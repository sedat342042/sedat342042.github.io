<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu_epub-123</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="yolcu_epub" xml:lang="tr-TR">
  <div class="Basic-Text-Frame">
    <p class="BASLIK_2" id="_idParaDest-122" xml:lang="de-DE">Erek’te</p>

    <p class="Ilk_harf"><span class="_idGenDropcap-1 ilkharf">B</span>indokuzyüzyirmiyedi sonbaharının bir pazar ikindisiydi. Nurşin camisinden, namazdan dönen Abdullah, kardeşi Hamid’e, ‘camiye Bediüzzaman gelmiş’ dedi, ‘biraz odun götür’.</p>

    <p class="a_Paragraf_E">Hamid, ‘tamam’ dedi, ‘biraz sonra giderim. Bahçeye çıktı. Ahırın yanına istiflenmiş meşe dallarından bir yük bağladı. Kırçıl yünden paltosunu giyindi, ucu fitilli papağı başına geçirdi, ingiliz pantolonunun paçasını, kalın yün çorabının altına soktu, lastik papuçları ayağına takarak odunu sırtladı, çıktı. Çıkarken, bahçe kapısından bağırdı, ‘ağabey, ben gidiyorum’.</p>

    <p class="a_Paragraf_E">Hamid çobandı. Askere gidene değin hayvan otlatmıştı. Saf yürekli, özverili, inandığına sadakatini yitirmeyen, dürüst biriydi. Okuma yazması yoktu. Babadan kalma seksen-yüz kadar koyun, üç inek ve bir merkepleri vardı. Davarın güdülmesi ve bakımını Hamid üstlenmişti.</p>

    <p class="a_Paragraf_E">Vardığında camide kimse yoktu. Sessizdi ortalık. Hava serinlemişti. Odunu abdest yerine yıktı. Soluklandı. Papağını çıkardı. Mendille başını kuruladı. Çevreye bakındı. Camiden birinin çıktığını gördü. Yaklaşınca selam verdi. Başını eğerek karşılıkta bulundu.</p>

    <p class="a_Paragraf_E">‘Kardeşim’ dedi adam, ‘akşamın vakti girdi, ezan oku da namaz kılalım’. Ezan okumayı bilmediğini söyleyemedi. Adam sustuğunu görünce, tatlı bir sedayla kendisi okudu. Birlikte kıldılar namazı. Ardından tesbihatta bulundular. ‘İşin olmadığı zaman gel, cemaatle kılalım’ dedi adam. Eve döndüğünde olanları anlatınca ağabisi, ‘onun kim olduğunu biliyor musun?’ diye sordu. ‘Bilmiyorum’ dedi Hamid.</p>

    <p class="a_Paragraf_E">Abdullah, ‘o’ dedi, ‘Molla Bediüzzaman’dır’. Hemen her gün davarı otlaktan getirir getirmez koşuyordu camiye. Giderken odun da götürüyordu. Birkaç gün sonra, ‘artık odun getirme’ dedi, ‘bir amele bul, ağaçları budayalım. Hem camiyi hem de odamızı ısıtırız’.</p>

    <p class="a_Paragraf_E">Ertesi gün bir arkadaşını getirdi, camiin avlusundaki karaağaçları budadılar. Bediüzzaman, battaniyeye sarılmış onları izliyordu. Van valisi Süleyman Sabri Paşa’ya haber göndermiş, horhor vakfiyyesinden cami için odun göndermesini istemişti.</p>

    <p class="a_Paragraf_E">Camiye gelişinden sonraki ay çeşitli alimler ders almak üzere ziyaretine gelmeye başladılar. Molla Resul, Yusuf ve Maruf bunlardan bazılarıydı. En çetrefil ilmi sorunları çekinmeden sorar, tartışırlardı.</p>

    <p class="a_Paragraf_E">Kış çetin geçti. Hamid, yaşamının değiştiğini hissediyordu. Bahar sıcakları kapıdaydı. Sobada son odunları yakıyorlardı.</p>

    <p class="a_Paragraf_E">Hamid odunu keserken, Bediüzzaman taşıyor, istifliyordu. ‘Efendim’ dedi Hamid, ‘ben taşıyorum işte, siz oturun’. ‘Gayretim bunu kabul etmiyor’ diye itiraz etti, ‘sen çalışırken ben nasıl otururum. Gayretin ne kadar tatlı ve hayırlı bir şey olduğunu bilsen, ömrünün bir anını bile boş geçirmezdin.’ Baharla birlikte, hayli talebe gelmişti camiye.</p>

    <p class="a_Paragraf_E">Müştemilatın inşaatı bitmiş, genişçe bir ders odası, tuvalet ve hamam da yapmışlardı.</p>

    <p class="a_Paragraf_E">Namaz için verilen molalar dışında, gün boyu ders yapıyorlardı. Derken iki yatak odası yapıldı ve uzak köylerden gelen öğrenciler burada kalmaya başladı. Bir gün kiler olarak kullanılan odanın kapısını açık unutmuşlardı.</p>

    <p class="a_Paragraf_E">Bir köpek girmiş, kavurma küpüne yemek üzere başını sokmuş, çıkaramayınca da küpü kırıp kavurmayı silip süpürmüş ve kaçmıştı. Öğrencilerin canı fena halde sıkkındı. Kavurmayı sabahları ısıtıp kahvaltıda yiyorlardı. Köpeği tuzak kurarak yeniden çekmek ve döverek cezalandırmak istediler.</p>

    <p class="a_Paragraf_E">Molla Resul, ‘seyda’ dedi, ‘biraz kavurmamız vardı. Azar azar yiyorduk. Köpek zerre kadar bırakmamış, üstelik küpü de kırmış, onu döveceğiz’ kaşları çatıldı, ‘çok yanlış’ dedi. Resul itiraza yeltendi. Kesti sözünü, ‘şimdi elini vicdanına koyup söyle’ dedi, ‘aç kalsan, beş paran olmasa, nihayet bir yerde et bulsan yer misin yemez misin?’</p>

    <p class="a_Paragraf_E">Molla Resul, kısa bir suskunluk anından sonra, ‘yerim Seyda’ dedi. ‘Bu bir hayvan’ dedi bunun üzerine, ‘aklı yok, temyiz gücü yok, haramı helali bilmiyor. Yaptığının cezayı gerektirdiğini düşünmüyor’. Öğrenciler, köpeğin suçsuz olduğunu kabul ettiler.</p>

    <p class="a_Paragraf_E">‘O halde’ dedi, ‘hakkınızı helal edin ve hayvanın gıybetini de yapmayın’. Molla Resul, ‘içimden gelmiyor ama’ dedi, ‘helal ediyorum, bizi ikna ettiniz’.</p>

    <p class="a_Paragraf_E">Cuma günleri Nurşin Camii dolup taşıyordu. Molla Bediüzzaman vaaz ediyor, ölümden sonraki hayat, yeniden diriliş ve Allah’ın birliğine ilişkin dersler veriyordu.</p>

    <p class="a_Paragraf_E">Resul, bir vaazdan sonra, ‘Seyda’ dedi, ‘derslerinizi biz anlamakta zorlanıyoruz. Cemaat nasıl anlasın?’</p>

    <p class="a_Paragraf_E">‘Doğru’ dedi, ‘vaazlarım anlaşılmıyor. Benim amacım inancın temelini sağlam inşa etmek. Temel sağlam olursa, hiçbir sarsıntı onu yıkamaz. Biriniz yanıma oturun, konu derinleşince beni uyarın’.</p>

    <p class="a_Paragraf_E">Kış böyle gelip geçti. Baharın ilk sıcakları yeniden başlayınca, Bediüzzaman Erek dağına çekildi.</p>

    <p class="a_Paragraf_E">Zernabad suyunun başında bir yerde yaşamaya başladı. Sonra Hamid’le birkaç öğrencisini de yanına aldı.</p>

    <p class="a_Paragraf_E">Kendisi az uyuyordu. Öğrencilerini şafakta uyandırıyor, namazdan sonra ders yapıyor, kuşlukta birkaç saat dinleniyor, günü tedrisle geçiriyorlardı.</p>

    <p class="a_Paragraf_E">Öğleden sonra kısa bir dağ gezintisi yapıyorlardı. Yaban elma ve armutlarının, eriklerin, meşe ve çınarların, çam, kara kavak ve katran ağaçlarının sıklaştığı ormanda gezerken, gördüğü her şeyi dakikalarca seyrediyordu.</p>

    <p class="a_Paragraf_E">Öğrencileri yaban meyvalarını koparmaya çalıştığında, ‘bizim payımız bağ ve bahçelerdedir. Allah, rızkımızı oralarda tâyin etmiştir. Bunlar, yabani hayvanların rızkıdır, onların kısmetine dokunmayın’ diyordu.</p>

    <p class="a_Paragraf_E">Bir gün dağda koyun kestiler. Hayvanın ciğer, işkembe ve bağırsağını, vahşilerin ulaşabileceği yere bırakmasını salık verdi.</p>

    <p class="a_Paragraf_E">Gece öğrencileri uyuyunca, Zernabad suyuna bakan dev bir çınar ağacının üç büyük dalı arasındaki oyuğa oturur, sabaha değin zikrederdi. Hemen her türden yaban hayvanının kol gezdiği ormana gider, tabiatın zikrini dinlerdi.</p>

    <p class="a_Paragraf_E">Bir ağaç, bir kuş, bir bulut gibi zikrederdi. Kimse ne yaptığını bilmezdi. Öğrencilerini sabah uyandırır, imam olur, namaz kıldırırdı. İftitah tekbiri getirdiğinde Hamid’in tüyleri diken diken olurdu. Bastığı zemin titrerdi. Sabah yeli ağaçların yapraklarında, dallarında, ormanın kuytularında, dağların çehresinde, kalayıkların, derin vadilerin köşelerinde türlü ezgilerle dolaşırken, toprağın altında üstünde sayısız canlı kendi diliyle zikrederken onlar da namaza dururdu.</p>

    <p class="a_Paragraf_E">Hafta sonları iki öğrencisi köye gidip ekmek, yağ, çay ve şeker getiriyordu. Üç beş gün yetecek kadar yiyecekle yazın sonunu nasıl getirdiklerini Hamid’ın aklı bir türlü almamıştı.</p>

    <p class="a_Paragraf_E">Bir kez koyun kesmişlerdi. Genellikle şehriye çorbası ve yoğurt ve soğan yiyorlardı. Öğrencilerin kimi köye gitmiş, kimisi gezintiye çıkmıştı. Hamid’le kendisi vardı evde. Su tükenmişti. Aşağıya, derin kayalığa inmek ve Zernabad pınarından getirmek gerekiyordu.</p>

    <p class="a_Paragraf_E">Hamid, ‘siz zahmet etmeyin’ dedi, ‘ben getiririm’. ‘Pekala’ dedi, ‘iki bidon yeter şimdilik’. Hamid giderim demişti ya, dediğine pişman olmuştu. Zernabad suyunun gözesine uğramayan vahşi hayvan yok gibiydi. Su öylesine tatlı, saf ve soğuktu ki, bir kez tadanı artık başka su içmemeye yemin ettirirdi. Hamid kapları aldı ama ayakları çakılmış kalmıştı. Oyalanıyor, gecikmek için bahaneler arıyordu.</p>

    <p class="a_Paragraf_E">Belki öğrencilerden biri çıkagelir, birlikte gideriz diye düşünüyordu. Sonunda itirafa mecbur kalarak, ‘korkuyorum’ dedi.</p>

    <p class="a_Paragraf_E">‘Neden?’ ‘Biliyorsunuz oralarda yaban hayvanı çok’ ‘Yalnız git’ dedi, ‘korkma, hiçbir şey olmaz’. Hamid gidip döndüğünde, ‘noldu, ne gördün?’ diye sordu. ‘Hiçbirşey’ dedi. İnsanın cesur olması gerektiğini söylemekle yetindi.</p>

    <p class="a_Paragraf_E">Yaz yerini yavaş yavaş güze bırakmaya hazırlanıyordu. Öğrencileri kara bir düşünce almıştı. En azından bir aylığına ayrı kalacaklardı. Herkes köyüne gidecek, kışın ilk ayında medresede buluşacaklardı.</p>

    <p class="a_Paragraf_E">Hava serinlemeye başlayınca, Zernabad’a yakın bir yerdeki manastır yıkıntısına taşındılar. Güzü burada geçireceklerdi.</p>

    <p class="a_Paragraf_E">Bir gün çimenlerin üzerinde namaz kılıp tesbihat yaparken, Hamid’le iki öğrenci bir yandan odun kesiyor bir yandan da onu seyrediyordu.</p>

    <p class="a_Paragraf_E">Az sonra bir sofi çıkageldi. Öğrencilerini çağırdı. Tanıştırdı. Sofi, kendisinden bir keşif, bir keramet bekliyordu. ‘Çocukların bekliyordur, dilersen yola çık karanlığa kalma’ dedi. Gitmesini istiyordu belli ki.</p>

    <p class="a_Paragraf_E">Sofi kalkmıyordu bir türlü. ‘Senin’ dedi, ‘kalbinden geçenleri okumamı bekliyorsun. Acaba nasıl bir şeyhtir, ne gibi kerametleri var diye düşünüyorsun. Bunun için geldiğin anlaşılıyor. Oysa ben şeyh değilim. Kur’ân’ın talebesiyim. Belki sizden biraz fazla okumuşum hepsi bu.’ Bir zaman sessiz kaldılar. Sofi kalkıp gitti. Hamid, adamın ağaçların arasından kayboluşunu izleyerek, ‘bizimle namaz kılıp dua etmeye gelmişti, neden izin vermediniz?’ diye sordu.</p>

    <p class="a_Paragraf_E">‘Bazı insanlar’ dedi, ‘yanıma geldiğinde adeta boynuma binmiş, elleriyle göğsümü sıkıştırıyor ve soluğumu kesiyor gibi hissediyorum. Bazısıyla da sanki varlığım birleşiyor. Sizinle burada kendimi yalnız hissedebiliyorum. Bu yüzden git demek zorunda kaldım’.</p>

    <p class="a_Paragraf_E">Hamid, ondan bir olağanüstülük beklemiyordu. İlk gördüğünde kanı ısınmış, ayrılmak istememişti. Bir gün kendisi için dua etmesini istedi. Etti ama başka bir şey diledi.</p>

    <p class="a_Paragraf_E">Hamid, ‘isteğim bu değildi’ diye sitem etti. ‘Tam olarak ne istiyorsun, söyle’ dedi.</p>

    <p class="a_Paragraf_E">Hamid, ‘ilim isterim’ dedi. ‘Alim olmak mı istiyorsun?’</p>

    <p class="a_Paragraf_E">‘Evet’ dedi Hamid. ‘Peki hakkında hayırlı olacağına inanıyor musun?’ diye sordu.</p>

    <p class="a_Paragraf_E">Hamid, ‘ilmin hayırsızı olur mu?’ dedi. ‘Olmaz mı’ diye konuştu, ‘herşeyin hayırlısı da olur hayırsızı da’, Ve Birinci Dünya savaşından önce, ilmiyle gururlanan ve bu yüzden inancını da yitiren bir dostunun acı hatırasını aktardı.</p>

    <p class="a_Paragraf_E">Hamid, namaz vaktini iple çekiyordu. O’nun arkasında kıldığı namazlardan çok zevk alıyordu. Duruşu insanı büyüler, ürpertirdi. Selamdan sonra mutlaka tesbihat yapardı. ‘Bu, namazın çekirdeğidir’ derdi. Hüzünlü bir sesle ve ağır ağır yapardı.</p>

    <p class="a_Paragraf_E">Lailaheillallah diye başladığında, sesi giderek derinleşir, sesi top güllesi gibi çıkardı.</p>

    <p class="a_Paragraf_E">Cumhuriyetin ilk yıllarıydı. Van’da mollaların hepsi sarıklıydı. Ne cübbe giyiyor ne de sarık takıyordu. Bir gün öğrencilerinden biri, ‘niçin hoca kisvesi giymiyorsunuz?’ diye sordu.</p>

    <p class="a_Paragraf_E">‘İmam-ı Azam gibi bilginlerin kisvesine nasıl bürünebilirim? Ona layık bir ilmim mi var?’ dedi. Mütevazi idi. Hamid, bu yüzden Nurşin Camiindeki ilk görüşünde tanıyamamıştı.</p>

    <p class="a_Paragraf_E">Bir gün camideki odasında, ‘Hamid’ demişti, ‘görüyor musun ben nurlar içinde kalmışım’. Ve eklemişti, ‘Nurs köyünde doğdum, annemin adı Nuriye, hocamın ismi Nuri, kaldığım cami Nurşin, bak burada da Osman-ı Zinnureyn yazıyor’, Duvardaki levhayı göstermişti.</p>

    <p class="a_Paragraf_E">Erek dağında geçen günler, Hamid’e, onun insanlar kadar hayvanlara ve bitkilere de karşı da ne kadar merhametli olduğunu göstermişti. Bir gün, öğrencilere, ‘siz biraz dolaşın, ben tesbihat dersimi yapacağım’ demişti. Gezerken Hamid, bir taşın üzerindeki kertenkeleyi öldürdü. Dönüşte, ‘nerelere gittiniz, neler yaptınız?’ diye sorunca da, bir bir anlattı olanları. Kertenkeleyi öldürdüğünü öğrenince çok üzüldü, ‘evini yıkmışsın’ dedi.</p>

    <p class="a_Paragraf_E">Hamid, ‘ama bize çocukken, yedi kertenkele öldürmenin bir hac sevabı kazandırdığını söylemişlerdi’ deyince, ‘gel’ dedi, ‘otur karşıma da cevap ver bakalım’, Hamid geçti oturdu. ‘O hayvan sana saldırdı mı?’</p>

    <p class="a_Paragraf_E">‘Hayır.’</p>

    <p class="a_Paragraf_E">‘Bir şeyini zorla elinden aldı mı?’</p>

    <p class="a_Paragraf_E">‘Hayır.’</p>

    <p class="a_Paragraf_E">‘Rızkını sen mi veriyorsun?’</p>

    <p class="a_Paragraf_E">‘Hayır.’</p>

    <p class="a_Paragraf_E">‘Senin bağında bahçende mi geziyordu?’</p>

    <p class="a_Paragraf_E">‘Hayır.’</p>

    <p class="a_Paragraf_E">‘Peki onu sen mi yarattın?’</p>

    <p class="a_Paragraf_E">‘Hayır.’</p>

    <p class="a_Paragraf_E">‘Bu hayvanların yaratılış hikmetini biliyor musun?’</p>

    <p class="a_Paragraf_E">‘......’</p>

    <p class="a_Paragraf_E">‘Peki niçin öldürdün? Allah, onu öldüresin diye mi yarattı?</p>

    <p class="a_Paragraf_E">Bu hayvanların fıtri görevleri ve varoluş sırları saymakla bitmez. Çok hata etmişsin’.</p>

    <p class="a_Paragraf_E">Bazı cumalarda kente iniyorlardı. Bir cuma dönüşü, Erek’e tırmanırken köpeklerin indiğini gördüler. Hamid yerden taş toplamaya başladı. ‘Sen ne yapıyorsun?’ diye çıkıştı.</p>

    <p class="a_Paragraf_E">‘Kendimizi savunmayalım mı?’ dedi Hamid. Gülerek, ‘ayıp ayıp’ dedi, ‘at onları yere.’ Hamid bıraktı taşları. Köpekler yaklaşmıştı. Elindeki şemsiyeyi uzatarak, ‘biz hain değiliz’ dedi, ‘size zarar vermeyiz, biz yolcuyuz’.</p>

    <p class="a_Paragraf_E">Köpekler durdular. Rahatça yanlarından geçerek, tepeyi tırmandılar. Havalar iyice soğumuştu. Bir oda yapmaya karar verdiler, kar düşene kadar burada kalacaklardı.</p>

    <p class="a_Paragraf_E">Zernabad’a bakan bayırda bir yer belirlendi. Kazmaya başladılar. Karınca yuvası çıkınca, ‘burayı bırakın’ dedi, ‘başka yeri kazın.’</p>

    <p class="a_Paragraf_E">Kazdılar yine karınca çıktı. ‘Burayı da bırakın’ dedi. Tekrar... derken karıncasız bir yer bulamadılar.</p>

    <p class="a_Paragraf_E">Hamid, ‘efendim dedi, karıncasız yer bulamıyoruz, kazalım mı?’ ‘Hayır’ dedi, ‘yuva yıkarak yuva yapılmaz, aramaya devam edin.’ Başka bir yeri eştiler, nihayet oraya bir odacık yaptılar. Geldi, teşekkür etti, karınca yuvalarına, ekmek, bulgur ve şeker tozları bıraktı.</p>

    <p class="a_Paragraf_E">Erek dağında ve Nurşin Camiinde iki yıl böyle geçti. Ayrılmasına yakın günlerin birinde, ayağında oluşan yarayı temizlerken, ‘efendim’ dedi Resul, ‘saatlerce dizüstü oturuyorsunuz, sanırım bu yüzden oldu, biraz rahat otursanız.’</p>

    <p class="a_Paragraf_E">‘Bu kısacık ömürde sonsuz saadeti kazanmaya gelmişiz. Hem burada keyif çatayım hem cenneti isteyeyim, olmaz böyle şey. Rahat oturmaya cesaret edemiyorum’ dedi.</p>

    <p class="a_Paragraf_E">Van’dan ayrıldıktan sonra yirmialtı yıl boyunca O’nu görmedi Hamid. Özlem ateşi yakıyordu içini.</p>

    <p class="a_Paragraf_E">Eskişehir ve Kastamonu’da sürgün ve tecritteyken ziyaretine gitti ama görüştürmediler.</p>

    <p class="a_Paragraf_E">Karakollarda işkence yaptılar. Israr etti. Herşeye rağmen görecek, hasret giderecekti. Ağabeyi Abdullah, bir dilekçe yazdı Afyon Emniyet Müdürlüğü’ne hitaben.</p>

    <p class="a_Paragraf_E">‘Gelen benim kardeşimdir, hocasını ziyaret edecek, müsaade edin’ diye. Sonunda Emirdağ’da görüşmeyi başardı.</p>
  </div>
</body>
</html>
