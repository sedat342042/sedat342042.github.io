<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu_epub-54</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="yolcu_epub" xml:lang="tr-TR">
  <div class="Basic-Text-Frame">
    <p class="BASLIK_2" id="_idParaDest-53" xml:lang="de-DE">Şeytanla Tartışma</p>

    <p class="Ilk_harf"><span class="_idGenDropcap-1 ilkharf">B</span>ir Ramazan ikindisinde, İstanbul’da, Bayezid camiinde hafızları dinliyordum. Namazdan sonra okunan mukabelede, içtenlikli ve billur sesli hafızların dilinden Kur’ân’ın dersini izliyordum.</p>

    <p class="a_Paragraf_E">Herkes soluğunu tutmuş, semâdan yeni iniyormuş gibi gelen ve camiin kubbelerinde çınlayan habere kulak kesilmişti. Temiz ve sâkin akan bir ırmak gibi ayetler birbirini tâkib ediyordu. Ruhumun kanatlarını açmış, semavi uyarı ve müjdelere açık hâle gelmiştim.</p>

    <p class="a_Paragraf_E">Birden solumdan gelen, sahibini göremediğim manevi bir ses duydum. Baktım, kimseyi göremedim. Lâkin ses, zihnimi kendine çevirdi. Onu hayalen dinledim. Şöyle diyordu:</p>

    <p class="a_Paragraf_E">‘Kur’ân’ı çok yüceltiyorsun. Bir an için bu yargından sıyrılarak, tarafsız düşün, O’na öyle bak. Acaba yine o üstünlüğü ve güzelliği görebilecek misin?’ Boş bulunup bir an ona aldandım, dediği gibi baktım.</p>

    <p class="a_Paragraf_E">Elektriğin ana düğmesi kapatılınca lambaların tümü nasıl kapanıyor ve herşey karanlığa düşüyorsa, tıpkı bunun gibi, Kur’ân-ı Kerim’e yansız bir bakışla bakınca bütün nurları gizlendi. O zaman seslenenin Şeytan olduğunu anladım. Beni uçuruma yuvarlamak istiyordu. Kur’ân’dan yardım diledim.</p>

    <p class="a_Paragraf_E">Birden, kalbime bir nur geldi. Savunmamı güçlendirdi. Ve Şeytan’la aramda bir tartışma başladı. Ona, ilkin, ‘bu konuda’ dedim, ‘tarafsız olmak, iki taraf arasında, ortada bir yerde durmaktır. Oysa, senin ve yandaşlarının söz ettiği yansızlık, karşı görüşü benimsemektir, tarafsızlık değildir. Geçici bir dinsizliktir.’</p>

    <p class="a_Paragraf_E">Şeytan, ‘öyleyse’ dedi, ‘ne Allah kelamı ne de insan sözü deme, ortada farzederek bak’. ‘O da olmaz’ dedim, ‘tartışmalı bir mal hakkında iddia sahibi iki kişi bulunsa ve birbirine yakınlarsa, ikisinin de ulaşabileceği bir yere konur. Kendisine ait olduğunu ispatlayan alır. Şayet biri doğuda öteki batıdaysa, eşyaya uzaklarsa, o zaman güvenilir bir ele teslim edilir. Ortada, sahipsiz bırakılmaz. Kur’ân, değerli bir varlıktır. İnsanların sözleri, yerle gök gibi Allah’ın kelamından uzaktır. İki taraf ortasında bırakmak imkansızdır. Üstelik ortası yoktur. Varlık ve yokluk gibi birbirine zıttır. O halde, Kur’ân’ın sahibi Allah’tır. Aksini ispatlamak için, O’na ait oluşuna ilişkin bütün delilleri yok etmek gerekir. Binlerce kesin delille Göğün en büyük arşına bağlı olan bu görkemli pırlantayı, hangi el söküp yere atabilir? İşte ey Şeytan, doğruluktan yana ve insaf sahibi olan herkes, bu gerçeğe inanır ve bu konuyu böyle tartışır. En küçük bir delil bile, onların inancını artırır, güçlendirir. Ayrıca, insan sözü varsayılsa yani, o büyük pırlanta yere atılsa, delillerin tümü gücünde bir delil gerekir ki, O’nu yerden kaldırıp manevi göğüne çıkarsın, inançsızlığın karanlığından kurtulup imanın nuruna ulaşsın. Oysa bunu başarmak çok güçtür. Bu yüzden, senin zihne saldığın kuşkuyla, tarafsızca bakanların çoğu, inancını yitiriyor.’</p>

    <p class="a_Paragraf_E">Bunun üzerine, Şeytan, bana, ‘ama’ dedi, ‘Kur’ân, insan sözüne benziyor, onların konuşması gibidir. Allah kelamı olsaydı, her yönden olağanüstü bir biçimi, bir dili olacaktı. Allah’ın sanatı nasıl insanların ürettiğine benzemiyorsa, sözü de hiçbir biçimde benzememeli’.</p>

    <p class="a_Paragraf_E">O’na, Allah’ın Elçisi’ni örnek vererek şöyle dedim, ‘Peygamberimiz, mucizeleri ve sahip olduğu peygamberlik hassasiyetleri dışında tıpkı bizim gibi acıkırdı, yerdi içerdi, soğuktan ve sıcaktan etkilenirdi. Tüm davranışlarında olağanüstü değildi. Ümmetine, eylemleriyle önder olmak, tavırlarıyla kılavuzluk etmek ve bütün hareketleriyle ders vermek için Allah O’nu böyle kıldı. Bunun gibi, Hikmetli Kur’ân da, bilinç sahiplerine önder, insanlara ve cinlere mürşit ve gerçeği öğrenmek isteyenlere öğretmendir. İnsanların konuşma tarzına ve diline benzemesi, yakın olması gerekir. Herkes duasını ondan öğrenir, onun diliyle zikreder, ahlakı onunla tanır. Musa’nın (a.s.), Tur dağında işittiği gibi olsaydı, kim ona dayanabilir, ondan ders alabilirdi? Musa (a.s.) gibi yüce bir ruh ancak birkaç kelimesine tahammül edebildi. Ve, Rabbine dönerek, ‘kelamın böyle midir?’ diye sordu. Allah (c.c.), ‘Ben, bütün dillerin gücüne sahibim’ buyurdu.’</p>

    <p class="a_Paragraf_E">Şeytan, ‘peki’ dedi, ‘Kur’ân’ın sözünü ettiği konulardan pek çok kişi bahsediyor, din adına konuşuyor. İnsanların onu, dini amaçlarla üretmiş olması mümkün olamaz mı?’</p>

    <p class="a_Paragraf_E">Kur’ân’ın ışığına sığınarak, ‘hayır’ dedim, ‘dindar bir kişi, yüreğindeki inançla, gerçek budur, hakikat böyledir’ diyebilir. Ama asla, Allah’ı kendi keyfine göre, kendi diliyle konuşturamaz. Haddini binlerce kez aşarak Allah’a öykünemez, O’nun adına söz söyleyemez, ‘Allah adına yalan söyleyenden daha zâlim kim vardır?’ uyarısından korkar ve titrer. Kaldı ki birbirini tanıyanlar ancak birbirini taklit edebilir. Düzeyi yakın olanlar birbirini öykünebilir. Ve insanları geçici bir zaman aldatabilir. Sahtekarlıkları kısa bir sürede anlaşılır. Sıradan bir insan, bilimde İbn-i Sina düzeyinde bulunduğunu veya bir çoban padişah olduğunu iddia etse, herkes, ‘sen sahtekarsın’ diye bağırır. Kur’ân’ı insan sözü kabul etmek, yıldız böceğini yıldız sanmaktır. Kur’ân, İslam’ın semasında her yerden ve her zaman görünen ve gerçeğin nurunu yansıtan bir güneştir. Onu beşer sözü sanmak, yıldız böceğini güneş zannetmek gibidir. Eserleri, etkisi ve sonuçlarıyla, can bağışlayıcı, gerçek ve mutluluk verici, en kapsamlı ve yüksek niteliklere sahip bir Kitab’ı, Allah’ın elinden alarak, onu bir insanın düşüncesinin ürünü göstermek; Kur’ân’ı yüzyıllardır okuyan, inceleyen ve ondan istifade eden dâhilere ve ilim ehline de saygısızlıktır.</p>

    <p class="a_Paragraf_E">İnsan sözü olarak görülünce, Kur’ân, arştan düşer ama orta yerde kalamaz. Belki en yalancı birinin sözü olarak görmek gerekir. Bunu ise, sen ey Şeytan, bozulmamış hiçbir akla kabul ettiremezsin ve çürümemiş hiçbir kalbe inandıramazsın’.</p>

    <p class="a_Paragraf_E">Şeytan, dönerek, ‘nasıl inandıramam’ dedi, ‘çoğu insanlara, onların ünlü dahilerine ve akıllılarına Kur’ân’ı ve Muhammed’i inkar ettirdim’. ‘Uzaktan bakılınca’ dedim, ‘büyük bir şey küçük görünebilir. Bir yıldız mum sanılabilir. Zamanın birinde, yaşlı bir adam Ramazan hilalini görmek için göğe bakmış. İşte, demiş, hilali görüyorum. Oysa, gözüne saçından beyaz bir kıl takılmış. Gördüğü ay değil, gözündeki kılmış. Üstelik kabul etmemek başka, inkar etmek başkadır. Kabullenmemek, bilgisizce bir yargı, kendi kendini aldatmaktır. İnkar ise yokluğuna inanmaktır.</p>

    <p class="a_Paragraf_E">Bu yüzden inkarcının aklının hareketlenmesi gerekir. O halde, senin gibi bir şeytan aklını elinden alır, sonra inkarı ona yutturur. Sen, ey Şeytan, yalanı gerçek, imkansızı mümkün gösteriyor ve o bedbahtlara, insan suretindeki hayvanlara bu yalanı yutturuyorsun.</p>

    <p class="a_Paragraf_E">Kur’ân’ı dinleyen en cahil insan bile, şimdiye değin dinlediğim sözlerin hiçbirine benzemiyor ve onların derecesinde değil, yetişemeyecekleri kadar yüksektedir, demiştir. Öyleyse Kur’ân, ya bütün kitapların altındadır, ki bu imkansızdır, veya tümünün üzerindedir. O halde mucizedir. Ey Şeytan ve ondan ders alanlar! Kur’ân, ya, arştan ve Allah’tan gelmiş bir kelamdır veya (haşa!) kendini bilmez ve Allah’tan korkmaz bir sahtekarın saçmalığıdır. İkinci şıkkı ne sen ne de izleyicilerin asla iddia edemez ve ispatlayamazsınız.</p>

    <p class="a_Paragraf_E">Hem, Muhammed (s.a.s.) ya Allah’ın resulüdür ve bütün elçilerin mükemmeli, bütün yaratılmışların en erdemlisidir; veya Allah’a iftira eden ve azabına inanmayan biridir. Bunu ise ey İblis, ne sen ne de güvendiğin Avrupa filozofları ve Asya münafıkları diyebilir. Bu şıkkı dünyada kabul edebilecek bir insaf sahibi bulamazsınız. İnandığın ve güvendiğin o kalbi bozuk filozoflar bile, ‘Muhammed çok zekiydi ve güzel ahlaklıydı’ diyorlar. Meleklerin ve cinlerin sayısınca O’na salat ve selam olsun.’</p>

    <p class="a_Paragraf_E">‘İnsanın ağzından hiçbir söz çıkmaz ki, yanında, onu yazmaya hazır, gözetleyici bir melek olmasın. Derken ölüm sarhoşluğu gerçekten geliverir. İşte senin kaçıp durduğun şey budur. Ve sura üfürülür. Vaadolunan gün işte budur. Herkes, yanında bir sevk eden, bir de tanıklık eden melekle birlikte gelir.</p>

    <p class="a_Paragraf_E">Andolsun ki sen bundan gafildin. Şimdi gözünden perdeyi kaldırdık. Bakışın pek keskindir bugün. Yanındaki melek, işte, der, onun defteri bende, hazır.’ Ben bu ayetleri okurken, Şeytan şöyle dedi:</p>

    <p class="a_Paragraf_E">‘Kur’ân’ın dil ve anlatımındaki üstünlüğü ve biricikliği çok önemsiyorsunuz. Oysa bu ayetlerde, nereden nereye geçiyor?</p>

    <p class="a_Paragraf_E">Ölümden kıyamete atlıyor. Sur’a üflenmesinden, insanın hesaba çekilmesinin sonuna yetişiyor ve cehenneme kavuşuyor. Bu atlamalar tuhaf değil mi? Kur’ân’ın çoğu yerinde, böyle birbirine uzak konular âniden birleşiyor. Anlatım güzelliği bunun neresinde?’ ‘Senin’ dedim Şeytan’a, ‘aklın karışık ve kalbin bozuk. Sana tuhaf görünen şey, tam da O’nun mucize oluşunun işaretidir.</p>

    <p class="a_Paragraf_E">Kur’ân, derin bir konuyu oldukça kısa anlatabilen, icazlı bir kitaptır. Bu türden erişilmez anlatımlara her yerinde rastlamak mümkündür. Şu ayetlere bak:</p>

    <p class="a_Paragraf_E">Ve denildi ki ey yer suyunu yut. Ey gök suyunu tut. Su çekildi, iş bitirildi ve gemi Cudi dağına oturdu. Ve, zâlimler güruhu Allah’ın rahmetinden uzak olsun, denildi. Görüyorsun o büyük tufanı birkaç cümleyle ne güzel anlatıyor. Sözün güzelliğine değer verenleri önünde secde ettiriyor. Şu ayetlere bir bak: Semud kavmi, azgınlığı yüzünden Peygamber’ini yalanladı. Onların en azgını başkaldırdığı zaman, Allah’ın Elçisi kendilerine, Allah’ın bir mucize eseri yarattığı şu deveye dokunmayın, su içmesine engel olmayın, demişti. Onlar peygamberi yalanlayıp deveyi öldürdüler. Rableri de günahları yüzünden onları azapla kuşatıp hepsini yok etti. Allah, onlara verdiği cezanın akıbetinden korkacak değildir.</p>

    <p class="a_Paragraf_E">Semud kavminin macerasını iki üç cümleyle ne güzel özetliyor. Bir de şu ayetleri dinle: Balığın yuttuğu Yunus’u da hatırla ki, öfkelenerek kavmini terk etmiş ve Bizim de kendisini bu yüzden bir sıkıntıya uğratmayacağımızı sanmıştı. Sonra karanlıklar içinde kaldığında niyaz etti: Senden başka ilah yoktur. Seni her türlü noksandan tenzih ederim. Gerçekten ben kendilerine zulmedenlerden oldum. Burada, ‘kendisini sıkıntıya uğratmayacağımız’ cümlesinden, ‘karanlıklar içinde seslendi’ye geçiliyor ama bu ne sözün güzelliğine ne de anlama zarar vermiyor. Yunus’un (a.s.) macerasının geri kalanını akla havale ediyor.</p>

    <p class="a_Paragraf_E">Kaf suresindeki söz mucizesi de olağanüstüdür. Kafirin, bir gününün ellibin sene olan geleceğine ve ondaki dönüşümlere, inançsızların başına gelecek acılara işaret ediyor. Fikri, şimşek gibi onların üzerinde dolaştırıyor. Uzun bir zamanı, bir anmış gibi tasvir ediyor. İşte ey Şeytan, bütün bunlara bir itirazın, bir sözün varsa söyle’.</p>

    <p class="a_Paragraf_E">Şeytan, ‘bunlara karşı gelemem’ dedi, ‘savunamam. Ama beni dinleyen çok ahmak var. Bana yardım eden insan suretinde şeytanlar dolaşıyor ortalıkta. Filozoflardan bir çok firavun var, kendini tanrılaştırma konusunda benden ders alıyor. Senin gibilerin bu türden sözlerini engellemeye çalışıyorlar. Bu yüzden sana teslim olmam’.</p>
  </div>
</body>
</html>
