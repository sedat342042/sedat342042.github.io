<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu_epub-126</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="yolcu_epub" xml:lang="tr-TR">
  <div class="Basic-Text-Frame">
    <p class="BASLIK_2" id="_idParaDest-125" xml:lang="de-DE">Yolculuk</p>

    <p class="Ilk_harf"><span class="_idGenDropcap-1 ilkharf">‘</span>İlkokulu pekiyi dereceyle bitirmiştim. Öğretmenim Hakkı bey ben Köy Enstitüsü’ne göndermek istiyordu. Ailem yoksuldu. Ağabeyim askere gitmişti. Babam hastaydı. Tek umutları bendim. Öğretmenime gitmek istemediğimi söyledim. Çok ısrar edince, mevzuyu babama açtım, ‘olmaz’ dedi, ‘orada okuyanlar bozuluyor’. Babam okuma yazma bilmezdi. Sessiz sakin bir adamdı. Namazını kılardı. Okul bitince beni Kur’ân kursuna gönderdi. Sabah erkenden gidiyor, bazen ezan okuyordum. Öğleden sonra annemle tarlaya giderdik. Bir gün, annemin dayısıoğlu geldi. Cemil dayı derdik. Harmanyerinde ikindi namazı girince kıldı, göğüs cebinden elyazması bir kitap çıkarıp okumaya başladı. Yanına oturup dinledim. Çölde seyahat eden iki adamın hikayesini anlatıyordu. O ana kadar böyle etkileyici bir şey dinlememiştim. ‘Bu kitap kimin?’ diye sordum.</p>

    <p class="a_Paragraf_E">Cemil dayı, ‘Bediüzzamanın’ dedi. Adını köylülerden duyardım. Kitabı uzatarak, ‘al’ dedi, ‘senin olsun’ Akşamları annem masaya gaz lambasını koyardı, ışığında her gün aynı şeyi okurdum. Okudukça, komşu ilçede, Emirdağ’da yaşadığını duyduğum Bediüzzaman’ı ziyaret etme isteği duydum. okuldan sonra iki yaz böyle geçti.</p>

    <p class="a_Paragraf_E">Bir gece şöyle bir rüya gördüm: Emirdağ’a dört saat uzaklıktaki Emir Dede tepesinde bir türbe vardı. Bediüzzaman türbede. Kendisine aşkla şevkle hizmet ediyorum. Kahve pişirip veriyorum. Elini öpüyorum, burcu burcu kokuyor. Koku burnumdan hiç gitmiyor. Öyle ki rüyadan sonra birkaç yıl gitmedi bu koku.</p>

    <p class="a_Paragraf_E">Onaltı yaşın ilk günleriydi. Artık dayanamayacaktım. Bir gün sabah erkenden çıktım, anneme, ‘ben O’na gidiyorum’ dedim. Zaten her gün bahsederdim. Anneme rüyamı anlattığımda çok sevinmişti. Kendi kendine, ‘sen artık bize yar olmazsın’ demişti. ‘Yolun açık olsun oğlum’ dedi, sarılıp ağladı, ‘babanı merak etme, ben konuşurum.’ Duasını alıp doğruca Emirdağ’a gittim.</p>

    <p class="a_Paragraf_E">Talebelerinden Zübeyir ağabeye, ‘ben geri dönmemek üzere size geldim’ dedim. ‘Olmaz, Üstad kabul etmez’ dediyse de, ‘kapının eşiğinde beni kabul edene kadar bekleyeceğim’ diye ısrar ettim. Mecbur kalıp haber verdi. Odasına girdim. Giriş o giriş.</p>

    <p class="a_Paragraf_E">Haftasına baskın yaptılar. Beni de götürdüler. Afyon cezaevinde kalıyorduk. Ahmed Feyzi, Mustafa, Osman, Mustafa Sungur, Halil ve Ceylan Çalışkan, İbrahim Fakazlı derken onlarca talebesiyle aynı koğuşta, tıpkı Yusuf aleyhisselam gibi zindanı medrese kabul edip kalmaya başladık.</p>

    <p class="a_Paragraf_E">Günümüz risale istinsahıyla, okuma ve namazla geçiyordu. Koğuş bir medrese gibiydi. Üstad’ı ayrı bir koğuşta tek başına tutuyorlardı. Aynı yerde kalmamızı sakıncalı buluyorlardı.</p>

    <p class="a_Paragraf_E">Ara sıra yanına gidiyorduk. Ne zaman odasına girsek zikir sesleri duyuyorduk. Gece boyu ışığı yanıyordu. Gardiyanlar farkedince bizi paylıyor, ısrar ettiğimizde dövüyorlardı. Fakazlı’yla Ceylan’ı sık sık hücreye alıyor işkence ediyorlardı. Üstad, koğuşuna her gittiğimizde küçük armağanlar verir, bizi sevindirirdi. Bazen yiyecek bir şey, bazen parmağındaki yüzüklerden birini, bazen, yazdığı bir risale parçasını verirdi. Çocuk gibi sevinirdik. Bunlar hayatımın en nadide yadigarı oldu.</p>

    <p class="a_Paragraf_E">Gardiyanlar bize eziyet edince de çok üzülürdü. Onbeşinci Şua’yı burada yazdı. Görüşmemize artık hiç izin verilmiyordu.</p>

    <p class="a_Paragraf_E">Nöbetçilerin dalgınlığında veya yemek molası verdiklerinde, koğuş penceresini tıklatırdık. Kağıdı olmadığından kibrit kutularına, kesekağıtlarının boş kısımlarına yazdığı risale parçalarını bize pencereden atardı. Gelip koğuşta onları bir araya getirir yazardık.</p>

    <p class="a_Paragraf_E">Birkaç nüsha çoğaltır, ziyarete gelen kardeşlerimize verirdik. Onlar ya elle veya teksir makinasıyla çoğaltır, dağıtırdı. Osmanlıca hattını Ceylan ağbiden öğrendim. Gardiyanlar yazdığımızı görünce bizi korkutmak ister, tehdit eder, aşağılardı. Yazdıklarımızı Üstada bir şekilde ulaştırırdık. Düzeltir geri verirdi. Sonuna, bir dua yazardı yazanın adını vererek. Onunla şevklenir, gece gündüz yazardık. Yanına gitmek için bahane üretirdik.</p>

    <p class="a_Paragraf_E">Koğuşunun karşısında küçük bir berber odası vardı. Cevizli Mahmut derler, Emirdağ’lı, emektar biriydi. Sık sık traş olma bahanesiyle giderdik.</p>

    <p class="a_Paragraf_E">Üstad kendi usturasını kullanırdı. Bir gün pencereden uzatarak, ‘bunu götür de berber keskinletsin’ dedi. Gardiyanlar görecek korkuyordum. Ortalıkta kimse yoktu. Meğer bir koğuşta ayaklanma olmuş, herkes oraya gitmişti, birkaç dakika koğuş kapısında sohbet ettik.</p>

    <p class="a_Paragraf_E">Kasap Tahir adında Afyon’lu bir idamlık vardı. Şehri haraca bağlamış, belalı biri. Herkes korkusundan tir tir titrermiş. Eşine sataşan birinin kafasını kesmiş. Bu yüzden kasap diyorlar. Pek çok suçtan tutuklanmış, idama mahkum olmuştu. Temyize gitmişti, kararı bekliyordu. Elinden, ayağından ve boynundan zincirlenmişti. Avluya hava almak için zincirle çıkardı. Bir gün Üstad’ın koğuşuna gitmiş. O da, ‘sen namaza başla’ demiş, ‘sana dua edeceğim’.</p>

    <p class="a_Paragraf_E">O da namaza başlamış. Sonra risale derslerine katıldı. Biz okurken gelip sessizce dinliyordu. Böyle böyle birkaç haftada inancı kuvvetlendi, nurani bir çehresi oldu. Kimseyi incitmiyor, hiddetlenmiyordu. Öyle kenarda bir yerde başı eğik oturup murakabe yapıyordu. Sofra açınca onu da davet ediyorduk.</p>

    <p class="a_Paragraf_E">Yemeklerini artık bizimle yemeye başlamıştı. Bize çok saygılı davranıyordu. Herkes, bu değişikliğe hayret ediyordu. Temyizde, ağır cezanın idam kararı bozulmuş, otuz yıl ağır hapse çevrilmişti. Karar gelince bize sarıldı ağladı. Üstada gitti, elini öpüp, teşekkür etti.</p>

    <p class="a_Paragraf_E">‘Bu sizin duanızla oldu’ dedi. Üstad da, ‘senin namazının kerametiyle olmuştur’ dedi. Kasap Tahir gibi dört beş katil daha ıslah oldu. Üstad onlarla ara ara ilgilenmiş, namaza alıştırmıştı. Bazıları fatihadan başka bir şey bilmiyordu. Üstad onlara, ‘fatiha Kur’ân’ın özüdür, onu iyi okuyun’ derdi.</p>

    <p class="a_Paragraf_E">Bindokuzyüzkırkdokuzun son ayında Üstad’ı tahliye ettiler. Bir yıl Afyon’da kaldı. Sonra Emirdağ’a gönderdiler. Ondan iki ay sonra ben de çıktım. Doğruca yanına gittim.</p>

    <p class="a_Paragraf_E">‘Sen’ dedi, ‘gündüzleri burada kal ama, evini de ihmal etme, akşamları gidersin’. Öyle yapıyordum. Çevresinde daima öğrencileri oluyordu. Hapishanedeki çalışması burada da devam ediyordu.</p>

    <p class="a_Paragraf_E">O sıralarda talebesi Mustafa Sungur, Ankara’da kalıyordu. Beni yanına gönderdi. Giderken de Demokrat Parti milletvekili Gazi beye bir mektup yazıp götürmem için verdi, ‘onları tebrik ettiğimi söyle’ dedi, ‘ezan-ı Muhammedi’yi aslına çevirmekle büyük bir manevi kuvvet kazandılar’. Ankara’ya gittim. Sungur ağabeyi buldum.</p>

    <p class="a_Paragraf_E">‘Mektubu hemen götür’ dedi. Gazi bey, Üstad’a hürmetkardı. Mektubu alıp teşekkür etti. Beni Ulus’taki eski Meclis binasına götürdü, bazı mebuslarla görüştük.</p>

    <p class="a_Paragraf_E">Üstad’ın dileklerini ilettik. Emirdağ’a döndüm. Birkaç gün sonra Eskişehir gönderdi. Ceylan ağabeyi, orada Risale’leri teksirle çoğaltıyordu. Ona yardım ettim. Ara sıra Sungur da geliyordu. Bindokuzyüzellibir yılında askerliğim gelmişti. Üstad’ı da Eskişehir’e sürmüşlerdi. Yıldız Otelinde kalıyordu. ‘askerliğini bir an evvel bitirip gelin’ dedi.</p>

    <p class="a_Paragraf_E">Emirdağ’a döndüm. Doğruca köye gittim. Celbimi aldım. İskenderun’a çıkmıştı askerliğim. İskenderun’a gittim. Kore’ye gidecek olan birlik hazırlanıyordu. Halk Partisi, Kore münasebetiyle Demokratlara şiddetli hücumlarda bulunuyordu. Bana, ‘seni Suriye’ye kaçıralım, Kore’de askeri kırıyorlar, telef olursun’ dediler.</p>

    <p class="a_Paragraf_E">Kabul etmedim. Birkaç gün sonra trenle Seferihisar’a yola çıktık. Çay istasyonunda indim. Emirdağ’a geçtim. Kûramın Kore’ye çıktığını söyledim.</p>

    <p class="a_Paragraf_E">Üstad, ‘güzel’ dedi, ‘ben de bir talebemi oraya göndermek istiyordum. Gönlüm, Risale-i Nur’un oraya da ulaşmasını istiyordu’. Kendi Cevşen’ini bana verdi, ‘bunu sürekli yanında taşı’ dedi, ‘korkma, bizler daima Allah’ın inayeti altındayız’.</p>

    <p class="a_Paragraf_E">Köye gidip annem ve babamın duasını aldım, yola çıktım. Vapurla Kızıldeniz’den geçerken, Papaz, Kabe’nin yanından geçtiğimizi söyledi. Namaz kılıp dua ettik. Yirmiüç gün sonra Pusan limanına ulaştık. Ottan çadırlarda yaşıyorlardı. Perişan bir manzarayla karşılaştık.</p>

    <p class="a_Paragraf_E">Ekmek bile bulamıyorlardı. Yağsız ve tuzsuz pirinç lapası yiyorlardı. Hallerine acımamak mümkün değildi. Kırsalda, bazı yaşlıların bunu da bulamayıp, ot yediklerine şahit oldum.</p>

    <p class="a_Paragraf_E">Kısa bir eğitimden sonra cephelere dağıttılar bizi. Genellikle geceleri çarpışma oluyordu. Hedef gizlemek veya şaşırtmak için gündüzleri ateş etmiyorduk.</p>

    <p class="a_Paragraf_E">Tabur komutanımız Niyazi Bengisu idi. Dinlenme molalarında, hasır mescitte bize imam olup namaz kıldırıyordu. Ezanı genellikle ben okuyordum. Okurken, masum Koreliler merakla beni dinleyip taklit etmeye çalışıyordu. Bunu sonradan anlattığımda, Üstad, ‘hal, dilden daha etkilidir’ demişti. Orada kaldığımız süre içinde, dağıttığım risalelerden ve bizim tesirimizle, pek çok Koreli müslüman oldu. Biz vesile olmuştuk, yoksa tesir Allah’ındır.</p>

    <p class="a_Paragraf_E">Tehlikeli çarpışmalara girdik çıktık. Allah’ın korumasıyla kurtulduk. Bir defasında bayağı kuşatılmıştık. Binlerce mermi harcadım. Makinalı tüfeğin ucu kor haline gelmişti. Çumura iyice sindim. Karşı birlikler, çap çap diye geçiyordu yakınımdan. Yiyeceğe çap çap derlerdi. Beni farketmeden gittiler. Tüfeği omuzladım, çukurdan çıkıp geri geldim. Komutanla arkadaşlar benim öldüğümü sanmışlar, hatta ranza arkadaşım Yasin okumuş. En tehlikeli cepheydi burası, Vakas diyorlardı. Ertesi gün orayı terkettik.</p>

    <p class="a_Paragraf_E">Bir gün bizim üsteğmenle topçu taburundan bir üsteğmen, benim mevzime geldiler, karşı birliği gözetlemek için. Gayet muhkem idi mevzimiz. Kalın, büyük kalaslar vardı üzerinde. Yedi kat kum torbası. Birden ateş başladı. Yağmur gibi mermi yağıyordu. Havan ateşinde kalmıştık. Üsteğmen ağır yaralandı. Makinalı tüfeğimin ayağı kırılmıştı. Otuz bine yakın mermimiz vardı, ne onlara ne bana tek mermi isabet etmedi. Üçüncü tabur yetişti, mevziyi onlara bırakıp çekildik.</p>

    <p class="a_Paragraf_E">Kırkbini aşkın neferle taarruz etmişler. Biz istirahatteydik geçici olarak. Ramazandı. İftar gelmişti. Orucumuzu açıp yeniden mevziye daldık. Namazımı ihmal etmezdim. Tüfeğin kabzasına secde ediyordum. Bir defasında tam secdeye vardığımda başımın yanından bir mermi geçti, ağzım toprakla doldu. Ama namazı bozmadım. Allah, güç şartlarda çok kolaylıklar ihsan ediyordu. Cepheye takviye gitmiştik. Ana baba günü. Zifiri karanlık. Ateş, barut, havan topları... O esnada tüfek komutanıydım. İki büyük makinalıya bakıyordum. Bir üsteğmen, ‘üçüncü tabur yandı, herkes oraya’ diye bağırdı.</p>

    <p class="a_Paragraf_E">Oraya hereketlendik. O gece pek çok arkadaşımızı kaybettik.</p>

    <p class="a_Paragraf_E">Sabah cepheyi ele geçirmiştik.</p>

    <p class="a_Paragraf_E">Ama gece tekrar kırk bin kişilik bir taarruz olunca, sekizinci kolordudan emir geldi, geri çekilin diye. Meğer uçakla vuracaklarmış. Birkaç saat sonra cephe mephe kalmadı, her taraf yangın yerine çevrildi. Üstad’ın verdiği risaleleri dağıtmak için Tokyo’ya gitmeliydim. Komutana birkaç defa söyledim. ‘Uygun bir zamanda izin veririz gidersin’ dedi. Görevimiz bitmişti. Ama şahsi görevimi henüz yerine getirmemiştim. Üzüntü içindeydim. Ama tuhaf bir şey oldu, dönüşte bizim birlik Tokyo’ya uğradı. Yaralıları da almak için bizi bir süre bekleteceklerdi. Beşbin kişilik bir kampta kalıyorduk. Komutana çıktım, ‘benim biraz işim var dedim, izin verirseniz...’ ‘Tamam’ dedi, ‘işin bitene kadar izinlisin’. Sabah erkenden çıktım. Elimdeki kitapların tümünü dağıttım. Türklerin bulunduğu bir caminin adresini almıştım. Oraya gittim, sonrası çorap söküğü gibi geldi.</p>

    <p class="a_Paragraf_E">Nihayet vapurla üç hafta sonra İzmir’e döndük. Burada üç gün kaldık. Emirdağ’a vardığımda, Üstad’ın gelip beni sorduğunu öğrendim. Köyde bir gün kalıp hasret giderdikten sonra Üstad’a gittim.</p>

    <p class="a_Paragraf_E">‘Artık seni bırakmayacağım’ dedi. Birkaç saat kaldım. Çocukluk ederek, ‘ben ailemin yanına döneceğim’ dedim. ‘Yok’ dedi, ‘ben seni vermeyeceğim’. ‘Ben gideceğim’ diye ısrar ettim. ‘Bu gece yat, sabah birlikte gidelim köye’ dedi. Sabah, kimseye haber vermeden, sessizce çıktım, köye gittim. Kuşlukta vardım. Annemle ve babamla oturduk, halleştik. Yemek yedik. Derken Üstad’ın çok sevdiği talebesi Zübeyir ağbi çıkageldi, ‘üstad köyün çıkışında seni bekliyor’ dedi.</p>

    <p class="a_Paragraf_E">Hemen kalkıp yanına vardık. Elini öptüm. Bana, Eşref Edib’in yazdığı Tarihçe-yi Hayat’ı, birkaç küçük risaleyi ve bir yün atkıyı hediye etti. ‘Bunlar, armağanlarının karşılığıdır’ dedi. Ona bir seccadeyle biraz hindistan cevizi getirmiştim.</p>

    <p class="a_Paragraf_E">‘Seni bekliyorum’ dedi, gitti. ‘Tamam’ dedim, ‘geleceğim’. Bir hafta evde kaldım. Birkaç gün bağa gittim. Sonra annemin de izniyle, yatağımı yorganımı sırtlayıp Emirdağ’a vardım. Üstad’ın kaldığı evin karşısında iki katlı bir ev vardı. Alt katında keçeciler çalışıyordu. Bir odası boştu. Orayı kiralayıp yerleştik.</p>

    <p class="a_Paragraf_E">Bundan böyle kendimi Kur’ân hizmetine verecektim. Hayatımda yeni bir sayfa açılmıştı. O günlerde farkında değildim ama sonradan asıl hayatın burada olduğunu anladım.</p>

    <p class="a_Paragraf_E">Üstad’ın risaleleri bizim bütün dikkatimizi hakikate yöneltiyordu. Allah’ın isimlerinin manasını anlatırken bizi varlığın özüne yöneltiyordu. Her şeyin bir ayet olduğunu ondan öğreniyorduk. Kur’ân’ın ayetlerini o kadar derinliğine açıklıyordu ki, okudukça gözümüz açılıyor, daha önce bakıp da göremediğimiz hakikatini görebiliyorduk herşeyin.</p>

    <p class="a_Paragraf_E">Çevresindeki insanları tanıdıkça hayretten hayrete düşüyordum. Kimi okulunu bırakmış, kimi memuriyeti terketmiş, kimisi herşeyden vaçgeçerek hakikatin emrine girerek canla başla çalışıyordu. Bindokuzyüzelliüçte, benim terhisime bir ay kala, Zübeyir ağabey, Ankara’da PTT’de memurmuş. Abdulmuhsin isimli öğrencisi ziyaretine geldiğinde Üstad, ‘Zübeyir memuriyeti bırakıp gelse ne kadar güzel olur’ diye bir temennide bulunmuş. O da gidip söyleyince Zübeyir ağabey hemen işten ayrılıp gelmiş. Onunla bu küçük odada güzel günlerimiz oldu.</p>

    <p class="a_Paragraf_E">O tarihte henüz Risaleler matbaada basılmıyordu. Maddi imkanlarımız çok kısıtlıydı. Eserleri osmanlıca yazarak çoğaltırdık. Üstad’ın bu günlerde günlük programı değişti. Akşam namazından sonra bizi de odasına alıyor, birlikte okuyorduk. Yeni harflerle eserlerin yazılmasına ve teksirle çoğaltılmasına izin verdi. Asa-yı Musa yazıldı ilkin. İnebolulu Nazif Çelebi, makinayla çoğaltıp getirdiğinde çok mutlu olmuştu.</p>

    <p class="a_Paragraf_E">Sabah dersinden sonra bize baklava ikram eder, tek elması varsa, bıçağıyla pay eder, dağıtırdı. Arada bir Isparta’da yapılan beyaz kurabiyeden aldırırdı. Ziyaretine gelenlere, ‘sana dua edeceğim, sen de bizim için dua et. İnsanların birbirine yaptığı dualar makbul ve değerlidir’ diyordu. Ne zaman kır gezisine gitsek, yolda rastladığı kabirlerin başında durur, dua ederdi. Bir gün, ‘bu mezar taşları bize hal diliyle şöyle diyor; unutmayın, sizler de buraya geleceksiniz. Eskiden kabirler, evlere yakındı. Şimdi şehrin dışına yapılıyor. Oysa bunlar canlı birer muallim gibi bize ahiret dersi verir’ dedi mezarlıkta. Namazı bazen Ulu Camide kılardık. O’nun geldiğini görenler toplanır, namazdan sonra dağılmazdı.</p>

    <p class="a_Paragraf_E">Emniyet müdürü bir gün, ‘hoca efendiye söyleyin’ dedi, ‘çok kalabalık oluyor, endişeleniyoruz, mümkün olduğunca camiye gelmesin’. Suyu, Kirazlıdere yolundaki Piri efendi çeşmesinden getiriyorduk.</p>

    <p class="a_Paragraf_E">Yaz sıcağında buz gibi olurdu. İçtikçe acıktıran bir suydu. Kışın daha yakın olan Sidre’ye giderdik. Şehrin batısındaki bir tepedeydi. Isparta’nın Allah dostlarından Osman Halit Efendi burada kalırmış. Kırk günde bir öğün yemek yediği söylenir.</p>

    <p class="a_Paragraf_E">Takipçileri, onun sık sık, ‘buraya bir alim gelecek, dini tecdid edecek, sizler göreceksiniz ama ben yetişemeyeceğim’ dediğini naklederler. Sidre’nin suyu da soğuk oluyordu kışın. Üstad’ı hapishanede defalarca zehirlemişlerdi. Suyu soğuk içme alışkanlığı zehirlendikten sonra başlamış. Piri efendinin suyundan muazzam çay olurdu. Üstad birkaç damla limon sıkmadan içmezdi.</p>

    <p class="a_Paragraf_E">Yemeği sade olurdu. Genellikle şehriye çorbası. Bazen yoğurt ve yumurta. O kadar az uyurdu ki, nasıl dayanıyor merak ederdik.<br/>
    Bize sık sık, ‘fıtri uyku beş saattir’ derdi.</p>

    <p class="a_Paragraf_E">Geceyi dua ve kıraatla geçirirdi. Ya okuyor veya eserlerin tashihiyle meşgul oluyordu. Boşa geçirmezdi vaktini. Yanında kendimizi rahat hissederdik. Artık risaleler yurdun dört bir yanına dağılmıştı. Her beldede küçük bir medrese açılmış, dersler okunuyordu. Eserlerin matbaada basılmasıyla hepimizi bir sevinç dalgası sardı. En çok da kendisi seviniyordu. Yeni gelen kitapları aldığında koklar, sayfalarını çevirirken gözleri nemlenir, ‘inşallah bunlar, insanların imanına hizmet edecek’ derdi.</p>

    <p class="a_Paragraf_E">Yerinde duramıyordu o günlerde. Bazen yayan bazen vasıtayla Isparta’nın gül bahçelerine, Kirazlıdere, Ayazma, Gölcük ve Eğridir kenarlarına, Barla bahçelerine, Karakavak ve Kabristan’a gidip geziyorduk.</p>

    <p class="a_Paragraf_E">Eğridir’den Barla’ya çoğunlukla atla gidiyordu. Gidince hemen derse başlardı. Dur durak bilmiyordu. Yorulduğunu hiç görmezdik. Termos, ıbrik ve seccadesinin olduğu heybesini taşımak için birbirimizle yarışırdık. O ise, sırayla taşıtır, en çok da kendisi taşırdı.</p>

    <p class="a_Paragraf_E">Ayazma’da bir gün kız gezintisindeydik. Kendisi söğüt ağacına yaslanmış cevşen okuyordu. Biz de arkadaşlarla sohbet ediyorduk. Bir sarhoş çıkageldi, ‘hocam bana dua et hocam bana dua et’ diyerek Üstad’a doğru seyirtti.</p>

    <p class="a_Paragraf_E">Koşarak tuttum adamı. Üzeri fena kokuyordu. Bırakmayınca, çırpınarak, ‘bırak beni’ bağırdı. Üstad, ‘bırak, gelsin’ dedi. ‘Yarabbi, bu kardeşimizi kurtar’ diye içten dua etti, sırtını okşadı. ‘İnşallah kurtulursun’ dedi. Adam Barla’da tenekecilik yaparmış, duyduk ki bir ay sonra kurtulmuş.</p>

    <p class="a_Paragraf_E">Yine bir gün akşama doğru, Sidre pınarından su getiriyordum. Kapıda yaşlı iki kadın gördüm. Perişan bir haldeydiler. Kapı açıktı. Biri, içeri giriyordu. Şaşırdım. Üstad’ın kapısı daima kilitli olurdu. İki sivil polis kapıdan eksik olmazdı. Ardından bir bağırtı duydum.</p>

    <p class="a_Paragraf_E">Sarhoş bir adam, merdivenden çıkmaya çalışıyor, ‘hocam beni kurtar! Hocam bana dua et’ diye bağırıyordu. Ayakta duramıyordu.</p>

    <p class="a_Paragraf_E">Yaşlı kadın arkasından seyirtti. Kaldırmaya çalıştı. Gücü yetmedi. Hayret içindeydim. ‘Bunlar da kim? Polisler nerede?’ Sarhoş adamı tutup merdivenden indirmeye çalışırken Zübeyir ağabey bağırtıya geldi.</p>

    <p class="a_Paragraf_E">‘Kardeşim kim bunlar? Neler oluyor?’ diye sordu. ‘Ben de anlamadım’ dedim. Bereket polisler yoktu. Olsalardı kimbilir ne iftiralar uydururlardı. Kadınları teskin edip dışarı çıkardık. Sarhoşu da merdivenden indirirken, Üstad kapıya çıktı, ‘getirin onu’ dedi.</p>

    <p class="a_Paragraf_E">Götürdük. Sırtını sıvazlayarak, ‘tamam kardeşim’ dedi, ‘inşallah kurtulacaksın, Allah’ın izniyle kurtulacaksın’. Dua etti, ‘şimdi kardeşlerine verin götürsünler’ dedi. Meğer yaşlı kadınlar sarhoşun kardeşiymiş. Gittiler. Birkaç hafta sonra, kadınlar gelerek, ‘Allah hoca efendiden razı olsun, duası sayesinde kardeşimiz bu illetten kurtuldu’ dediler.</p>

    <p class="a_Paragraf_E">Üstad, Isparta kırlarında gezinirken çok yorulurdu. Yaşlıydı, bünyesi zayıftı. Soğuk, rutebetli hücrelerde, zindanlarda geçmişti yılları. Onlarca kez suikasta uğramış, zehirlenmişti. Mafsalları çok ağrırdı. Çok az yiyip içtiğinden bedeni halsiz ve güçsüzdü.</p>

    <p class="a_Paragraf_E">Buna rağmen her gün mûtad kır gezisi yapardı. Tepelere çıkardık. Ağaçları, çiçekleri, kuşları, ehil hayvanları ve kenti seyreder, bazen bir sarı çiçeğin karşısında kendinden geçer, dakikalarca ona bakardı.</p>

    <p class="a_Paragraf_E">Ağaçları sevgiyle okşar, onlarla konuşurdu. Karınca yuvasını farkedince eğilir, onları hayran bakışlarla izler, dalar giderdi.</p>

    <p class="a_Paragraf_E">Kır gezilerinde biz de onu izler, seyretmeye doyamazdık. Tabiatı bir kitap gibi okuduğuna şahit olmuşumdur. Baktığı her nesneye sanki ilk kez bakıyormuş gibi hayret hissiyle bakardı. Gözlerinden ne geçiyor, kalbinden ne geçiyor bilemezdik. Risalelerinde tabiatla ilgili intibalarını okuyunca, onun farklı bir gözle, derinliğine baktığını, her varlığı bir harf bir kelime gibi okuduğunu anlardık.</p>

    <p class="a_Paragraf_E">Ağaçlara, hayvanlara hatta taşlara bile şefkatle bakardı. Yolda bir köpek görünce, ‘ekmeğiniz var mı?’ diye sorar, bir parça mutlaka verirdi. ‘Bunlar sadık hayvanlardır. Koşmaları, havlama ve ulumaları sadakatlerinin gereğidir’ derdi. Bir kaplumbağa görünce, gözleri parlar, seyreder, ‘maşallah’ derdi, ‘ne güzel yaratılmış. Bunlar sanatça bizden geri değil’. Avcılara rastladığımızda, ‘tavşan ve kekliği vurmayın’ der ve eklerdi, ‘hayvanı incitmek günahtır, bu işten vazgeçin’.</p>

    <p class="a_Paragraf_E">Pek çok avcıyı avcılıktan menetmişti. En çok çobanları severdi, onları görünce yaklaşır, ‘şayet namazını kılarsanız yaptığınız bu hizmet de ibadet hükmüne geçer, ama hayvanlarınızı hoş tutun, sakın incitmeyin’. Tepeye tırmanırken soluğu kesilir ama mutlaka zirveye çıkardı. Bazen ağaç veya yüksek kayalara çıkar, vadileri, dağları ve şehirleri oradan seyrederdi. Sık sık bize dönerek, ‘sizdeki gençlik bende olsa dağlardan asla inmezdim’ diye konuşurdu. Çamdağı’nda kalırken, karaağaçtaki ahşap kulübemiz için ağaç gerekmişti. Ormana dalıp kesmeye başladık. Bizi izlemiş, uluorta kestiğimizi görünce hiddetlenerek, ‘yaşlı ve hasta ağaçları kesin, keserken dikkat edin’ diye uyarmıştı. Isparta medresesinde, kitapları çatı aralığında saklıyorduk. Bir gün farelerden kuşkulanıp denetlemek için çatıya çıktım. Gürültüyü duyunca geldi, ‘ne yapıyorsun?’ diye sordu.</p>

    <p class="a_Paragraf_E">‘Risale nüshalarına farelerin zarar verip vermediğine bakıyorum’ dedim.</p>

    <p class="a_Paragraf_E">‘Onlar bizden zarar görmezse bize zarar vermez’ dedi. Gerçekten de eserler orada salimen durdu, fareler ilişmedi. Bazen, eserlerin yanında çeşitli gazete dergi parçaları olurdu, onları lime lime ederler ama Risalelere asla dokunmazlardı.</p>

    <p class="a_Paragraf_E">Boş durmaz, namaz dışında, bir ağacın gölgesinde oturur, heybesinden risaleleri çıkarır, tashihle uğraşırdı. Gezilerde yorulduğunu görünce, ona bazen at, bazen merkep bazen de mümkün olursa otomobil kiralardık. Asla karşılıksız bir hediye kabul etmezdi. Ehl-i beytin adetine sımsıkı uyardı. Bu zamanda, dinin hakikatini neşreden insanların zerre miktar maddi kazanç temin etmesi bizzat hakikate hürmetsizliktir derdi. Eskiden hocalarının geçimlerin temin için her türlü zekat ve armağanı kabul ettiklerini, bununsa ehl-i hakikatin mesleğine bu zamanda zarar verdiğini her konuşmasında belirtirdi. Bir öğrencisinin küçük bir armağanını bile almaz, alırsa da karşılığını mutlaka verirdi.</p>

    <p class="a_Paragraf_E">Üstad fakirdi, talebeleri fakirdi, iktisat düsturu hayatında galipti, her zaman vasıta bulamıyorduk. O’na hissettirmemeye çalışıyorduk ama binek bulamadığımız zaman çok üzülüyorduk. Ruhunda bir hareket, bir cevvaliyet vardı. Uzak yerlere gitmek ister, dağların doruğuna, uzak ve yüksek tepelere, ormanlara çıkmayı arzu ederdi. Bazen, ‘Emirdağa gidelim’ derdi.</p>

    <p class="a_Paragraf_E">Ayakları ve dizleri o kadar sancırdı ki gözlerinden yaş gelirdi. Bazen oğuştururdu, bazen biz ovardık. Kendi aramızda konuşup karar verdik. Şoförlük yapan bir kardeşimize, para toplayıp biraz yardım edecektik, o da Üstad ne zaman gezmek istese gelip alacaktı. Üstad’a durumu açtık. Ben de katılırsam olur dedi.</p>

    <p class="a_Paragraf_E">Böylece elliüç model bir chevrolet aldık. Mahmut Çalışkan kardeşimiz, Isparta civarında onu çalıştırıyordu. İhtiyaç olduğunda geliyordu.</p>

    <p class="a_Paragraf_E">Böylece haftanın bir günü yakın ilçe ve vilayetlere gitmeye başladık. Üstad oradaki talebelerine ders veriyor, kır gezileri yapıyordu.</p>

    <p class="a_Paragraf_E">Halk partililer dedikoduya başladı. Menderes Bediüzzaman’a örtülü ödenekten araba almış diye iftira ettiler. Takibat yine başladı. Ne zaman otomobil gelip Üstad’ı götürse, Emniyet’in jipi takip ederdi. Bir saniye ayrılmazdı. Hatta hızlı gitmeyin, nereye gideceğinizi bildirin, sağa sapmayın sola sapmayın diye ikaz ediyorlardı.</p>

    <p class="a_Paragraf_E">Üstad, tam bir iktisat ve bereket içindeydi. Bir krem kutusu içinde bulunduruyordu parasını. Basit giyiniyor, en ucuz kumaşı tercih ediyordu. Masrafı çok az oluyordu. Bize günde otuz kuruş tayinat veriyordu. Bunu da daha ziyade kitaplarının telifinden elde ediyordu.</p>

    <p class="a_Paragraf_E">Üstad’ın, kendisini ziyarete gelen öğretmenlere çok değer verdiğini, hasta dahi olsa uzun uzun ders yaptığını görünce, içimden, ‘niçin böyle yapıyor’ sorusu geçiyordu. Bir gün sabah dersinden sonra, beni alıkoyarak, ‘ben’ dedi, ‘günümüzün dindar öğretmenlerini, eski zamanların velileri gibi görüyorum. Eskiden dini terbiyeyi daha çok anne babalar verirdi. Bu zamanda bu görev öğretmenlere tevdi ediliyor. Muallimin iyisi çok iyi, kötüsü çok kötüdür. İyisi minarenin tepesinde, fenası kuyunun dibinde gibidir. Vazifeleri çok önemli, bu yüzden onlarla daha çok ilgileniyorum’. Erzurum Üniversitesinin açılışıyla da çok ilgilendi, hatta bir mektup yazarak şöyle dedi, ‘Cumhurbaşkanı, siyasi meseleler içinde, Şarktaki bu mühim üniversiteyi unutmadı. Altmışmilyon lira tahsis etti ve kanun çıkardı. Burası, tıpkı şarktaki medreseler gibi ilme ve hakikate hizmet edecektir. Şarktaki medrese hocaları da bundan memnundur. Umarım, Ortadoğu’da umumi barışın temel taşı ve kalesi olacaktır. Dini ilimleri üniversiteye esas yapmak lazımdır. Çünkü dışardaki kuvvet manevi tahribat şeklindedir. Bu tahribata karşı ancak manevi bir kuvvetle karşı konulabilir. Bunu hamiyetkar milletimizin namına sizden bekliyoruz’.</p>

    <p class="a_Paragraf_E">Polisler arama veya başka bir sebeple geldiğinde, Üstad onlara daders verirdi. Fazları ihmal etmeyin, namazınızı mutlaka kılın, derdi. Dışarda gezerken, bazen bir vasıta durur, şoför, ‘hocam, buyrun sizi götürelim’ deyince, ‘benim kaidemi bozmayın, binersem mutlaka bedelini ödemem lazım, yoksa olmaz’ derdi.</p>

    <p class="a_Paragraf_E">İhtiyaçtan fazla giysi yanında tutmazdı. Zaten iki ya da üç kat elbisesi vardı. Gül yağına benzer bir koku kullanırdı. Sarımsak hiç yemez, bize de yedirmezdi.</p>

    <p class="a_Paragraf_E">Yün çorap ve lastik ayakkabı giyerdi. Kışın üşürdü, bedeni gittikçe daha çok zayıfladı.</p>

    <p class="a_Paragraf_E">Namazı huşuyla kılardı. Sureleri tane tane okurdu. Namaza durup, tekbir getirdiğinde korkardık, sanki bina sarsılırdı. Namazları vaktinde kılmamız yönünde daima ikazda bulunuyordu. Yolculukta, kırlarda vakit girince ne işi olsa bırakırdı.</p>

    <p class="a_Paragraf_E">Ziyaretine gelen siyasilere ve sosyal hayatla ilgili kişilere şöyle ders verirdi: Biz siyasetle ilgilenmiyoruz. Dünya ehli bizden kuşkulanmasın. Bizim hizmetimiz dünyaya değil ahirete dönüktür.</p>

    <p class="a_Paragraf_E">Allah’ın rızasından başka bir amacımız yok. Sadece bunun için çalışıyoruz. Bu yüzden bize yapılan işkencelere katlanıyoruz. Bizi siyasetlerine alet edemeyecekler. Siyaset topuzuna elimizi sürmeyeceğiz, bunu boşuna beklemesinler.’</p>

    <p class="a_Paragraf_E">Bir gün, İstanbul üniversitesi profesörlerinden biri, ders yılı açılış töreninde, maarif vekiline, ‘Anadoluda yeni bir dini cereyan var, gittikçe güçleniyor, onlara da sosyalistler gibi meydan vermemeliyiz’ demiş. Maarif vekili Tevfik İleri ise, ‘şayet kastettiğin nur talebeleriyse, onları biz değil dünya toplansa mağlup edemez’. Bunun üzerine, Üstad, birgün gençlik heyecanlarına bürünerek şöyle demişti, ‘inançla inkarın ortası olmaz. Bu vatanda küfre karşı iman ve İslamdan başka bir din olmaz. Olsa, bu dini bırakıp inkara girmektir. İnşallah maarif ve adliye bürokratları da bu önemli gerçeği anlayacak ve sağ sol gibi muhtevası bozuk tabirlerin yerine, hak ve hakikate, iman ve Kur’an’a dayanarak, bu milleti zındıkanın tahribinden korumaya çalışacaktır. Allah’ın rahmetinden bunu niyaz ediyoruz’.</p>

    <p class="a_Paragraf_E">Üstad ziyaretçilerle görüşürken hangi siyasi partiden, hangi cemaatten, hangi mezhepten, hangi içtimai görüşten, hangi meslek veya mevkiden olursa olsun eşit davranır, onları incitmez ama daima hakkı tavsiye ederdi.</p>

    <p class="a_Paragraf_E">Halk Partisi’nin zulümlerini anlattığı da olurdu. ‘Birinin hatasıyla başkası sorumlu tutulamaz’ ayetinden sık sık bahseder, bu zulümleri yapanların çoluk çocuklarının mâsum olduğunu söylerdi.</p>

    <p class="a_Paragraf_E">Halk partisinden demokrat partiden diye insanlara ayrım yapmaz, onların hal ve hatırını sorardı. Herkese Kur’ân’dan ders verirdi.</p>

    <p class="a_Paragraf_E">Isparta’ya çok değer veriyordu. ‘Ahir ömrümü burada geçirme arzusundaydım’ diyordu, ‘çünkü bu şehir benim için mübarektir. Yirmibeş yıldır bana işkence eden, eziyette bulunan eski hükumete kalben ne zaman hiddet etsem de, Isparta’ya asla hiddetlenmiyorum, hatta bu şehrin muhabbetiyle işkenceleri unutuyorum’.</p>

    <p class="a_Paragraf_E">Bindokuzyüzelli dört yılında, arapça Mesnevi-yi Nuriye’den derslere başlamıştı.</p>

    <p class="a_Paragraf_E">Sabah namazından sonra dört beş saat aralıksız Mesnevi dersi yapıyorduk. Bu günlerde ilkgençlik yıllarındaki heyecanına yeniden kavuşmuş gibiydi. Arapça bilmiyorduk biz ama o yine de ısrarla ilkin arapça okuyor ardından uzun uzun şerhediyordu. Öğle ezanı okununca dersi bırakıyordu. Bazen yorgunluktan uykumuz geliyor, içimiz bayılıyordu. Bizim uyukladığımızı, sık sık saate baktığımızı görünce, ‘kardeşlerim’ diyordu, ‘bu sadece bizi değil, bütün varlığı ilgilendiren bir derstir. Umuyorum bu dersi, büyük ruhlar ve melekler de dinliyor. Doğrudan Kur’ân’ın kainata bakışı, varlığı manalandırmasıdır bu.’</p>

    <p class="a_Paragraf_E">Gerçekten dersin yarısı arapça geçtiği ve kimimiz arapçayı hiç bilmediği halde, gitgide aşinalık kurmaya ve tuhaf haller yaşamaya başlamıştık. Dersi dinledikçe dimağımız açılıyor, latifelerimiz çözülüyor, kalbimiz ferahlıyordu.</p>

    <p class="a_Paragraf_E">Allah’ın huzurunda olduğumuzu hissediyorduk. Bir korku oluyordu içimizde. Bir hata yapmaktan çok korkuyorduk. Varlığın manasını anlıyorduk. Üstad, Allah’ın isimlerini anlatırken kendinden geçerdi.</p>

    <p class="a_Paragraf_E">İsm-i azamı anlatırken, Allah’ın Rahman gibi Hakim gibi Adil gibi sıfatlarını anlatırken sanki bir gülün yapraklarını birer birer açarak içine doğru nüfuz ederdi. Sanki görürdük derste. Bazen bir denizin derinliklerine inerdik. Bazen dağa çıkardık. Bazen gökyüzünü yere indirir gibi, yıldızları, seyyareleri avcumuzda hissederdik. Üstad kalbimizi okşuyormuş gibi konuşurdu. Kur’ân’ın kafirleri zecreden tedip ayetlerini açıklarken celallenirdi, korkardık.</p>

    <p class="a_Paragraf_E">Küfrün bütün kainatı, bütün varlıkları yalanlamak olduğunu anlatır, ‘en büyük cinayet budur’ derdi.</p>

    <p class="a_Paragraf_E">Bir hesap yapmıştı. Dünyada birkaç dakika içinde bir cinayet işleyen insana şu kadar hapis cezası veriliyor.</p>

    <p class="a_Paragraf_E">Kainattaki varlıkların tümünü tekzib eden, onları manen öldüren bir inkarcının cezası ise hesaba gelmez şeklinde. O’nda imanın secaati daima görünürdü. Gerçek bir inancı elde eden kişi, kainata meydan okuyabilir, derdi. Kendisi hiçbir cebbara boyun eğmemişti.</p>

    <p class="a_Paragraf_E">Cumhuriyet’in ilk senelerinden itibaren Üstad’a ağır işkenceler yapıldı. Hapsedildi, sürgün edildi, tecritte tutuldu, mecburi ikamete tabi oldu. Yakınlarıyla, talebeleriyle görüşmesi yasaklandı. Yirmidört saat evi göz hapsine alındı. Hiçbir zaman bana verdiğiniz bu cezadan vazgeçin, şöyle yapın böyle yapın demedi. Kendisine bu zulmü reva görenlere beddua etmedi, çocukları masumdur, bu yüzden beddua etmiyorum dedi. Vaktiyle Rusya’da sürgündeyken, rus kumandanı esirleri teftişe geldiğinde ayağa kalkmamış, ölümü göze alarak, ilmin vakarını muhafaza etmişti. Hal böyleyken, bir jardarma veya polis gelip de bir emri tebliğ ettiğinde onlara şefkatli davranır, ders yapar, emre karşı gelmezdi. Dahilde asayişe halel gelmesin, müslümanlar zarar görmesin istiyordu.</p>

    <p class="a_Paragraf_E">Üç aylar girdiğinde mutlaka mektup yazar, çoğalttırıp talebelerine gönderirdi. Mektup adetini ölümüne kadar sürdürdü. O sıkıntılı günlerde manevi bir destek idi mektupları. İzlenen, tutuklanan, hapiste bile rahat bırakılmayan talebelerine daima metin olmalarını, musibete sabırla dayanmaları halinde ebedi alemde mükafatının yüksek olacağını söylerdi. Bir de, en sıkıntılı anlarda, aralarındaki meselelerin büyütülmemesi gerektiğini hatırlatırdı. Bir dersinde şu olayı anlattı, ‘Afyon hapsindeydik. Talebelerim arasında bazı huzursuzluklar olmuş. ‘Yarabbi’ dedim, ‘yok mu bir talebem ki aralarında buna engel olsun’. Tahiri atıldı, ‘ben varım üstad’ dedi. Tahiri, gençlerin kumandanıydı. Otuz sene üç ayları düzenli olarak oruçlu geçirdi. Yatsının ardından vitir kıldığını hiç görmedim. Her gece mutlaka teheccüde kalkardı.’ Ramazan’ın onbeşinden sonra gece hiç uyumaz, bizi de uyutmazdı. Denetler, uyuduğumuzu görünce yüzümüze su döküp uyandırırdı. O kutlu geceleri canlandırdığımız zaman sabah namazından sonra birkaç saat uyurduk. Ramazanda daima dua ve zikirle meşgul oluyordu. Her gün bir cüz okuyor, bizi de okumaya teşvik ediyordu. Sadaka ve fitresini bize veriyor, ‘siz ilim tahsil eden talebe sınıfındansınız, ihtiyacı çok olan talebelere devredebilirsiniz’ diyordu. Artık matbaalarda yeni harfle Risale basılıyordu. Bir yandan da eski hatla eserler teksir ediliyor, dağıtılıyordu. Her beldede bir medrese açılmasını istiyordu. Isparta’da bulunduğumuz yıllarda, bütün kazalarda medrese açtık. Ya beni veya Zübeyir ağabeyi gönderiyordu. Biz de gidip oradaki ağabeyleri buluyor, bir oda dahi olsa kiralayıp, eserleri bırakıyor, birkaç gün ders yapıyor, hizmeti başlatıp dönüyorduk.</p>

    <p class="a_Paragraf_E">İki ay kadar Zübeyir ağabeyle onlar Emirdağ’a gittiler, biz Isparta’da kaldık Ceylan kardeşle.</p>

    <p class="a_Paragraf_E">Sonra dayanamayıp yanına gittik. Evde yoktu. Sorup soruşturduk. Kıra gitmişti. Takip ettik. Tepede, dut ağacının altında telifle meşguldü. Kendisi söylüyor, talebesi yazıyordu. Usulca yanına vardık, oturduk. Süratli konuşuyordu. Katip yetişemiyordu. Durdu, gözleri belirsizliğe bakıyor gibiydi, daldı, birkaç saniye sonra, coşku dolu bir sesle, ‘yaz kardeşim’ dedi ve başladı. Haşir risalesini yazdırıyordu. Birkaç dakika sonra, ‘dur!’ diye gürledi. Talebesine döndü, ‘git dedi sinekleri kovala gel’. Meğer katip kardeşimiz sigara tiryakisiymiş. Sigara molasından sonra birkaç saat sürdü telif. Gayet uzun bir bahsi iki saatte yazdırmıştı. Günler böyle geçip gidiyordu. Bir akşam, uyumak üzere yatağa girdiğimde, zihnime geldi ki, ‘Üstad yazıyor biz okuyoruz, bu işin sonu n’olacak’. Dalmışım.</p>

    <p class="a_Paragraf_E">Rüyada bana hususi bir ders veriyor, şöyle diyordu, ‘bu Kur’âni eserler küfrün belini kırmıştır, göreceksiniz, ileride Cenab-ı Hak, dünyadaki bütün muhtaçlara ulaştıracak, herkese okutturacak’. Uyandım.</p>

    <p class="a_Paragraf_E">Kanter içinde kalmıştım. Kalkıp abdest aldım. Teheccüd namazı kılarak şükrettim. Sonra uyudum.</p>

    <p class="a_Paragraf_E">Yine bir gün Antalya sınırına yakın, Ağlasun dağına gitmiştik. Birkaç gün kamp yapacaktık. İlk günü, yüksek bir tepeye çıktık. Arkadaşlar çay pişiriyordu. Üstad, kayaya oturmuş, yüksek sesle Cevşen okuyordu. Ben de güneş çarpmasın diye şemsiyesini getirip bir süre tuttum. Tam bu sıra içimde bir kuşku yeli esti, ‘iyi güzel de bizim sonumuz nolacak? Bu iş böyle nereye varacak?’ Biraz sonra okumasını bitirdi, bana dönerek gülümsedi, bakışlarını dağlara dikti, ‘iyi olacak inşallah kardeşim’ dedi, ‘senin sonun iyi olacak’.</p>

    <p class="a_Paragraf_E">Gerçekten de, onunlayken de ondan sonra da Allah bize hep kolaylık bağışladı. En güç anımızda bile umudum hiç kesilmedi. Bereketli, nurani bir hayat sürdük. Günler nasıl gelip geçti bilemedim. Üstad sık sık vasiyetini yazdırıyordu. Birkaç öğrencisinde vasiyeti vardı.</p>

    <p class="a_Paragraf_E">İlkini, Yalvaç’a giderken bir dere kenarında, söğüt ağacının altında yazdırdı:</p>

    <p class="a_Paragraf_E">‘Bu vasiyetimi bir ihtara binaen yazdırıyorum. Gavs-ı Azam, Allah’tan biraz fazla ömür dilemiş, Cenab-ı Hak uzatmış. Nur risaleleri matbaada basılıp neşredilinceye kadar Cenab-ı Allah’tan ömür diledim, hamdolsun bunu gösterdi. Kabrimin gizli kalmasını, üç talebem dışında kimsenin bilmemesini istiyorum. Hayattayken karşılıksız hediye almadım. Şahsiyetim, Kur’ân hakikatlerinin önüne geçsin istemedim. Allah ya hapis veya hastalık vererek beni insanlardan uzak tuttu. Bu zamanda şan ve şeref perdesi altında riyakarlık çok. Azami ihlasla gururu, kibri terketmek lazım. Dostlar uzaktan ruhum için fatiha okusun, kimse kabrimi bilmesin. Beni manevi dua ile ziyaret etsinler.’ İkincisini Emirdağ’da, üçüncüsünü ise Isparta’da yazdırdı. Şöyle diyordu, ‘kabrimi iki-üç talebem dışında kimse bilmeyecek. Bunu bilhassa vasiyet ediyorum. Dünyada beni insanlarla görüşmekten meneden bir hakikat, kuşkusuz ölümümden sonra da beni bağlıyor’.</p>

    <p class="a_Paragraf_E">Son vasiyetini yazınca Zübeyir ağbi, hikmetini sordu. Şöyle dedi: ‘Eski çağların firavunlarının dünyevi şan ve şeref arzusuyla heykellerini yaptırıp, cesetlerini mumyalatması gibi, bu zamanın müstebitleri de, memleketin her tarafında heykellerini yaptırıyor, gazete ve mecmualarda resimlerini yayınlatıyor, insanların nazarını şahsına çeviriyor. Çoğu insan dünyevi istikbalini düşünüyor.</p>

    <p class="a_Paragraf_E">Eski zamanda kabristan Allah rızası için ziyaret edilirdi. Şimdi, dünya hayatındaki şan ve şerefine bakılarak kabrine gidiliyor.</p>

    <p class="a_Paragraf_E">Ben, Risale-i Nur’daki azami ihlası kırmamak için kabrim bilinmesin istiyorum.’ Bindokuzyüzaltmış yılının onyedi martında Emirdağ’ı son kez ziyaret etti. İki gece orada kaldı.</p>

    <p class="a_Paragraf_E">Sabah sekizde çıkmıştı evden. İki polis bekliyordu. Tahiri ağbiyle ben Isparta’da kaldık. Kendisi, üç talebesiyle birlikte gitmişti. Gittikten iki gün sonraki sabahtı. Zil çaldı. Açtık ki polis. ‘Hocanız’ dedi, Emirdağ’dan hareket etmiş, hala gelmedi mi?’ ‘Hayır’ dedik. Bir saat sonra korna çaldı, aşağı indik, gelmişler. Üstad, arabanın arka koltuğunda yatıyordu. Halsizdi. Merdivende sırtımıza almak istedik. Kabul etmedi. Ayaklarını sürüyerek çıktı.</p>

    <p class="a_Paragraf_E">Ateşi yükselmişti. Yanından ayrılmıyorduk. Gün boyunca birkaç kez havale geldi, atlattı. Alnına patates dilimleyip sardık. Ateşi düşmüyordu. Islak havlu koyuyorduk. Zübeyir ağabeyle ben nöbet tuttuk gece başında. İkibuçuk sularıydı. Gözlerini aralayarak bana baktı, güçlükle konuşuyordu, ‘gideceğiz’ dedi.</p>

    <p class="a_Paragraf_E">‘Nereye efendim?’ diye sordum. ‘Urfaya’ dedi. Gözleri kapandı. Bayılmıştı. Birkaç dakika sonra yine gözkapaklarını aralamaya çalışarak, sayıklar gibi, ‘gideceğiz’ dedi.</p>

    <p class="a_Paragraf_E">‘İnşallah’ dedim, ‘gideceğiz’. Ateşi yükseldiği için sayıklıyor zannettik. Sonra film şeridi gibi on sene öncesi gözlerimden geçmeye başladı. Şimdi anlıyordum. Bindokuzyüzellibir yılında, kitaplarından çok önem verdiklerini Urfa’ya göndermişti. O zaman buna bir mana verememiştik. Mevlana Halid hazretlerinden kendisine intikal eden cübbeyi de göndermişti. Urfa’dan ziyarete gelenlere, ‘ömrümün sonlarında mutlaka Urfa’ya geleceğim, Urfalılara dua ediyorum, orada çok nebi ve resul yatıyor, taşı toprağı mübarektir’ diyordu.</p>

    <p class="a_Paragraf_E">Üstad’ın öleceğini hiç aklımıza getirmek istemiyorduk. Ama, şimdi ısrarla Urfa’ya gitmek istemesinden de anlıyordum ki, birşeyler olacak. Korkuyordum.</p>

    <p class="a_Paragraf_E">Yarım saat sonra tekrar uyanır gibi oldu ve, ‘sabah olunca Urfa’ya hereket edelim’ dedi. Ramazandı. Zübeyir ağabeye, ‘sen sahuru yap gel’ dedim. Gidip yemeğini yedi, geldi. Ben de gittim sahuru yedim. Döndüğümde, ‘sabah Urfa’ya gidiyoruz, arabanın durumu nasıl?’ diye sordu Zübeyir ağabey. Hüsnü kardeş, ‘lastikler arızalı, dilerseniz başka bir otomobil kiralayalım’ deyince, ‘tamam’ dedi, ‘sen sabah bir araba kiralayıp getir’. Sabah namazından sonra araba geldi. Hazırlandık. Saat dokuz olmuştu. Evin önünde dört polis bekliyordu. İnönü, sabah radyoda neşrolan Menderes aleyhindeki beyanatında, ‘Said-i Nursi himaye ediliyor, Isparta’dan çıkmasına izin verilmemesi gerektir’ demişti.</p>

    <p class="a_Paragraf_E">Emniyet alarmdaydı. Üstad’ın Ankara’ya gideceğini sanıyorlardı. Polislerin bakışları altında arabaya bindik hareket ettik. Yağmur başlamıştı. Gittikçe şiddetleniyordu. Güzergahımızdaki Konya’nın valisinden çekiniyorduk, ‘onların kökünü kazıyacağız’ gibisinden beyanatlar verip duruyordu. Eğridir’de sanki gök boşanıyordu, yağmurdan hızımız düşmüştü, adım adım ilerliyorduk.</p>

    <p class="a_Paragraf_E">Polis karakolu çevre yolunun üzerindeydi, lâkin yağmur yüzünden dışarıda kimse yoktu, zaten göz gözü görmüyordu, kolayca geçtik. Şarkikaraağaç’ta arabanın plakasını çamurla sıvadık, kimse farketmedi. Orayı geçince, Üstad biraz ferahlamıştı. Durduk, abdestini yeniledi. Çeşmenin yanındaki kayada namazını kıldı. Konya’ya yöneldik. Meram bağları civarında yeniden fenalaştı. Konuşamıyordu. Ateşi yükselmişti. Şehir girişinde bir bakkaldan ekmek peynir aldık. İftarı şehirden çıkınca yapacaktık. Üstad gözlerini araladı, kesesini uzatarak, buradan alın dedi. Şehre girdikçe endişemiz artıyordu. Üstad, ‘ben yiyemiyeceğim, siz iftarınızı yaparsınız’ dedi. Konya’yı çıkıp, Adana yoluna girdik, oradan Karapınar’a geçtik. Derin bir oh çektik.</p>

    <p class="a_Paragraf_E">Ereğli yolunda ilerliyorduk. Üstad, doğrulmaya çalışarak, ‘evlatlarım’ dedi, ‘korkmayın, Risale-i Nur, Allah’ın izniyle inkarcılığı yenmiştir’. Birkaç şey daha söyledi ama anlayamadık, hem arabanın gürültüsünden hem de artık aşırı halsizleştiği için, kelimeleri hakkıyle telaffuz edemiyordu.</p>

    <p class="a_Paragraf_E">Akşam Ulukışla’ya varmıştık. Üstad biraz daha iyi idi. Israrımız üzerine, ‘pekala’ dedi, ‘ben de bir lokma yiyeyim’. Yol üstündeki lokantadan pirinç pilavı aldık, birşeyler katıp yemek yapacaktık. Arabada bir gazocağı vardı ama ayağı kırıktı. Bu halde Pozantı’ya vardık. Tren yolu bekçisinin odasındaki soba yanıyordu. Durduk. Girerek rica ettik.</p>

    <p class="a_Paragraf_E">‘Hay hay’ dedi, ‘buyrun sobada yapın’. Zübeyir ağbiyle Üstad arabada kaldılar. Biz Hüsnü’yle yemeği hazırlayıp getirdik. Boğazından tek lokma geçmedi. Neyse biz iftarımızı yaptık, hareket ettik.</p>

    <p class="a_Paragraf_E">Ceyhan kıyısında yatsı namazını kıldık. Hüsnü bir saat kadar uyudu. Arabayı aralıksız kullanmıştı, dinlenmesi gerekiyordu. Osmaniye’ye vardığımızda sahur vaktiydi. Üstad hala bir şey yiyemiyordu. Halsizliği sürüyordu. Ateşi düşüp düşüp yükseliyordu. Gavur dağını geçerken gün ışıyordu. Üstad nerede olduğumuzu sordu. Zübeyir ağabey, ‘gavurdağı’ deyince, ‘bundan sonra nurdağı olsun’ dedi.</p>

    <p class="a_Paragraf_E">Sabah sekize doğru Antep’e varmıştık. Nizip yolu bozuktu. Çamurdan kardan geçilmiyordu. Hayli araç gördük yola saplanmış kalmış. Mola vermeksizin Urfa’ya gittik. Kadıoğlu Camiine indik. Abdullah Yeğin kardeşimiz oradaydı. İpek Palas Otelini tavsiye etti. Kollarına girerek üçüncü kata çıkardık. Yatağa kendini bırakıverdi.</p>

    <p class="a_Paragraf_E">Duyan, otele akın ediyordu. O halde gelenleri teker teker kabul etti. Herkesi kucakladı. Biz hayret içindeydik. Başka zaman yanına kimseyi istemezdi, şimdi hasta halde hem karşılıyor hem de bırakmak istemiyordu. Gece uyumadı. Birkaç dakika dalıyor sonra uyanıyordu.</p>

    <p class="a_Paragraf_E">Zübeyir ağabey içerde, ben kapıda nöbet tutuyorduk. Geceyarısı iki polis geldi, ‘hazırlanın sizi götüreceğiz’ dediler. ‘Üstad hasta, bir yere gidemez’ dedim. Ardından sekiz on polis daha geldi, ‘derhal Isparta’ya geri döneceksiniz’ dediler. İçeri girip durumu anlattım. Üstad, ‘gelsinler’ dedi. Girdiler, İçişleri Bakanlığının emri olduğunu, Isparta’ya dönmemiz gerektiğini söylediler.</p>

    <p class="a_Paragraf_E">Üstad, ‘ben buraya ölmeye geldim’ dedi, ‘halimi görmüyor musunuz?’ Polisler, ‘efendim’ dediler, ‘biz emir kuluyuz, elimizden bir şey gelmez’. Dışarda mahşeri bir kalabalık vardı. Ziyaret edenler oteli terketmiyor, kapının önünde toplanıyordu. Otel müsteciri Mahmut bey geldi odaya ve komiseri hışımla iterek, ‘sen ne hakla benim misafirimi taciz ediyorsun?’ diye bağırdı, ‘çabuk terkedin odayı!’</p>

    <p class="a_Paragraf_E">Kapıdaki kalabalığın bir kısmı lobiye ve merdivenlere sızmıştı. Üstad’ın zorla Isparta’ya nakledilmek istendiğini öğrenenler bağırmaya başlamışlardı. Halk müthiş bir heyecan içindeydi. Ölüm döşeğindeki yaşlı bir insana ilişmeye hakkınız yok filan diyorlardı. Polisleri ite kaka dışarı çıkardılar. Komiser, ‘bari arabasını bir yere çeksinler, gizlesinler’ dedi.</p>

    <p class="a_Paragraf_E">Araba hemen çekildi. Emniyet’in talimatıyla gelen doktoru da geri çevirdiler kapıdan. Komiser az sonra tekrar geldi, kalabalığı yararak birkaç polisle birlikte odanın kapısına kadar ilerlemişti. Bana,‘bakanlığın kesin emri var’ dedi, ‘bizi zor kullanmaya mecbur etmeyin, arabayla mümkün değilse, ambulansla gönderelim’.</p>

    <p class="a_Paragraf_E">‘Komiser bey’ dedim, ‘durumu çok ağır, mümkün değil yolculuk yapamaz’. ‘Ben onu bunu bilmem’ diye diretti Komiser, ‘buraya nasıl geldiyse öyle de gidecek, bizzat bakanın emri’.</p>

    <p class="a_Paragraf_E">Emniyet Müdürü ve vilayet memurları da gelmişti, bağırıp çağırıyorlardı. Üstad’ın zorla şehirden çıkarılacağı haberi bütün şehre yayılmıştı. Durumu haber alan Demokrat Parti il başkanı otele gelerek görevlilere, ‘bu yaptığınız kanun dışı, insanlık dışı bir muamele, şayet Hoca efendiye bunu yaparsanız, karşınızda Urfa halkını bulursunuz’ dedi. Emniyet müdürü, ‘emir vekaletten geldi’ deyince, il başkanı hiddetlendi, ‘yahu bu halde adamcağız nasıl yolculuk yapsın, hem bize misafir olarak gelmiş, bir tanrı misafirine bunu yapmak bize yakışmaz’ dedi. Binlerce kişi toplanmıştı otelin önüne.</p>

    <p class="a_Paragraf_E">Biz de hastaneye giderek dilekçe verdik, muayenesini istedik, bu halde yola çıkamazdı. Hükumet doktoru geldi, muayene ettikten sonra, ‘sizinki çılgınlık’ dedi, ‘kırk derece ateşi var, nasıl yolculuk yaptırdınız? Yarın sabah getirin heyet raporu verelim, bu halde mümkün değil yola çıkamaz’. Akşam namazından sonra artık ayaklarım beni taşıyamıyordu. Zübeyir ağabeye durumu anlattım, ‘sen hemen gidip birkaç saat uyu’ dedi. ‘Beni sonra çağır ama’ dedim, başında bekleyeyim.</p>

    <p class="a_Paragraf_E">Biraz olsun dinlenmiştim. Zübeyir ağabey yatınca ben içeri girdim. Kapıyı arkadan kilitlemiştim. Gündüz bir ara buz istemişti. Bulamamıştık. Akşam bulup getirmişler. ‘Buz istermisin?’ diye sordum ‘İstemem’ dedi. ‘Çay yapayım’ dedim. ‘İstemez’ diye işaret etti. Dudakları çatlak çatlaktı. Mendili ıslatıp arada bir dudaklarını ıslatıyordum. Yanıyordu adeta, kimbilir ateşi kaça çıkmıştı. Saat ikibuçuk sularıydı. Üzerini örtüyordum o açıyordu. Birkaç defa oldu bu. Rahatsız olmasın diye lambaya mendil sarmıştım. Hafif hafif kollarını ovuyordum ki birden boynumdan tuttu. Sonra ellerini göğsüne koyup uyudu. Ayakucuna geçip sessizce beklemeye başladım. Birazdan kardeşler gelecek, uyanınca da sahur yiyeceğiz diye seviniyordum. Sahur vakti geldi geçti. Arkadaşlar geldiler, uyuyakalmışlar. Baktılar, ‘sessiz olun’ dedim, ‘uyuyor’. Zübeyir ağabey baktı, kulağıyla göğsünü dinledi, ‘yahu Bayram’ dedi, ‘nefes almıyor’. Baktım, hiç ses gelmiyor. Ellerini ayaklarını tuttum sıcacık. Bir şey anlayamadık. Vaiz Ömer efendi gelmişti bu sıra. Üstad’ı çok severdi, çok hürmet ederdi. Ona söyledik, gelip baktı, ‘inna lillah ve inna ileyhi raciun’ dedi. Zübeyir ağabeyle ben inanmıyorduk. Dışardaki kalabalık tedirgin bir bekleyiş içindeydi. Bir ara pencereyi açtım, ‘uyuyor, sessiz olun’ dedim. Yüzünü tülbentle örtmüştüm.</p>

    <p class="a_Paragraf_E">Otel sahibi geldi bir ara, bakınca, ‘eyvah!’ diye dizlerine vurmaya, dövünmeye başladı. Şaşkınlıkla koşuşurken Emniyet müdürüne rastlamış, ‘n’oldu, ne var?’ diye sorunca da, ‘Bediüzzaman vefat etti’ demiş.</p>

    <p class="a_Paragraf_E">Sabah jandarma da gelmiş meğer. Bütün Emniyet teşkilatı orada. Tabi haberi alınca geri döndüler. Doktoru getirdiler, üzgündü. Ayna istedi verdik. Ağzına tuttu, ‘ölmüş’ dedi, ‘yalnız hemen kaldırmayın, şüphelerim var’. Derken tereke hakimi geldi, saat, cübbe, seccade ve sarık gibi eşyalarını tesbit etti, ‘bunları kardeşine vereceğiz’ dedi. Haberi duyanlar otele akın etmişti. Dışarda iğne atsan yere düşmeyecek gibiydi. Herkes ağlıyordu. Duyan dükkanını kapatıp geliyordu. Öğleyin cenaze yıkanıp Dergah Camiine getirildi.</p>

    <p class="a_Paragraf_E">Cenaze otelden çıkarken ben bayılmışım. Hasan Feyzi’nin, Üstad’ın ölümü üzerine yazdığı şiirdeki gibi, ‘çekilip nur-ı hidayet yine zindan olacak, yine firkat yine hasret yine hüsran olacak, yine sen yaş yerine kan akıtıp ağla gözüm, çünkü hicran dolu kalbim yine hicran olacak’tı. Bu hal bu melalde Dergah’a varıldı. Bir ara Isparta’ya defni yönünde hükumetten bir haber geldi. Urfalılar şiddetle karışı çıktılar. Mümkün değil, Seydayı asla vermeyiz, dediler.</p>

    <p class="a_Paragraf_E">Namazdan önce valinin çağırdığını söylediler. Ben gittim, ‘rica ediyorum’ dedi, ‘bugün hemen defnedin, şehirde halkı kontrol imkanımız kalmadı’. ‘Tamam’ dedim. Yıkanırken renk renk ve çeşit çeşit kuşlar başımızın üzerinde uçuyordu. Yağmur çiseliyordu. Defin anında, kabre indirilirken izdiham oldu.</p>

    <p class="a_Paragraf_E">Tuhaf bir kalabalık vardı. Şehrin çevresi tanklarla tutulmuştu. Gelenler geri gönderiliyordu. Bana bir keresinde, ‘sen kabrimin başında nöbet tutacaksın’ demişti. Dediği gibi oldu, arkadaşlar Isparta’ya döndüler, ben üç gün kabri başında bekledim. Sonra ihtilal oldu. Bizi çağırdılar, ‘derhal burayı terkedeceksiniz’ dediler. Çok sıkıştırdılar bizi. Ben ısrar edince, ‘yukardan emir var hemen terkedin burayı’ dediler. Çaresiz ayrıldım. Onbeş gün sonra arkadaşların çoğunu tevkif ettiler, beni de aramışlar, ben o sıra Nazilli’deydim. Kabrinde rahat bırakmadılar, meşum bir gece, helikopterle alıp meçhule götürdüler.</p>
  </div>
</body>
</html>
