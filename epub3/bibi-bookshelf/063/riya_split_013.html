<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_13"><br class="chapter"/><br class="chapter"/><br class="chapter"/>   <span class="solbaslik1">Egosal Benlik</span></h2>
				<p class="normal">İnsan "bilişten" ibarettir. Kâinatta öğrenme yoktur. Örneğin arılar bal yapmayı öğrenmezler." Bilirler ve bilginin açığa çıkmasını sağlarlar. Buna anımsama/hatırlama diyebiliriz. Çünkü bilinç hatıralarında ya da havzasında olmayan bir bilgiyi edinmesi olanaksızdır. Zaten insanın Allah'a isyanı bu denklemi inkâr ile başlar.</p>
				<p class="normal">Öğrenme dediğimiz olgu, sınıfsal bir olgudur. Bilginin kâr aracına dönüşmesi nedeniyle güzel görünür. Bilgi, değer üretmenize neden olduğundan; bilginizin diğerlerine "belli bir karşılık temin etmek suretiyle geçişini" öngörürsünüz. Bu açıdan baktığımızda Kuran'ın Tevbe suresinde yer alan kenz ayetleri muhteşem bir fotoğraf koyar önümüze.</p>
				<p class="normal"><span class="ideitalik">Ey iman edenler, "ahbar ve ruhbanların" ekserisi halkın mallarını gasp etmek sureti ile kenz eder ve kendilerinde toplarlar. Ve bu yolla halkı Allah yolundan alıkoyarlar. Altın ve gümüşü kenz edip, Allah yolunda harcamayanlara elim bir azap müjdele.</span></p>
				<p class="normal"><span class="ideitalik">O gün kenz ettikleri eritilip onunla yanları, sırtları, alınları ve böğürleri dağlanacak. Ve onlara, tadın, işte nefsiniz için kenz ettikleriniz, denilecek.</span> (Tevbe, 34-35)</p>
				<p class="normal">Bu ayetlere dikkat edelim. Kuran'da "kenz" kavramının geçtiği sadece iki ayet vardır. O ayetler de bunlardır. Kenz (kendinde toplama, biriktirme) ayetleri olarak bilinen bu ayetler de ne enteresandır ki ahbar ve ruhban kelimeleri kullanılır. Ahbar kelimesi "hbr" kökünden gelir. Haber vermek manasındadır. Ruhban kelimesi ise "rehb" kökünden gelir. Korkutmak manasındadır (bkz. Ragıp el İsfehani, <span class="ideitalik">Müfredat</span>, hbr ve rhb mad.).</p>
				<p class="normal">Haber vermekten maksat; insanlara bilgileri dahilinde olmayan bir bilgiyi ulaştırmaktır. Rehb/ruhbanlık ise bu bilgi ile korkutarak insanlığın kendisine sığınmasını sağlamaktır.</p>
				<p class="normal">Bu bilgiler dahilinde söylememiz gerekir ki; ahbar ve ruhban sadece din adamı olmaz. Bazen bir doktor, mühendis, tarihçi, matematikçi, gazeteci de olabilir. Bazen de politikacı.</p>
				<p class="normal">Dolayısıyla şu gerçeği görmek gerekiyor ki:</p>
				<p class="normal">Bu iki zümrenin (ahbar ve ruhban) temel özelliği, verdikleri ve kendisiyle korkuttukları haber üzerinden genellikle rant sağladıkları, kenz yaptıkları gerçeğidir. Bizim "masalcı ulema"nın bu iki kavramı "haham ve rahip" olarak tanımlaması, işte bu hayati gerçeği örten bir küfür olarak yaşayagelmiştir.</p>
				<p class="normal">Küfür dememin sebebi; küfür kelimesinin anlamından ileri gelir.</p>
				<p class="normal"><span class="idebold">Küfür; bir gerçeğin üzerini örtmek, onu gizlemek anlamına gelir. Başka bir manası yoktur.</span></p>
				<p class="normal">Ahbar ve ruhban üreten temel faktörü ele aldığımızda karşımıza büyük bir duvar çıkar: <span class="idebold">Ego duvarı.</span></p>
				<p class="normal">Bu duvarın üzerinde çok sayıda duvar yazısı vardır. O yazılar arasında insanın vicdanını okşayan merhamet ve aşktan tutun da, şehvete kadar çok fazla sayıda cümlecik görebilirsiniz.</p>
				<p class="normal">İnsanı kendisine ve topluma yabancılaştıran bir süreç olarak egosal benliğin yükselişi, dünya görüşünü biçimlendirmektedir. Akabinde ideolojiyi.</p>
				<p class="normal">Kendisine ideolojisiz diyen bir insan da ideolojiktir. Çünkü hayata dair bir üretim-ekonomik ilişki öngören (ki sistem içinde bu türden bir öngörünün olmayışı düşünülemez) ve sosyal ilişkilerde belirleyicileri olan herkesin ideolojisi vardır.</p>
				<p class="normal">Bir otun dahi ideolojisi vardır. Biz bu ideolojiye tevhit diyoruz. Çoğu zaman ot gibi adam dediğimiz insanlarda; ot gibilikten eser yoktur. Çünkü ot, kâinatın muhteşem döngüsünün/tavafının bir parçası olup, varoluşa aitleşmiş ve onu tamamlayıcı bir obje halini almıştır. Bu yönüyle mübarektir.</p>
				<p class="normal">Bu nitelemelere dahi baktığımızda insanın kendisini canlılık âleminden çok daha üstün bir yere koyduğunu ve bunu bilinçaltında sakladığını görürüz. Bir sülük dahi, yaratıldığı fıtrat üzere davranma halinde bir tek saniye dahi vazgeçmez ve bir tek saniye dahi bu türden bir eğilime dahil olmaz iken, üstelik insanoğlu tarafından tüm doğal yaşam alanı dönüştürüldüğü halde bunu yapmaz iken, insanların birbirini itham ederken bu şerefli canlının adını zikretmesi <span class="idebold">ne türden bir bilinçaltının ürünüdür?</span></p>
				<p class="normal">Ego bir piramit yaratır. Tüm varlık âlemini bu piramidin katmanları olarak belirler. İnsanı ise piramidin en üst noktasına koyar. İnsan, egosal benlik eliyle ego piramidinin en üstündeki yüce varlıktır.</p>
				<p class="normal">Oysaki sülük, eko (ekoloji) dairesinin bir ferdi olduğu bilincinden asla taviz vermez. Aslolan ego piramidi değil, eko (ekoloji) dairesi (halkasıdır). İslam'ın ibadetlerinde "halka" konumuna geçme rüknü bu gerçeği aşikâr kılıcı bir içerik taşır. İnsanoğlu "halka olarak" ast-üst ilişkisinden arınır. O halkada vasıflar yitirilir. Ahbar ve ruhban eğilimleri toprağa gömülür.</p>
				<p class="normal">En yaşlısı dahi hizmet ederek kendisini arındırma yolunu seçer. Egosal benliğin dayattığı "üst kişilik" ya da "üstünlük" bilişinden temizlenme yolları ararız. İlahi kelam Kuran'ın Leyl suresi bu temizlenme sürecine dair önerilerle doludur. Birlikte göz atalım dilerseniz.</p>
				<p class="normal">Leyl suresi: (Kuran'ı Kerim)</p>
				<p class="normal"><span class="ideitalik">1. Ortalığı bürüyüp örten geceye yemin olsun!</span></p>
				<p class="normal"><span class="ideitalik">2. Ve parıldadığında gündüze,</span></p>
				<p class="normal"><span class="ideitalik">3. Ve erkek ile dişiyi yaratana,</span></p>
				<p class="normal"><span class="ideitalik">4. Ki sizin emek değeriniz iç içe geçmiştir/dağınıktır.</span></p>
				<p class="normal"><span class="ideitalik">5. Kim malını vererek kendisini korursa,</span></p>
				<p class="normal"><span class="ideitalik">6. Ve bu şekilde en güzeli doğrularsa,</span></p>
				<p class="normal"><span class="ideitalik">7. Biz ona en kolayı kolay kılacağız.</span></p>
				<p class="normal"><span class="ideitalik">8. Ama her kim malını vermez ve malıyla kendisini ihtiyaçsız görürse;</span></p>
				<p class="normal"><span class="ideitalik">9. Ve bunu yaparak o en güzeli yalanlarsa,</span></p>
				<p class="normal"><span class="ideitalik">10. Onu da en zor olana hazırlayacağız</span></p>
				<p class="normal"><span class="ideitalik">11. Ve mezara girdiğinde bakalım o mallar onu kurtaracak mı?</span></p>
				<p class="normal"><span class="ideitalik">12. Bakın, bize düşen size yol göstermektir.</span></p>
				<p class="normal"><span class="ideitalik">13. Ve muhakkak, dünya da ahrette bizimdir.</span></p>
				<p class="normal"><span class="ideitalik">14. Ben sizi alev saçan bir ateşe karşı uyardım.</span></p>
				<p class="normal"><span class="ideitalik">15. Ona ancak, gaspçılar-haydutlar girer.</span></p>
				<p class="normal"><span class="ideitalik">16. Ki o, bu sözü yalanladı ve sırt çevirdi.</span></p>
				<p class="normal"><span class="ideitalik">17. Korunanlar ondan uzak tutulacaktır.</span></p>
				<p class="normal"><span class="ideitalik">18. Korunanlar ki, malını dağıtarak arınır!</span></p>
				<p class="normal"><span class="ideitalik">19. Hem de bir iyiliğe karşılık değil.</span></p>
				<p class="normal"><span class="ideitalik">20. Sadece Rabbinin yüzü için verir...</span></p>
				<p class="normal"><span class="ideitalik">21. Ve mutlaka o hoşnut olacaktır.</span></p>
				<p class="normal"> </p>
				<p class="normal">Arınışın rüknü olarak görülen <span class="idebold">"malını verme"</span> kısmı; salt manada tarlasını, parasını, bağını bahçesini verme anlamına gelmez. Kuran'ın maldan kastı, sahiplenilen ve sahiplenilmesi hasebiyle insanı kendisine yabancılaştıran hastalıklara neden olan her şeydir. Tıpkı Hz. İbrahim'in oğlu İsmail'i kendi iç âleminde yarattığı yabancılaşmadan ötürü kurban etme girişimi gibi...</p>
				<p class="normal">Özetleyecek olursak, bir erkek için para, makam, otorite, lüks, ırksal kimlik mal olabilir. Aynı şey bir kadın için de geçerlidir. Tüm bu bağımlılıklardan arınarak <span class="idebold">"tahirleşme"</span> sürecine dem vuran Kuran, şu kilit noktaya da işaret eder:</p>
				<p class="normal"><span class="ideitalik">Cünüpken tam temizlenmedikçe namaza yaklaşmayın...</span></p>
				<p class="normal">Çok ilginçtir ki; bu kavram da aynı şekilde sorunlu bir algılayış üzerinden yanlış tanımlanır. Cünüp kelimesi; cinsel ilişki sonrası hal olarak bilinir. Aslolan bu değildir.</p>
				<p class="normal">Cünüp kelimesi; cenb kökünden türemiştir. Mesela; Cenabı Allah dediğimizde, bu kökten bir kavramı kullanmış oluruz. Cenap, cenabet gibi kavramlar temelde aynı anlamlara gelir.</p>
				<p class="normal">Cenap; "her türlü noksanlıktan uzak olan" manasına gelir. Cenabet ise "akli ve insani erdemlerden uzaklaşan" manasına gelir.</p>
				<p class="normal">Bu durum sadece şehvetle olmaz; mal, mülk, koltuk, statü, kazanç ve sayabileceğimiz birçok unsur, bu duruma neden olabilir.</p>
				<p class="normal">Yani akli ve âdemi değerlerden uzaklaşan herkes aslında cünüptür. Ve bu cünüplükten temizlenmesi için Leyl suresi dahilindeki formüle uyumlanmak ile mükelleftir.</p>
				<p class="normal">Leyl suresinin sunduğu formül bu bağlamda hayatidir.</p>
				<p class="normal">Şimdi gelelim bir diğer noktaya.</p>
				<p class="normal">Namazın farzlarına değinelim. Sadece iki temel farza değindiğimizde dahi o derin anlamı birlikte ortaya çıkartacağız.</p>
				<p class="normal"><span class="idebold">Necasetten taharet ve setr-i avret...</span></p>
				<p class="normal">Necasetten taharet: Pisliklerden temizlenme.</p>
				<p class="normal">Setr-i avret: Avretleri örtme.</p>
				<p class="normal">Şimdi sıkı durun.</p>
				<p class="normal"><span class="ideitalik">Derken, şeytan, kendilerinden gizlenmiş avret yerlerini onlara açmak için ikisine de vesvese verdi. Dedi: "Rabbinizin sizi şu ağaçtan uzak tutması, iki melek olmayasınız yahut ölümsüzler arasına katılmayasınız diyedir."</span> (Araf, 20)</p>
				<p class="normal">İşte bu vesveselerin anasıydı. Peki, o ağaç ne idi?</p>
				<p class="normal"><span class="ideitalik">Derken, şeytan ona şöyle diyerek vesvese verdi: "Ey Âdem! Sana, sonsuzluk ağacıyla eskimez-çökmez mülkiyeti göstereyim mi?"</span> (Taha, 120)</p>
				<p class="normal">Setr-i avret, bu avretlerin (Araf, 20) örtülmesidir. Necasetten taharet ise bu avretleri ortaya çıkartan pisliklerden (fikir, ideoloji, ego) arınmaktır.</p>
				<p class="normal">Bunların namazın farzı olması manidardır. Bunlar olmazsa namaz olmaz.</p>
				<p class="normal">Kuran'a göre namazın olmazsa olmazı cünüplük konusunu ihlaldir. Dolayısıyla namazın farzları olarak bilinen tüm bu uygulamalar, cünüplük kavramının tefsiri mahiyetindedir.</p>
				<p class="normal">Peki neden? Nedir bu endişenin kaynağı?</p>
				<p class="normal">Kuran'a soralım.</p>
				<p class="normal"><span class="ideitalik">Sen, sana kitaptan vahyedileni oku/izle ve salatı ikame et. Muhakkak ki salat, fahşadan ve kötülükten alıkoyar. Ve Allah'ın anılması, elbette daha büyüktür. Ve Allah, yapıp ürettiğiniz şeyleri bilir.</span> (Ankebut, 45)</p>
				<p class="normal">Yalnız dikkat edilmesi gereken bir şey var. Yukarıdaki ayette "fahşadan ve kötülükten alıkoyma" durumu, salatı uygulayan kişiye sabitlenmiyor. Yani salat uygulandığında (doğru uygulandığında) "herkesi" fahşadan ve münkerden (kötülükten) alıkoyuyor. İşte bu inceliği gördüğümüzde işin ruhuna vakıf olabiliriz.</p>
				<p class="normal">Daha önceki kitaplarımdan birinde (<span class="ideitalik">Şeytan Evliyaları</span>, Destek Yayınları, 2011) salat kelimesinin kökenine inmiştik. Kuran'da görüldüğü yerde "namaz" diye çevrilen bu kelime, aslında çok daha köklü anlamlara geliyor. Salat, sosyal bir kavramdır. Namaz da bunun bir parçasıdır.</p>
				<p class="normal">Dolayısıyla namazla kurulan ilişki, salat ile de kurulur. O halde salat kelimesinin tam karşılığını doğru bilmekle doğru namazı tespit edebiliriz.</p>
				<p class="normal">Doğru namaz, insanların tümünü kötülükten alıkoyduğuna göre, çok daha sosyal bir içeriğe sahip demektir. Salat kelimesi temelde "desteklemek" anlamına gelir. Yaklaşmak, bağlantı kurmak, ateşten korunmak için uylukları harekete geçirmek...</p>
				<p class="normal">Bu temelde namaz, salat fiilinin içeriğine bağlı kalışı simgeler. Ve aynı zamanda ilahi programa bağlanışın ilanıdır. Ve kişinin rüşde/olgunluğa yolculuğunu tesis eden bir tür duadır.</p>
				<p class="normal">Fakat Kuran'da geçen "salat" kelimesi, doğrudan "camide icra edilen namaz" anlamına gelmez. Salat, sosyal bir programdır. Ve bu bölümün başlığını oluşturan egosal benden arınışın temel yöntemidir. Bu yönüyle salat, dinin direğidir. Namaz ise bu direğe sadakatin ilanı ve izahıdır.</p>
				<p class="normal">Salatı avret yerlerini örtmeyerek yapmak, insanın doğal bir ihtiyacı olan kamusallaşma eğilimini belli birtakım simgeler üzerinden gidererek, bunun temel bilişe dönüşmesine mani olmaktır. <span class="idebold">Yani hem Allah'a hem de paraya tapmak bu cümledendir.</span></p>
				<p class="normal">Elbette meseleyi getirip "para" ile daraltmayacağım. Lakin dinin insanlığa sunduğu ya da İslam'ın insanlığa vaat ettiği şeyi doğru anlamak için bu türden bir örnek vermeyi uygun gördüm.</p>
				<p class="normal">Ego, "ben" kelimesiyle başlayan cümlelerin anafikridir.</p>
				<p class="normal">Kitabın başında insanlığın gelişim süreçleri ve Habil-Kabil kıssası üzerinden yaptığımız tahlili anımsayalım.</p>
				<p class="normal">Yeryüzündeki nimetler üzerinde eşit tasarrufta bulunan insanın, bu nimetleri kendisinde toplama adına verdiği savaş hangi gerekçeye dayanır? Üstelik bu nimetler tükenmez bir durumdayken, yani süreklilik arz ederken ve insanın bu nimetlere erişememe sorunu söz konusu iken, sadece bir zümrenin bunlara erişebilmesi temelinde bir sürecin gelişmesi, akabinde bu nimetler için kan dökülmesi hangi psikolojik probleme dayanır?</p>
				<p class="normal"><span class="idebold">İşte kritik soru budur.</span></p>
				<p class="normal">İşte egonun ortaya çıkış nedeni bu probleme dayanır. Bu problem esasında insanın doğal sürecinde var olan bir bilgiden kaynaklanır:</p>
				<p class="normal"><span class="idebold">Halifelik.</span></p>
				<p class="normal">Daha önce de bahsettiğimiz gibi; Allah'ın insana ruhundan/bilgisinden üflemiş/vermiş olması durumu <span class="idebold">(ki bu aslında, tüm canlılık âlemine verilmiştir. Âdem sadece bir insan değil, bir bilinç düzeyidir. İdeal farkındalık düzeyi diyebiliriz buna. Bu farkındalık düzeyi, kendisini gören insan aklını üretir. İnsan, akıldır. O aklın ortaya çıktığı her canlı insandır)</span> bu sorunu üretir. Aslında bu bir sorun olmanın ötesinde, cevheri ortaya çıkartan bir tekâmül sürecidir.</p>
				<p class="normal">Hatırlayalım; Âdem'e isimler öğretilir ve tüm melekut âlemine bu isimlere itaat etmesi buyrulur. Şeytan ise itaat etmez. Çünkü isimleri değil, isimleri dışavuran nesneyi görmektedir. Ve o nesne ile kendi formunu mukayese etmektedir. <span class="idebold">O çamurdur, ben ise ateş...</span></p>
				<p class="normal">Allah, Âdem'in varlığına değil, isimlere itaat/secde edilmesini emreder. Bu durumun, Âdeme secde/insana secde olarak algılanma nedeni de, bahsettiğimiz etkinin yarattığı gözden ilgili ayetleri okumaktan doğar.</p>
				<p class="normal">Bu durumu şöyle düşünmek gerekiyor. İsimlere secde edilmesi durumunun son aşaması Âdem'dir. Aslında bu durum, diğer canlılar için çoktan gerçekleşmiştir. Yani Allah, canlılık âleminde ruhundan üflemiş, bilgisini vermiş; melekut ona secde etmiştir. Sıra Âdem'e geldiğinde ise işler değişmiştir.</p>
				<p class="normal">Bunun nedeni ise şeytanın âdemi bir vasıf olmasından ileri gelir.</p>
				<p class="normal">Yani şeytan, diğer canlılığın tabiatına müdahale edememektedir. O halde şeytan âdemi bir ilkedir. Ve diğer tüm canlılık Allah'ın kendilerine bahşettiği bilgi dahilinde hareket ettiği halde, şeytan bundan rahatsız olup müdahale etme girişiminde bulunmaz. Madem işi gücü hak yoldan saptırmak olan şeytan bu vasfa sahip, neden <span class="idebold">kuşların ibadetine engel olmaz?</span></p>
				<p class="normal">Kuran'da kuşların ibadeti olarak anılan doğal yaşamlarını icra etmeleri durumu şeytanı rahatsız etmediğine göre, şeytan âdemi bir özelliktir.</p>
				<p class="normal">Dolayısıyla şeytan; Adem'e secde etmediğinden dolayı Allah'tan uzaklaştığına göre, Allah'a yaklaşmanın temel yolu Adem'e yaklaşmaktır dememiz mümkündür.</p>
				<p class="normal">Bunu daha net anlamak için dünyaya getirelim.</p>
				<p class="normal">Taha suresinin 120. ayetini hatırlayın. Ayet nasıl başlıyor: "Ey Âdem..."</p>
				<p class="normal">Âdem'in yanında eşi olduğu halde erkek olana seslenen şeytan, aslında o sürecin hangi süreç olduğunu gözler önüne seriyor. O süreç, Kabil'in Habil'i öldürdüğü erkek egemen süreçtir. Dolayısıyla ana belirleyici olan erkeğe seslenilir. Ve erkek tarafından mülkiyet edinimi vesvesesi gelişir.</p>
				<p class="normal"><span class="idebold">Kitabın ilk bölümünü anımsadığınızda sanırım denklemi kuracaksınız.</span></p>
				<p class="normal">O halde ego dediğimiz şey; temelde gerçeği görememekten ileri gelen bir görüş bozukluğunun karakterleşmesi sorunudur.</p>
				<p class="normal"><span class="idebold">Hangi gerçek diyecek olursanız, hemen onu izaha girişiriz.</span></p>
				<p class="normal">Kuran'da Âdem'i cennetten çıkartan Allah'ın onu nereye gönderdiği de aslında net biçimde açıklanır. Kuran; cennet ve cehennem gibi iki temel kavramı iki zıt kutup olarak belirler. Cennetten çıkan, cehenneme girer. Cehennemden çıkan da cennete girer.</p>
				<p class="normal">Âdem yapıp ettiği iş nedeniyle <span class="idebold">cennetten çıkmış, cehenneme girmiştir.</span></p>
				<p class="normal">Ve bunu iki temel güdü üzerinden gerçekleştirmiştir:</p>
				<p class="normal">1. Ebedileşmek (Taha, 120)</p>
				<p class="normal">2. Melekleşmek (Taha, 120)</p>
				<p class="normal">Ebedileşme güdüsü, varoluşunu sürdürme isteğinin ürünüdür. Ebedilik bilgisi, ilahi bir bilgidir. Allah'ın Âdem'e ruhundan bu bilgiyi de üflediğini bu şekilde görebiliriz. Dolayısıyla Âdem, bu bilgiyi doğru açığa vuramadığından, "varoluşun ebediliği yerine, kendi varlığının ebediliğini" öne almıştır.</p>
				<p class="normal"><span class="idebold">"Ben" kavramı bu şekilde ortaya çıkar.</span></p>
				<p class="normal">Ve kâinatın varoluş prensibi olan "tekâmül/olgunlaşma" prensibi gereği; sürekli bir gelişimin gereği olarak zaaflar insan fıtratına yüklenmiştir.</p>
				<p class="normal">Her zaaf, gelişimcidir. Çünkü doğrular, ancak yanlışlar üzerinden tespit edilebilir ve gelişim ortaya çıkar. Bir laboratuvarda buluş yaparken dahi, çok sayıda deneyin neticesinde kazanılmış, hataların bileşkesi olan deneyimler yol gösterir...</p>
				<p class="normal">Âdem'in temel sorunu ise bu görüşe kapanarak, mutlaklaştırdığı sabitelere bağımlı hale gelmesi ve yanlışlarda ısrar etmesidir. İşte bu durum gelişimi tıkadığından, zamanın temel problemlerini açığa çıkartır.</p>
				<p class="normal"><span class="idebold">O yüzden, günah işlemek kötü değildir, günahı tekrarlamak kötüdür.</span></p>
				<p class="normal">Çünkü her günah, insanın ders almasını sağlar. Tekrarı ders alınmadığını gösterir, dolayısıyla tekâmül tamamlanamaz ve insan bağlı olduğu görüş dahilinde ıstıraplı bir yaşam sürmeye mahkûm olur.</p>
				<p class="normal">Istıraplar, ancak zıtların birliğinden ya da yapılanın gelişimci bir süreç inşa etmesinden doğan ideal tecrübe üzerinden diner.</p>
				<p class="normal">Şeytan, yani kişiyi Allah'tan uzaklaştıran kuvve ise görüşü/bakış biçimini bu durumun farkına varamayacak bir formatta tutarak, kişinin körlük sürecinin devam etmesini sağlar.</p>
				<p class="normal">Bunu daha evvelce verdiğim bir örnekle perçinleyelim.</p>
				<p class="normal">"Gözümüze taktığımız bir gözlük varsayalım. 3 milyon defa büyük gösteren bir gözlük. Baktığı yerde atomaltını görüyor. Bu tür bir gözlük taktığınızda, atomaltında aynı şeyden oluşan tek bir şey görürsünüz. İkinci bir şey göremezsiniz. Eliniz, ayağınız yok olur. Gözünüzü de göremezsiniz. Nereden nereye baktığınızı bilemezsiniz. Zaman mefhumu yok olur. Mekân ortadan kalkar. Hareket biter.</p>
				<p class="normal">O gözlüğü takan bir adama; "Kitabı gördün mü?" diye sorsam, muhtemelen bana "Kitap nedir?" gibi bir soru soracak. Ya da "ne" gibi bir tanımlayıcı kavram bilgisine sahip olmadığından, suspus olacaktır. Ya da içinde bulunduğu o "daimi" akıntının fevk ve heyecanı ile sorumu yanıtsız bırakacaktır.</p>
				<p class="normal">Kitap nerede sorusunu soran için ise o kişi bir deli, meczup, hastadır. Nasıl yani? Kitabı görmüyor musun?</p>
				<p class="normal">İşte o gözlüğü takan adam için kan durmuştur, tecavüz yoktur, ölüm yoktur...</p>
				<p class="normal">Tüm bu çileli işler, gözlükten mahrum kalmışlar içindir. Ve gözlüksüzlerin hayatında, bu çileler muhakkak olmaya mahkûmdur.</p>
				<p class="normal">Bu nedenle, gözlüksüzler; ilgili problemlerin "içinden" çözümler üretmeye çalışsa da, gözlüğe erişmelerine neden olan "ana faktörleri" tespit ederek bunlardan arınma yolunu seçme bilgisine sahip değildirler. Aslında bu bilgi iç âlemlerinde çoğu kez onları kovalar, lakin kulak asamayacak kadar materyalistleşmişlerdir.</p>
				<p class="normal">Bu okuma biçimi klasik sufiliğin beslendiği şöyle bir sonuç üretmemelidir: "Her şey olması gerektiği gibi olmaktadır, dolayısıyla müdahale etmemek gerekir. Dünyadan el etek çekmek gerekir...</p>
				<p class="normal">Bu tez hatalıdır. Her şey olması gerektiği gibi olsa dahi, insanın "gözlükle kurduğu ilişki" gerçekleşemediğinden, gözlüğe ulaşacak müdahaleler yapmak gerekir.</p>
				<p class="normal">Bu, aynı zamanda farklı bir sömürü türü olan mürşit-mürit ilişkisini de doğurmamalıdır. Çünkü irşat edici olan sadece Allah'tır. Ve kör bir kimseye kırmızı rengini anlatmak yerine gözleri açmaya çabalamak, onu gözlüğe götürecek temel hastalıklardan arındırma çabasında olmak temel yaklaşım olarak algılanmalıdır.</p>
				<p class="normal">Bu koşulda ego, gözlüksüzlüğün ürettiği kesret paradigmasının içine konumlanan benliktir. Aslında yoktur.</p>
				<p class="normal">Varlıklar arası çatışma temeline dayanır. Çünkü çoğulcudur. Egoya göre çokluk vardır. Her şey görünenden ibarettir. Materyalizmin bu yönden eleştirilmesi gerekir. Çünkü egonun, kendi ürettiği bataklıktan kurtuluş için, egonun dayattığı paradigma üzerinden gelişmiş bir tür kaçış olarak materyalizm, nihai olarak doğaya hükmeden insanı ortaya çıkartır.</p>
				<p class="normal">O halde ego, problemi yarattığı gibi, çözümleri de üretir.</p>
				<p class="normal">Ve ürettiği çözümlerin vardığı nihai nokta; mutlak bir ast-üst ilişkisi dayatır. Bu bazen insanlar arasında, bazen de insan-kâinat ilişkisinde tecelli eder.</p>
				<p class="normal">Marksizm eleştirilerimiz, yöntemsel olduğu kadar, bu yönüyle tabiata hükmeden insanı üretmesi açısından da gelişir. Tabiata hükmeden yetkin insan modeli, egosal bir modeldir.</p>
				<p class="normal"><span class="idebold">Fakat İslam'ın insanı, kâmilleşmiş; olgunlaşmış, yani gözlüğü gözüne takmış insandır. Ve yaratılmışlar arasında birliği tesis etmiştir. Ki aslında zaten birlik vardır, daha doğrusu bu birliğin/tevhidin farkına varmıştır. Bu yönüyle dirilir, ölümden/kabirden kalkar...</span></p>
				<p class="normal">Kabir azabı dediğimiz şey, aslında zamanın insanının hayatta iken yaşadığı şeylerden ibarettir. Zamanın insanının bedenini tabut, kavrayışını da bu tabuta sıkışmış bir ruha çevirmiştir. Ve mevcut dünya görüşü üzerinden, attığı her adımda ıstırap çeken bir varlık olarak yaşamını sürdürmektedir.</p>
				<p class="normal">Kabir azabının sona ermesi için mahşeri bir dirilişe gerek vardır. Bu diriliş, gerçeklerin demine uyanmak ile mümkün olup, egosal dürtülerden arınış ile vuku bulacaktır. İşte Kuran bu işin olacağı günü "devrim" olarak tanımlayarak; devrimci çizgisini ve çıtasını çok yükseklere çıkarmaktadır.</p>
				<p class="normal">Egoya karşı ego değil, egoya karşı insan...</p>

		</body>
</html>