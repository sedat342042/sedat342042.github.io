<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_27"><br class="chapter"/><br class="chapter"/><br class="chapter"/>   <span class="solbaslik1">İnfak Et, Ey Allah Elçisi!</span></h2>
				<p class="normal"><span class="ideitalik">Bir kişi Hz. Peygamber'e gelerek ondan bir şeyler istedi. Hz. Peygamber ona yanında bulunan mallardan verdi. Sonra bir ikincisi geldi ve o da bir şeyler istedi. Hz. Peygamber de ona verecek bir şeyi olmadığından vaatte bulundu. Bunun üzerine Hz. Ömer kalkarak; "Ey Allah'ın resulü, senden bir şey isteyenlerin ilkine her şeyi verdin. Yanında hiçbir şey kalmadığı halde, diğer kişiye sonra vermek üzere vaatte bulundun. Bir şeyin olmadığında da verecek değilsin ya!" Bunun üzerine Hz. Peygamber'in yüzü asıldı. Ve o an o mecliste bulunan Abdullah b. Huzafe es-Sehmi ayağa kalkarak bağırdı: "Ey Allah'ın resulü! İnfakta bulun ve aşrın sahibinin az vererek seni darda koyacağından da korkma! O sana daima bol bol verecektir" dedi. Peygamber bunun üzerine "İşte benim emrolunduğum şey budur" dedi.</span> (Kenz, III/311; İbni Cerir, Cabir'den)</p>
				<p class="normal"><span class="ideitalik">Ebuzer Ebu Derda'nın yanından geçti. Ebu Derda kendisine bir ev yapıyordu. Ebu Derda'ya "Adamlara yüklediğin bu taşlar nedir?" dedi. Ebu Derda, "Bu, kendim için bina ettiğim bir evdir" dedi. Ebuzer yine sözünü tekrarladı. Bu sefer Ebu Derda, "Ey kardeşim, belki bu hususta bana kırılmışsın" dedi. Bunun üzerine Ebuzer "Eğer senin yanından geçtiğimde, seni çocuklarının pisliğinin içerisinde görseydim, şimdi içinde bulunduğun durumdan daha sevimli gelirdi bana" dedi.</span> (Ebu Nuaym, <span class="ideitalik">Hilye,</span> I/163)</p>
				<p class="normal">Gözlerinizin önünde canlandırınız. Peygamber yanına gelen birine elinde olmayan malın vaadinde bulunduğu için Hz. Ömer tarafından eleştiriliyor. Sonra birisi ayağa kalkıyor ve yüksek bir sesle; "İnfak et, Ey Allah elçisi!" diye bağırıyor.</p>
				<p class="normal">Bizim insanlarımız İslam tarihini bilmiyorlar. Sanıyorlar ki Mekke'de biri çıkmış, kerametler göstermiş, insanlar da koyun gibi ardına takılmışlar. Yok, yok! Bilmiyorlar...</p>
				<p class="normal">Peygamber'in karşısında, en ufak bir sapmaya izin vermeyecek, hatta Peygamber'i bile eleştirebilecek davaya inanmışlar vardı. İcabında ayağa fırlayıp, onu silkelemeye çabalarlardı. Tıpkı ilk örnekte gördüğünüz gibi...</p>
				<p class="normal"><span class="idebold">Ondan beklenen şey buydu. Ve Peygamber durumu tasdik etti: "İşte ben bunun için emrolundum." Ben yalnızca bölüştürücüyüm...</span></p>
				<p class="normal">O, yükselen bir dalgayı harekete geçirdi. Bir isyana öncülük etti. İşte Ebuzer örneği...</p>
				<p class="normal">Ne diyor Ebuzer: <span class="idebold">"Bir insanı kendin için ev yapma işinde çalıştırman, çocuklarının dışkısında boğulmandan çok daha kötüdür."</span></p>
				<p class="normal">Evet. Orada inanılan şey başka bir şey idi. Başka bir söz vardı dillerde. Başka, bambaşka...</p>
				<p class="normal"><span class="ideitalik">Hz. Peygamber karnı şişmiş, şişman bir kimseyi gördüğünde parmağıyla karnına işaret ederek "Eğer bu yemeğin bir kısmı da başka bir karında olsaydı, senin için daha hayırlı olurdu" dedi.</span> (Heysemi,V/31, Taberani'den)</p>
				<p class="normal">O gün, Peygamber'e gönülden bağlı olanlar, onun mücadelesinden siyasi rant arayışı umarak yanına katılmayıp, meseleye iman ederek mücadeleye ortak olanlar şuna inanıyorlardı:</p>
				<p class="normal"><span class="idebold">Birileri mal topladığı için, birileri yokluk çekmektedir. Ve yine mal toplayanlar, diğerlerinin bu yoksulluktan şikâyet etmemesi için tonlarca şey uydurmuştur. Putperestlik bu uydurmalardan biridir. Ve putperestlikle işte bunun için mücadele verilmelidir...</span></p>
				<p class="normal">Ne garip! Bugün de mesele tam olarak bu değil midir? Yani Allah'ın elçisi ve meseleye iman etmiş gençleri/yoldaşları bugüne geldiğinde de "Kahrolsun kapitalizm" diye haykırmaz mı? Bu resimden başka bir mana çıkabilir mi?</p>
				<p class="normal"><span class="ideitalik">Allah'tan kork! Allah'ın kendisine vermiş olduğu rızkı karınlarına doldurup sırtlarında taşıyanlardan olma</span> (Hz. Ömer). (Ebu Nuaym, <span class="ideitalik">Hilye,</span> V/301)</p>
				<p class="normal"><span class="idebold">Böyle kuruldu Mekke, böyle kuruldu şehirlerin anası...</span></p>

		</body>
</html>