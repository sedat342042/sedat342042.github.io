<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_14"><br class="chapter"/><br class="chapter"/><br class="chapter"/>   <span class="solbaslik1">İnsan</span></h2>
				<p class="normal"><span class="idebold">Üstat Ali Şeriati'den naklederek başlayalım.</span></p>
				<p class="normal">"İnsanın kendini bilmesi zirveye ulaştığında ve kendisini en mükemmel varoluş durumunda hissettiğinde varlık âlemi hakkında düşünmeye başlar.</p>
				<p class="normal">İnsan, insan olarak, kendi konumuna ilişkin bilgi sahibi olmadıkça ve bunu duyumsamadıkça kendini bilme gerçekleşmez. Ancak evrenle kurduğu ilişki sayesinde açıkça ve en iyi derecede nerede olduğunu anlayabilir ve kim olduğunun farkına varabilir.</p>
				<p class="normal">İnsan, yaşam diye isimlendirilen ve insanı sarhoş eden, onu gafil yapan ve boğan, kişisel yaşamına ait gürültülerden, toplumsal kargaşadan, ölüm günü dehşetinden, çevresinin zamansal ve mekânsal sınırlamasından; uğraş, ihtiyaç, lezzet, acı, hırs, haset, heves, güç, ün ve servetten; sınırlı, geçici ve değişken konumlandırmalardan, sevgi ve nefretlerden, bağlılık ve kutuplaşmalardan, temayül, ümit ve arzulardan bir an uzaklaştığı zaman, düşünce ve duyguları üzerine öyle ani bir darbe iner ki... Bu harabelerin altından kafasını çıkarır. Onun için hayat çarkı bir saat veya saatlerce durur, sanki her şey hareketsizleşir, zaman durur, gaybi bir el yakasına yapışır ve onu sarsar, gizli bir güç başına vurur ve içinden sessiz bir haykırış yükselir:</p>
				<p class="normal">'Ey sen:</p>
				<p class="normal">Var olmak! Bu evren, yaşam, ömür ve ölüm...'</p>
				<p class="normal">Hangi düşünür, bu kaba, çirkin ve güçlü pençelerden yakasını kurtarabilir ki? Bu balyozların darbeleri karşısında insan hâlâ anlamazlıktan geliyor. Bu davulların devamlı gümbürtülerini işitmemek için kulağına pamuk tıkıyor... Tıpkı gökteki parlak yıldızlar gibi kalbine ok yağdıran bu nurları görmemek için gözkapaklarını sıkıyor ve kendisini her zaman olduğu gibi gündelik gürültülere bırakıveriyor. Heyecanın, kızgınlığın, kinin, lezzetin, güzelliğin, uğraşın ve mutluluğun kendisine verdiği uyuşturucu; ilerleme, ün, güç, başarı, saadet, refah vs. şeylerin verdiği endişe; bunların hepsi bizi zerre zerre yalıyor ve yavaş yavaş öldürüyor. Bizi eskitip öldürüyorlar. Her biri bize savrulan birer çifte gibi bizi ölüme doğru sürüklüyor. Bunlar bizi uyuşturuyor..." (Ali Şeraiti, <span class="ideitalik">İnsan</span>, Fecr Yayınları, s .33)</p>
				<p class="normal">Uyuşturulan insan, ölüme sürüklenirken; acıya yabancılaşması akabinde; ölümden bihaberleşir. Aslolan "ölüm" uyuşmuş bedenlerde doğru algılanamaz. Uyuşmuş beden ve aklın ölümü; insanın ölümüdür. Çünkü ölümün farkına varamayışın yarattığı yanılgı, diri bedenlerin "insansızlaşmasına neden olacağından" çok daha tehlikelidir.</p>
				<p class="normal">Uyuşturarak öldürmek, bu açıdan çok daha anlamlıdır. Çünkü kısa yoldan "insanın" tarih sayfasına ve toprağa defni gerçekleşir. Bu defin işlemi, defnedilen insansının farkına bile varamadığı bir tonda geliştiğinden; ölümü ve yaşamı ayırt edemez bir bakışın dayattığı dil egemenleşmeye başlar.</p>
				<p class="normal">Sonrasını düşünelim. Yaşadığımız zaman sonrasının sahnelendiği bir tiyatro sahnesi gibidir. Hayata yabancılaşma; mutluluk, lezzet, aşk, sevgi, muhabbet, paylaşmak, var olmak gibi kavramların doğru tanımlanamamasını sağlarken, ölüme yabancılaşmak ise zillet, perişanlık ve mazlumiyeti idrak edememe durumu üretir. Bu türden yabancılaşmalar ile aline olan insan, kuyruğunu kovalayan kediye döner.</p>
				<p class="normal">Kuyruğun koşup giden bir av olduğu sanrısı ekseninde vücut bulan bu tavrı iyi analiz edelim.</p>
				<p class="normal">Marksizme göre yabancılaşma; kişinin emeğine yabancı hale gelmesidir. Aslen insanın temel niteliklerini görmezden gelen bir tutum olarak bu türden bir yabancılaşma, emeğe yabancılaşan insanın bu hale gelme nedenlerini doğru analiz edemez ve yetersiz kalır. Yabancılaşma iki türlüdür; hayata ve ölüme yabancılaşma. <span class="idebold">Hayata yabancılaşma; emeğe yabancılaşmayı üretir.</span></p>
				<p class="normal">Bu durum tıpkı şuna benzer:</p>
				<p class="normal">Bir fabrika önünde 300 gün boyunca grev yapan işçilerin 200 TL zam alması ile birlikte işlerine geri dönmeleri ve 300 gün onları üretim yaptıkları alanın dışında tutan zorbalığın mimarları halen koltukta iken bunu yapmaları.</p>
				<p class="normal">Bu yönü itibariyle 300 gün boyunca fabrika önünde atılmış olan tüm devrimci sloganlar, bir anda toz olup uçmuştur. Alınan 200 TL'lik zam; patronajın, kârın, sömürünün sürmesi için yeterli bir rüşvet oluvermiştir.</p>
				<p class="normal">Sistemin tanımladığı lezzet, şeref, itibar, onur, tavır derken, sistemin tanımladığı "muhalefet" noktasını bu örnekte görebiliriz. Hayata yabancılaşan insan bir kişinin dünyayı değiştirebileceğinin farkına varamayacak kadar körelmiştir.</p>
				<p class="normal">Ölüme yabancılaşan insan ise, ölmeyi bayılmak sandığından, çektiği acılarla doğal bir ilişki geliştirmiştir. Doğal süreç halini alan problemli koşullar, ya da normalleşen zulüm, toplum kavrayışını olumsuz yönde etkiler.</p>
				<p class="normal"><span class="idebold">Zamanla insan, kraldan çok kralcı olup, insan izzetini cesetsiz olarak toprağa gömer.</span></p>
				<p class="normal">Bu durumu analiz ederken önemli bir noktaya değinmek gerekiyor.</p>
				<p class="normal"><span class="idebold">Temel problemi es geçen bir karşıt konumlanma ya da muhalif eğilim hangi özellikleri ihtiva eder dersiniz?</span></p>
				<p class="normal">Evet, aslında bu soruya verilecek yanıt; meselenin kökten çözülmesine neden olacaktır.</p>
				<p class="normal">Süreci üreten ve insanda açığa çıkan güdülerin yarattığı kavramlara (-izm'ler) karşıtlanmak, otomatik olarak yeni bir kavram üretme ihtiyacı ürettiğinden; problemi yaratan güdülerin imalatı olarak görülmelidir.</p>
				<p class="normal"><span class="idebold">Tıpkı şuna benzer:</span></p>
				<p class="normal"><span class="idebold">Siyasal hayatımız bazı kavramların egemen olduğu bir alandır. Politika, kanun, iktidar, muhalefet, ekonomi vs.</span></p>
				<p class="normal">İnsan için ideal olan; ilişkilerini kanun adlı birtakım metinlere bağımlı kılarak düzenleyen insan yerine, bu türden sözleşmelere ihtiyaç duymayan ideal insanı açığa çıkarmak iken, asırlarca hangi kanun daha iyidir tartışması üzerinden kirlenmişlikten arınmaktır...</p>
				<p class="normal">Otoriteye boyun eğmiş, yani tüm kâinat/melekler kendisine secde etmiş iken nesnel olmayan birtakım saçmalıklara boyun eğmiş olan insan, bu hastalığından arınmaksızın neyi, hangi temelde düzeltme iddiası ortaya atabilir?</p>
				<p class="normal"><span class="idebold">İnsanlığın ideal noktaya varması için kanunlara mı ihtiyaç vardır, yoksa kanunsuzluğa mı?</span></p>
				<p class="normal">Evet, bu bölümün dile getirilişinin dahi birçok kişiyi rahatsız edeceğini biliyorum. Fakat kâinatın tek sahibi olan Allah dahi, Kuran-ı Kerim'de kanun koymamıştır. Bunun nedeni ne olsa gerek?</p>
				<p class="normal">Cevabı açık; ihtiyaç duyulmaması ya da insanlığın halihazırda temel sorunlarından birinin bu olması.</p>
				<p class="normal">Öyle ya, memleketimizdeki kanunlarda hırsızlık bir suçtur. Lakin bu suç tanımlanmaz. Yani aç kaldığı için ekmek çalan adam da hırsızdır. Fakat o adamın aç kalmasına neden olan banker şerefli bir işadamıdır. <span class="idebold">Kanunları kimleri korur? Devlet nedir?</span></p>
				<p class="normal">Elbette modern devlet teorisi temelinde yeryüzünün her arsası parsellenmiş iken elimize ütopik bir bayrak alıp sallamıyoruz. <span class="idebold">Eğer bir devlet olacaksa dahi, bu ancak adalet temelinde meşru olabilir diyoruz...</span></p>
				<p class="normal">Elbette, toprağın kanunlarına yabancılaşmak doğallaşmıştır.</p>
				<p class="normal"><span class="idebold">Metrelerce yükseklikteki binalara kapatılan insan, alabildiğince topraktan uzaklaştırılmıştır. Apartman dediğimiz yerleşim biçimi dahi; insan bilinçaltındaki ast-üst ilişkisinin ürünüdür.</span></p>
				<p class="normal">Tarih boyunca <span class="idebold">yatay mimarinin geliştiği yerleri incelediğinizde, oralardaki toplumsal ilişkinin çok daha farklı temelde koşullandığını görebilirsiniz.</span></p>
				<p class="normal">O kulelere sıkışan insan, toprağa ve toprağa düşmüş çaresizlere yabancı hale gelir. Dolayısıyla o motivasyondan uzaklaşır. Bu türden bir uzaklaşma; insanı kendisinden uzaklaştırarak, olmadığı şeylere yaklaştırır.</p>
				<p class="normal">Şan, izzet, şeref, statü gibi olgulara yaklaşan insanda açığa çıkan kariyerizm, hastalıklı toplumu üreten virüsün o kulelerden sokağa saçılmasını sağlar.</p>
				<p class="normal">İşte o topraklarda; tarih boyunca zillet ve perişanlığa isyanın bayrağı olmuş olan İslam'ın, tapınaklara hapsedilmiş bir ego tatmin aracına dönüştüğünü görürsünüz. Kimi zaman savaştığı bir kurum olan iktidar kurumunun diline, kimi zaman da zulmün mızrak ucuna takılıverir hakikatler...</p>
				<p class="normal">Bu yabancılaşma zamanla <span class="idebold">Kürt sorunu, Ermeni sorunu, eşcinsel sorunu, kadın sorunu, paralı eğitim sorunu vs. sorunlar üretir.</span> İşte; direnç sinerjisi tüm bu sorunlara ayrı ayrı adapte olduğundan, temel sorunu ya da bu türden sorunlara neden olan sorunu göremez hale gelir.</p>
				<p class="normal">Dolayısıyla insanın sorun tanımlaması dahi aslında kâinata hangi gözden baktığının bir tür belgesidir. Bu durum, her problem ortaya çıktığında, dirilerden çok ölülerden medet uman bir algılayış üretir.</p>
				<p class="normal">Problemin muhatabı olan insan; dirilerden oluşan bir topluluğu, ölülerden yardım istemeye sevk eder. Dirilerin çözemeyeceği bir sorunun ölüler tarafından çözülmesi istemiyle gelişen bu hareketler, <span class="idebold">ölülerin, yaşayan fikirlerini de toprağa defneden saçmalıklar türetir.</span></p>
				<p class="normal">Ya da yeryüzünün en şerli topluluğunun perçinlenmiş düzenini alaşağı eden, Allah resulü Hz. Muhammed'in doğum gününde, O'nun ürettiği fiilleri görmezden gelip, sakalına bakarak baygınlık geçiren bir zihin tipi ortaya çıkar. Bu tipin genel sıkıntısı ise asırlarca ölüleri diriltmiş olan, ölü şehirlere dirilik yağmurları yağdırarak, topraktan devrim ekinleri biçmiş olan bir kitabın o güçlü etkisinden yoksunlaşan bir perspektife angaje olma gibi bir soruna sahip olmasıdır.</p>
				<p class="normal">Peygamberin sakalını ağartan sıkıntılı zamanların ruhunu ya da içeriğini analiz etmeksizin, ağarmış sakala bakmak suretiyle cinnet geçirmek, çok farklı tonda bir duygusal hezeyanın ortaya çıkışının fotoğrafıdır.</p>
				<p class="normal">Bu hezeyan, gözleri körelten, insanı devrimcilikten alıkoyan bir tür afyonlanmanın eseridir. Allah ve elçisine yöneltilmiş bir tür silahtır. Her ne kadar; tevhit çerağı bu türden müdahalelerle sönmeyecekse de, insan aklının taşıyıcı kolonlarını dinamitleyen bir tür yıkım olarak görülmelidir.</p>
				<p class="normal">Yaşayan Peygamber'in ve yaşayan Kuran'ın kasvetli ve esrarlı kelimelere gizlenmiş, şirk ve tefrikayı besleyen kelimelerce ifade edilme çabası, hangi aklın kavrayabileceği bir iştir?</p>
				<p class="normal"><span class="ideitalik">Ey İnsan!</span></p>
				<p class="normal"><span class="ideitalik">Sana duyduğumuz özlemdir feryadımız ve kelimelerimizin tümü sana yapılmış bir çağrıdan ibarettir. Gizlendiğin puslu tepelerden ovalara, yani zulmün aşk elbisesi giydiği o şehirlere in.</span></p>
				<p class="normal"><span class="ideitalik">O kanlı sokaklarda adın anılır. Namın yürür. Lakin sensizliğin gölgesinde işlenen cinayetlerdir meselemiz. Ve sensizliğin efkârıdır derdimiz.</span></p>
				<p class="normal"><span class="ideitalik">Sen ey insan!</span></p>
				<p class="normal"><span class="ideitalik">Çık ortaya...</span></p>
				<p class="normal">İnsan topraktır. Toprakta gül biter. Diken de biter. Fakat gül ile dikeni tanımlarken gülü sevip, dikenden nefret etmemiz tümüyle <span class="idebold">egosal hastalığımızdan ileri gelir</span>. Birinin canımızı yakıp, ötekinin arzularımıza itaat etmesi, gülü sevimli; dikeni de zararlı kılar. Aslolan hayattır. Diriliktir.</p>
				<p class="normal">İşte topraktan çıkan her şey hayatın içine aktığından aynıdır. Ve toprak; sükûnettir. İcabında Hz. Musa ile firavunu aynı hanede ağırlar. Ve üzerinde olup bitenlere çıtı dahi çıkmaz. Yapması gerekeni yapar...</p>
				<p class="normal">İnsan, toprağa yabancılaşır. Kuran bu duruma şöyle tepki gösterir.</p>
				<p class="normal"><span class="ideitalik">Ey Musa, çıkar nalınlarını, şüphesiz ki sen bereketlendirilmiş/mübarek bir vadi olan Tuva'dasın...</span> (Taha, 11,12)</p>
				<p class="normal">Ayette geçen "nalın" toprak ile kişinin arasındaki engeldir. Toprak (insan) ile insan arasındaki bu engele Kuran nalın diyor. Dolayısıyla, insanın kendisine yabancılaşmasının önüne geçildiğinde, ayak bastığı her yerin <span class="idebold">bereketli olacağı</span> netliği görülür hale geliyor...</p>
				<p class="normal">Yabancılaşma, kendi hakikatinden uzaklaşma gibi ifadeler, mevcut sömürgeci dünya düzeninin yarattığı yeni birey paradigmasını tarif eder. Bu hususta, mevcut olan duruma itiraz, ayette geçen "nalınları çıkarmak/pabucu çıkarmak" manasına gelmiş olur.</p>
				<p class="normal">Yabancılaşma yaratan şer kuvvesinin bu müdahalelerine karşı, nalınların/pabuçların çıkarılması, asli manası itibariyle insanın, kendisine ve doğaya yabancılaşmasını sağlayan tüm prangalardan arınması manasına gelir.</p>
				<p class="normal"><span class="idebold">Nalın bazen mal mülktür. Bazen ihtiraslardır. Bazen bağımlılıklardır. Çoğu kez iktidar ve gücü elinde toplama güdüsüdür...</span></p>
				<p class="normal">Nalın çıkartıldığında, yeryüzü "Tuva" olur. Bereket yağmurları yağmaya başlar. Kutsal topraklara ayak basılmış olur. Evet, bugün ayaklarımız nalınlarla doludur;</p>
				<p class="normal">Statülerimiz, elde ettiğimiz makamlar, villalar, daireler, cipler, hanlar, yatlar, madalyalar, para, altın, evlat, eş ne ararsanız…</p>
				<p class="normal">Sizi, toprağın eşitleyiciliğine paralel bir eşitleyicilikten alıkoyan her türlü olgu bir nalındır.</p>
				<p class="normal">Eşitleyicilik ve toprak... Bu iki kavrama dikkat ediniz.</p>
				<p class="normal">Aşk, yalnızlık ve korkunun gayrimeşru çocuğudur. Evet, en azından insanlık için bu böyledir. Aslında sevdiğim bir şarkı da durumu özetliyor: <span class="idebold">"Aşk için ölmeli, aşk o zaman aşk…"</span></p>
				<p class="normal">Ölüm de bir anlamda egosal korkuları tetikliyor ya. Orasına girmeyelim...</p>
				<p class="normal">Hz. Peygamber buyuruyor ki<span class="idebold">: "Ölmeden önce ölünüz."</span></p>
				<p class="normal">Bu sözü bin türlü yere çekip, asıl manasını ıskalıyoruz. Ölüm, insanlığın eşitlendiği en belirgin hadisedir. Bu yönü itibariyle "eşitlenme" manasında kullanılmalıdır. Çünkü İslam'da ölüm, bir yok oluş değildir. Dolayısıyla, ölüm; bir sürece işaret etmelidir. Eşitlenmek.</p>
				<p class="normal">Bu asli manayı yerine koyalım ve okuyalım.</p>
				<p class="normal"><span class="idebold">"Sizin elinizde olmayan nedenlerle eşitlenmeden önce, eşitleniniz."</span></p>
				<p class="normal">İlk paragrafı da buraya koyalım.</p>
				<p class="normal">Aşk için ölmeli/eşitlenmeli, aşk o zaman aşk...</p>
				<p class="normal">Ne kadar derinleşti değil mi manası? Evet, hep öyleydi...</p>
				<p class="normal">Yüzeyselliğe saplanmışız. Birçok şeyi göremiyoruz...</p>
				<p class="normal">Mesela, dilimize pelesenk olmuştur. Kötü bir yerden para gelip, elimizden çıkınca deriz ki: <span class="idebold">"Haydan gelen huya gitti."</span> Bu sözün asıl manası bilindiği gibi değildir. Hayy (Allah)'dan gelen Hu (O/Allah)'ya gider. <span class="idebold">Allah'tan gelen Allah'a gider.</span></p>
				<p class="normal">Allah'tan gelen servet ve refahla şımaranların elinde kalıyorsa, sorun vardır. Kıstas belirginleşmiş, Allah'tan gelen, Allah'a gidecek.</p>
				<p class="normal"><span class="idebold">Bizde ise Allah'tan gelen banka kasasına gidiyor. Ne garip, değil mi?</span></p>
				<p class="normal">O halde insanı ortaya çıkaran şey; insansızlaşmış olandan arınmaktır. Evet. Sokaklar insansız hava araçları ile doludur. Sahip oldukları ile hava atan, (tabiri caizse) ne yapmakta olduğundan gafil iki ayaklı canlılar...</p>
				<p class="normal"><span class="idebold">İnsan, geldiği yere; fiziksel ölüm gerçekleşmeden dönebilendir.</span></p>
				<p class="normal">Bu "dönüş/tavaf" kâmilleştirir. İşte bu pasaj dahilinde hac ibadetinin sırrına değinmiş olduk. Hac ibadetinde ihrama girmek/eşitlenmek ve tavaf (beytin etrafında dönmek) neticesinde, insan ortaya çıkar. Ve yeryüzünün adalet merkezi olan Kâbe'den tüm yeryüzüne insanlar yayılır. Yeryüzünü ıslah etmek suretiyle barışın ve kardeşliğin kutsal tohumlarını toprağa ekerler.</p>
				<p class="normal">Ya bugün. Adeta bir çöl turizmine dönüştürülen hac ibadeti, tüm bu derinlikten yoksunlaştırılmıştır. Aksine, işlenmiş günahlardan temizlenme mekânına dönüştürülmüş, tüm bu anlam derinliğinden uzak bir olgu halini almıştır.</p>
				<p class="normal">İnsansızlaşmanın yarattığı bir sonuç olarak "İslamsızlaşma" konusunu da inceleyeceğiz.</p>

		</body>
</html>