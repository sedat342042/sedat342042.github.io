<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_9"><br class="chapter"/><br class="chapter"/><br class="chapter"/>   <span class="solbaslik1">Modernizm Bataklığı</span></h2>
				<p class="normal">Geçtiğimiz yıl bir söyleşi esnasında topluluğa "En nefret ettiğiniz üç canlı nedir?" diye bir soru sormuştum. Aldığım yanıtlar ortalama olarak <span class="idebold">"yılan, çıyan, böcek"</span> biçimindeydi. Ne <span class="idebold">garip</span>! Öldükten sonra <span class="idebold">insan bedenini kemirecek olan canlılar</span> dışında bir canlıdan nefret etmez insan. Bu durum, ölümsüzlük duygusunun bilinçaltında nasıl tecelli ettiğini ya da nasıl kodlandığını gösterir bir durumdur.</p>
				<p class="normal">Ya da çocuklarımıza koyduğumuz isimler. <span class="idebold">Aslan, Şahin</span> vs.</p>
				<p class="normal">Tümü güç ve otoriteyi temsil eden canlılardır. Çocuğuna <span class="idebold">eşek, maymun</span> gibi canlıların ismini koyan kimseyi bulamazsınız.</p>
				<p class="normal">Psikolojik olarak güç ve imtiyaz, bilinçaltında sinsice pusulanmış bir olgu olarak karşımıza çıkıverir. Aslında kendimizin dahi farkına varmadığı bir güdüsel donanım olarak varlığını saklayan bu duygusal ya da hissel birikim, tüm okumalarımızın biçimlenişine neden olur...</p>
				<p class="normal">Zamanın temel problemi, <span class="idebold">ezilenlerin; yeryüzünü egemenlerin algılayış biçimi üzerinden kavraması problemidir, demiştim...</span></p>
				<p class="normal">Bu sorunlu kavrayış<span class="idebold">, fakiri zengin gösteren altın adlı metalin</span> kutsallığı ekseninde geliştiğinden, paradigma sorunlu bir düzlemde gelişmiştir.</p>
				<p class="normal">Biraz daha geriye gitmek istiyorum. Bu sorun, köklü bir sorundur. Öyle ki; bir ucu kitabın önceki bölümlerinde değindiğim gibi Habil-Kabil kıssasına, öteki ucu Rönesans/Aydınlanma'ya dayanır. <span class="idebold">Eğer Aydınlanma ekseninde okuyacak olursak, biraz tarihsel temelde ezber bozmamız gerekecektir.</span></p>
				<p class="normal">Unutulan bir isimden bahsedeceğim size. 19. yüzyılın en önemli adamı Emir Abdülkadir. Meşhur Cezayir direnişinin en önemli ismi. Yaşadığımız toprakların tarihsel direniş dinamiklerinin bir bütün olarak açığa çıktığı abid (tapınılan) isimlerden biri...</p>
				<p class="normal">Esir düşen Fransızların, <span class="idebold">"Akşam bize yediğinden yedirdi, içtiğinden içirdi, giydiğinden giydirdi. Sonra namaz kılarken gözyaşı döken bir adam gördük. Ertesi sabah bir aslan misali üniformasının ardından kanlı tepeleri gözlüyordu</span>" dedikleri o kişiden bahsediyorum.</p>
				<p class="normal">Emir Abdülkadir'i tanımıyor olmanızı yadırgamıyorum. Çünkü "bilimsel ilerleyiş ve aklın yükselişi" gibi sözlerin ardına sığınmış bir barbarlığın (Rönesans) temel referans olarak kitleler nezdinde benimsetilmiş oluşu gibi bir gerçeği yaşıyoruz. Öyle ki, o büyük akılcılığın(!) en önemli temsilcilerinden <span class="idebold">Voltaire dahi, "Doğu kadınının ne kadar ateşli olduğu(!)"</span> noktasında yazılar üzerinden koca bir tarihsel birikimi hedef alabilmiştir.</p>
				<p class="normal">Bu süreci bizden ziyade Shakespeare'in <span class="ideitalik">Aime Timon'</span>un da yer alan <span class="idebold">"zenginin önünde secdeye kapanan bilgin"</span> pasajında çok daha net biçimde görebiliriz.</p>
				<p class="normal">Kaldı ki Cervantes'in Don Kişot'u da temelde bu problemi baz alır.</p>
				<p class="normal">Ve <span class="idebold">"Rönesans, yırtıcı hayvanların doğuşudur"</span> gibi bir yaklaşımın altı doldurulur.</p>
				<p class="normal">Hatta bu süreç <span class="idebold">laiklik kavramının ortaya çıkış biçimi de dahil</span> birçok sürecin okunması noktasında problemli bir dil üretmiştir. <span class="idebold">Doğu'nun karanlığı karşısında Batı'nın aydınlığı tezi üzerinden(!) geliştirilen bu dil, tarihsel gerçeklerin çok dışındadır.</span></p>
				<p class="normal">Çünkü Emir Abdülkadir, tarih sayfalarına gömülüp giden Napolyon ya da Hitler'den çok daha gerçektir. Öyle ki, sömürgeci barbarlığın dilinde, halen haysiyet ve izzet ile varoluşu, en üst insani sınırları zorlayan bir kimyevi olgunluğun resmini çizer.</p>
				<p class="normal"><span class="idebold">Modernizmi ve laikliği açarak devam edelim.</span></p>
				<p class="normal">Öncelikle şunu belirteyim. Bu bölüm muhtemelen önyargıları tetikleyecektir. Bu nedenle şunu ifade edelim. Laiklik kavramının, "ruhban sınıfını siyasal sahadan uzak tutma" yönündeki eğilimine kesinlikle karşı olmamakla birlikte, laiklik kavramına "devlet ile kurduğu ilişki açısından" tamamen karşı olduğumu belirtmeliyim.</p>
				<p class="normal"><span class="idebold">Laikliğe karşıyım, çünkü devlet organizasyonuna karşıyım...</span></p>
				<p class="normal">Laiklik, devletin karakterine yönelik bir kavramdır. Devlet, hangi prensiplerle inşa edilecek sorusunun cevabıdır. Dolayısıyla <span class="idebold">"devletsel"</span> bir kavramdır.</p>
				<p class="normal">Bir organizasyon ihtiyacının oluştuğu tezi üzerinden hareketle, organizasyonun nasıl biçimleneceği sorusuna cevaben türemiştir. Aslında sadece bu niyet ve amaçla türememiştir.</p>
				<p class="normal"><span class="idebold">Laiklik, Batı emperyalizminin çocuğudur.</span></p>
				<p class="normal"><span class="idebold">Bu spekülatif ifadeyi biraz açmak gerek, çünkü muhtemelen şimdiden önyargılar çılgınlık verici bir boyuta ulaşmıştır.</span></p>
				<p class="normal">Laiklik kavramı Fransız Devrimi'nin akabinde ortaya çıkmıştır. Ortaçağ engizisyonuna karşı gelişmiş bir tepki olarak görülür. Fakat bu tamamen doğru diyemeyiz...</p>
				<p class="normal">Örnekleyecek olursak eğer, ihtilal yapan sermaye (Fransız İhtilali) sadece derebeyleri devirmekle kalmayıp, <span class="idebold">para mahzenlerini tapınak edinen Kilise'nin yönelimini de belirlemiştir.</span> Bu bağlamda, <span class="idebold">büyük Fransız Aydınlanması'nın(!) öncü düşünürlerinin tutucu birer Katolik olması da bu durumu netleştirir.</span></p>
				<p class="normal"><span class="idebold">O halde, tarih boyunca tavrını sermayeden ve iktidardan yana koyan Kilise'nin, yıkılmış derebeylikleri dirilteceği düşüncesi çürüktür.</span> Hem de "laiklik" kavramının ortaya çıktığı <span class="idebold">Fransa, bugün dahi Kilise'nin belirleyiciliğinin en yoğun görüldüğü merkezdir.</span></p>
				<p class="normal">Para mahzenlerini tapınak edinmiş Kilise'nin Fransız Devrimi ile birlikte devrimin önderliği olan burjuvazinin belirleyiciliğine biat ettiği-edeceği açıktır. Aksi tür bir okuma, tarihsel olmaz.</p>
				<p class="normal"><span class="idebold">Yıkılan şey Kilise'nin egemenliği olmamıştır. Yıkılan şey, monarşilerin güdümlediği egemen din söylemidir.</span></p>
				<p class="normal">Fransız Aydınlanması'yla birlikte imha edilen şey, dinsel alan olmamıştır. Dinsel söylem olmuştur. Ortaçağın sömürgeci-engizisyon dili, eskimiş ve köhnemiş olması hasebiyle, <span class="idebold">"matematiksel formülleri kutsayan bir Tanrı üretmek suretiyle dini söylem değiştirilmiştir.</span></p>
				<p class="normal">Dolayısıyla güç, yani devrimi yapan akıl Kilise'den korkmaz. Fakat Tanrısal söylem ya da eski din söylemi tedavülden çekildiğinden, yeni din söylemi farklı bir tonda sunulur. Bu söyleme "rasyonalizm" diyorum.</p>
				<p class="normal"><span class="idebold">Yeni belirleyici ya da altyapı; Kilise'nin çizgi ve tutumunu da belirler.</span></p>
				<p class="normal">Ki bu belirleyicilik, derebeyleri (toprak ağalarını) işaret eder bir formattan, yeni sermayeyi kollayan bir nitelik kazanmıştır. <span class="idebold">O halde "laiklik" kavramının ortaya çıkış nedeni, ortaçağ engizisyonu değildir, olmamıştır.</span></p>
				<p class="normal">Üstelik bu süreci analiz ederken <span class="idebold">"dini yönetim ve laiklik"</span> gibi bir diyalektik kurma çabası üzerinden hareket etmenin yarattığı sekter ve tutucu dil, <span class="idebold">"doğal bir aydınlanışın"</span> üreteceği dilin kestirip atacağı oranda bağnazdır.</p>
				<p class="normal">Maalesef Türkiye'de ya laik olursunuz ya da dinci-yobaz. Üçüncü bir yöntem ya da us bahis konusu olamaz. Sırf şu yazdıklarımdan dolayı, eli kırbaçla gezen Taliban şizofrenisiyle mukayese edileceğim de açıktır. Fakat şunu söylüyorum ki, laikliğin, dini idareyi "gerici" olarak niteleyişi doğrudur.</p>
				<p class="normal"><span class="idebold">Din, devletle ilişki kurduğu an, gericileşir.</span></p>
				<p class="normal">Dolayısıyla din ve devlet işleri birbirinden tamamen ayrılmalıdır. Çünkü devlet zararlıdır. Devlet işleri tehlikelidir. Devlet işleri alabildiğince hayatımızdan çıkartılmalıdır.</p>
				<p class="normal">Laikliğin kutsalı olan devlet, dinden ve felsefeden korunur. Çünkü ortaçağ engizisyonuna isyan ettiği varsayılan burjuvazi, modern devlet tezleri üzerinden yeni dünya düzeninin istikametini belirlemiştir. Burjuvazi, varlığını; devlet organizasyonu ile meşru kılabilir.</p>
				<p class="normal">Devlet ile ilişki kuran her şey ve herkes gericidir. Bu yüzden laiklik, 20. yy çöplüğüne gömülmüş, yobaz, gerici bir ideolojidir. <span class="idebold">Tıpkı Taliban ideolojisi gibi...</span></p>
				<p class="normal"><span class="idebold">Ki neticeye gelirsek, laiklik kavramı; Kilise'ye karşı ortaya çıkmamıştır. Öyle ya, hangi düzlemde ve karakterde ortaya çıkmıştır?</span></p>
				<p class="normal"><span class="idebold">Aslında nedeni bellidir; Doğu!</span></p>
				<p class="normal"><span class="idebold">Yani, derebeyliklerin tutarsızlaşması, Haçlı istilasının anlamsızlaşması ve hatta bu sürecin Avrupa sermayesinin genel tutumuna zarar verir boyutlara ulaşması durumu.</span></p>
				<p class="normal">Fransız İhtilali ile birlikte yıkılan monarşiler, yerini <span class="idebold">burjuvaziye</span> bırakmıştır. Ulus, milliyetçilik gibi kavramlar bu ihtilalin ve sanayi devriminin çocuklarıdırlar.</p>
				<p class="normal"><span class="idebold">Unutmayalım ki burjuvazi gelişimcidir.</span> Lakin bu gelişim, sermayenin merkezileşmesi temelinde öngörülür. <span class="idebold">Bu gelişim, ilerici değildir. Yıkıcıdır.</span></p>
				<p class="normal">Burjuvazi/şehirliler-mülk sahipleri; eski din söylemi üzerinden bir netice alınamayacağı deneyimini yaşadı.</p>
				<p class="normal">Eski din söylemi, bütün bir Avrupa'nın arkasına dizildiği papazlar tarafından hayata geçirilen Haçlı Seferleri'nin dahi başarıyla neticelenmesi için bir engel teşkil etmekte idi. Doğu'nun yükselişi, Batı'nın içine düştüğü sefil durum, ortaçağın genel ruhunu yansıtır.</p>
				<p class="normal">Sınırlı kaynaklara sahip Avrupa'nın, Doğu üzerinde kuramadığı hegemonya, gücün merkezlerde toplanabilmesi adına Avrupa yerel halkının üzerindeki baskıyı artırmıştır. İşte eski din söylemi, Avrupa'nın tümüyle köleleştirilmesi için, yeni din söylemi (laiklik ve burjuva ideolojisi) ise tüm Doğu'nun köleleştirilmesi için ortaya çıkmıştır.</p>
				<p class="normal">Yani, kitlesel Doğu unsurlarının mutlak tasfiyesine bağımlı bir gelişim öngörülmüştür. (Hint, Osmanlı, İran ve Çin medeniyetlerinin kitlesel/geniş hinterlanda yayılmış olması.)</p>
				<p class="normal"><span class="idebold">Öyle ki, Baharat Yolu tıkalı. Osmanlı, Fars, Asya blokları, geniş coğrafyalarda mutlak manada Batı girişimleri karşısında ciddi bir engeldir</span>. Sırf bu yüzden, gemilerle Baharat Yolu'na ulaşma yolu denenmiş ve hatta <span class="idebold">Amerika dahi bu şekilde keşfedilmiştir. Amerika'nın keşfi, kaynaklara ulaşma ihtiyacıyla deniz yolunu kullanmak zorunda kalmanın sonucudur.</span></p>
				<p class="normal">Ki birçok tarihsel metni incelediğinizde, çok öncesinde Çinlilerin Amerika kıtasını çok öncesinde keşfettiği fakat geri döndüğü, "Burada da insanlar yaşıyormuş" gibi bir tespitte bulunduğu yer alır...</p>
				<p class="normal">Doğu'nun tarihsel kimliğini analiz ettiğinizde, mutlak anlamda heterojen bir yapının varlığı somutlaşacaktır.</p>
				<p class="normal">Dikkat edersek; <span class="idebold">Batı'nın Aydınlanma sürecinin ürettiği bütün kavramlar, Doğu'da kitleleri bir arada tutan imgeleri etkisizleştiren kavramlardır</span>. Ki bunları Batı'nın kendi tarihsel problemleri ekseninde ortaya çıkmış kavramlar olarak görsek dahi, buna somut bir karşılık getiremeyiz. <span class="idebold">Çünkü halihazırda Kilise paraya tapmaktadır. Ve zaten Batı, net biçimde homojendir.</span></p>
				<p class="normal">İşte Fransız Aydınlanması ile birlikte ortaya çıkan laiklik kavramı Doğu'daki kitlesel yığınların bir arada duruşunu tesis eden temel imgeleri etkisizleştiren bir kavram olarak ortaya çıkmıştır.</p>
				<p class="normal">Ve homojenize edici bir milliyet izahı da bu eksende geniş kitleleri homojenize etmiştir. Zaten sonraki süreç malumdur, Haçlı'nın silah zoruyla yapamadığı şey, ideolojik bir uyarlama ile netice vermiş, başarılı olunmuştur.</p>
				<p class="normal"><span class="idebold">Hatta daha farklı bir çerçeveden bakarsak, Narodniklerin Karl Marx'a yazdığı bir mektupta;</span> "Anlatımlarınız bizim toplumlarımızın kimyasına uymuyor, biz ne yapalım?" sorusuna, uzun bir kafa yoruştan sonra Karl Marx;</p>
				<p class="normal"> "Doğu'da toprakta özel mülkiyet yoktur, dolayısıyla siz kapitalizmi yaşamadan da köy komünleri üzerinden komünizme geçebilirsiniz, <span class="ideitalik">Das</span> <span class="ideitalik">Kapital</span> bu anlamda Avrupa'da gelişen sürece yöneliktir" gibi bir yanıt vermiştir (bkz. Karl Marx, <span class="ideitalik">Doğu Sorunu</span>).</p>
				<p class="normal"><span class="idebold">Dolayısıyla Marx'ın "Din halkın afyonudur" tahlili de Marksist dünyanın diline pelesenk olmuş, lakin bu söylemi sürekli olarak dile getirenler, söylemin önünde ve arkasında geçen cümlelerden, hatta hangi metinde yer aldığından dem vurmaksızın ve Marx'ın tahlillerinin ana hedefini göz önüne almaksızın, Aydınlanma'nın ana hedefini (Doğu'yu) etkisizleştirme yoluna girmiştir.</span></p>
				<p class="normal">Bu bağlamda, okuma biçimimizi hangi dil ya da karakter üzerinde inşa edeceğiz. Tarihi ve toplumu nasıl okuyacağız?</p>
				<p class="normal"><span class="idebold">Barbar bir sömürgeciliğe rasyonel bir us kazandırmak</span> <span class="idebold">nasıl bir aydınlanıştır?</span> Ya da bu aydınlanış iddiasının dayattığı <span class="idebold">karanlık tarihi kabullenip</span> makinize olmuş bir kapitalizmi kader olarak mı seçeceğiz?</p>
				<p class="normal"><span class="idebold">Evet. Sorun burada yatıyor. Umarım bu incelik görülmüştür.</span></p>
				<p class="normal"><span class="idebold">Tarihi ya da Doğu'yu karanlık yapan şey, dinler ya da kültürel birikimler değildir. Toprak ağalığıdır. Feodalizmdir. Bunun cilalısı da kokuşmuş Batı'da sömürgecilik formunda ortaya çıkmıştır. Nitekim tarihsel birikimin kendisinin problemli olduğu düşüncesinin şırınga edilişinde dahi, bu toprak ağalığının revize halinin parmağının olduğu söylemsel boyutta dahi kendisini gösterir.</span></p>
				<p class="normal">Buna rağmen, Türkiye ve diğer bölge ülkelerinde genel kitleler, Aydınlanma'nın dilinden bağımsızlaşarak kendi özgün karakterine yönelememiş ve bu bataklığın içinde çırpınmak suretiyle kör dövüşüne gark olmuştur.</p>
				<p class="normal">Hastalığın köküne inmek yerine, "tanımlanmış noktada sabitlenme" ekseninde, Aydınlanma'nın armağan ettiği kavramları koruma, kollama gibi temel ihtiyaçlar üretmiştir.</p>
				<p class="normal"><span class="idebold">Lakin Doğu'da tarih boyunca saltanat, hilafet ve kamusal bütünlüğü zedeleyen bütün yapılar, temelde toprak ağalığı, Doğu kimyasına uymayan bir mülkiyetçilik ekseninde var olmuştur.</span></p>
				<p class="normal">O halde ana hastalığı karşınıza almak yerine, din ve tarihsel birikimi karşınıza almak sorunludur.</p>
				<p class="normal">Çünkü Doğu toplumları nezdinde din, belirleyicidir. Kuran'ın yöntemi de dahil olmak üzere, bu coğrafyada din, devrimci ya da karşı devrimci söylemi besleyebilir.</p>
				<p class="normal">Dolayısıyla burada "devrimcilik" dinden bağımsızlaşmak değildir, aksine; ağaların kontrolüne giren dine karşı "devrimci dini söylem" üzerinden hareketle özgürleşilebilir. İnsanlığın gerileyişi, sadece ve sadece mülkiyet ilişkileri temelinde biçimlenir. Ana hastalık budur.</p>
				<p class="normal">Ki, ana hastalığı karşınıza almanız durumunda, <span class="idebold">yıkılan derebeyliklerin küllerinden doğan burjuvaziyi</span> de karşınıza alacağınızdan, bu durumdan en çok sıkıntı çekecek olan yeni Batı burjuvazisi, bize çok güzel iki armağan vermiştir: <span class="idebold">Laiklik ve sekülerizm...</span></p>
				<p class="normal">Çünkü "Lehulmülk/Mülk Allah'ındır" dediğinizde, <span class="idebold">hem madrabaz imamın takkesi düşer, hem de göbekli patronun fötr şapkası düşer.</span> Dolayısıyla, ana sorunu referans almayan bir savunma tipi geliştirilmesi, her iki unsurun da asli varlığını korumasına neden olur.</p>
				<p class="normal">Endişeye gerek yok. Yıllarca bize şu endişe nakşedildi; ya laik olacağız ya da dinsel yönetim gelecek, başınızı örtecek, kadınları taşlayacak, çokeşlilik olacak vb.</p>
				<p class="normal">Korkmayın, tüm bu sıkıntıların kökeninde yatan <span class="idebold">hükmetme, otorite kurma, insanları hizaya getirme güdüsü</span> tümüyle reddedilmesi gereken işlerdir. Dolayısıyla, bir grubun ya da şahsın egemenliği ha Allah'a dayandırılsın, ha bilime ve akla dayandırılsın, meşru değildir.</p>
				<p class="normal">Bu nedenle, yukarıya doğru hareket eden bir devlet organizasyonunun temelde kabul edilemez olduğu çok açıktır.</p>
				<p class="normal">Bir insanın neye inanacağı, nasıl yaşayacağı, nasıl tuvalete gireceği, ne yapması gerektiği, ne yapacağı, nasıl âşık olacağı, nasıl yemek yiyeceği birileri tarafından belirlenemez. Bu yönüyle; suç, ödül, ceza gibi kavramlar, organizasyon ihtiyacı üretmek için türetilmiş, yozlaştırılmış ve tevhiti (doğal) alışkanlıklarından uzaklaştırılmış insanın adapte olabileceği kavramlardır.</p>
				<p class="normal">Bu kavramlardan rahatsız olduğumuz için "organizasyon" talep etmek yerine, organizasyonlara ihtiyaç duymaksızın "varoluş organizasyonuna" dahil olarak, insani eğilimi artırmak çok daha evla bir yöntemdir.</p>
				<p class="normal">Fakat ifade ettiğim gibi, her ne kadar dikey hiyerarşik ilişki biçimi üzerinden örgütlenmiş olsalar da tarihe nam salmış Doğu medeniyetleri, Batı sömürgeciliğinin önünü tıkamıştır. Bu durum, bu medeniyetleri bir arada tutan imgeleri etkisizleştirme ihtiyacı üretmiştir. Dikkat edelim ki, her ne kadar problemli bir iktisadi altyapıda ve problemli bir psikolojik motivasyonda gelişse de Doğu medeniyetleri ayakta olduğu sürece bölgeye giremeyen Haçlı istilacılığı, ürettiği Aydınlanma değerleri ile birlikte bölgede cirit atar hale gelmiştir. Burjuvazinin en büyük başarısı budur.</p>
				<p class="normal">Başarılı olunmuştur.</p>
				<p class="normal">Bizde <span class="idebold">"laruhbanilik"</span> vardır. Çünkü ruhban sınıfı, saltanat ve sermaye sınıfının menfaatleri için dini eğip büken soytarı zümresidir. Ve tarih boyunca mesleği hep bu olmuştur. Bazen imam cüppesi, bazen papaz kukuletası giyinir. Lakin misyon bellidir. Hortladığı yerde sermaye sınıfı, kenzci tabaka, güç ve iktidarı ele geçirmiştir.</p>
				<p class="normal">Dolayısıyla kendi özgün kavramlarımız ve derinliğimiz ekseninde güçlü bir kalkışma üretebilecek birikime sahibiz. Ve buna aslında bütün bir Doğu olarak sahibiz. Heterojen, doğal ve nitelikli...</p>
				<p class="normal"><span class="idebold">Fakat seçeneksizlik söz konusu ise ve illa ki bir organizasyon yöntemi benimsemek gerekiyorsa, bu laikliği meşru kılabilir.</span></p>
				<p class="normal">Bu nedenle şunu ifade etmek gerekir ki; Doğu medeniyetlerinin çağdaş kavramlara yabancılaşması sorununun temelinde ruhbanizm yatar. Bu sorunla mücadele etmek için aristokratik eğilimlere sığınmak yerine, çok daha özgün bir tutum üzerinden hareket etmek gerekir.</p>
				<p class="normal">Yani, feodalizm ve ruhbanizm nedeniyle dinin kendisine yönelen bir tavır, büyük kitleleri bir arada tutan, heterojen yapılarını koruyan tarihsel medeniyetleri yok etmiştir. Bu yönüyle biz; <span class="idebold">Batı ideolojisi karşısında devrimci, Doğu yozlaşması karşısında da ıslahatçı olabiliriz. Devrimci ve ıslahatçı ayrımını doğru yaparsak, zannımca mesele çözülecektir.</span></p>
				<p class="normal">Esasında bu durum, Marx ile Proudhon arasında gerçekleşen birtakım problemlere benzer. Malum ki Marx, Proudhon'un yanında bulunmuş, birçok malumatlar edinmiştir. Sonraki süreçte Proudhon'un kâleme aldığı <span class="ideitalik">Mülkiyet Nedir?</span> adlı kitabına muazzam övgüler yağdırmıştır. Fakat Proudhon'un işçi sınıfı üzerindeki etkisi, kitabın başında yer alan "Mülkiyet hırsızlıktır" ibaresinin yarattığı etki, sonraları Marx'ın, yanında ihtisas gördüğü üstadı Proudhon'a ağır ithamlar sarf etmesini sağlar.</p>
				<p class="normal">Neticede Proudhon mülkiyete karşı olmak ile birlikte, komünizmin de bir çeşit örgütlü devlet sömürüsü olduğunu ifade eder. Bu görüşlerinin işçi sınıfına önderlik edebilmesi ihtimali, Mark'ın Proudhon aleyhinde, "ne sınıfsal, ne itikadi ne de ideolojik bir makamı bulunan bir geveze" tanımı yapmasına kadar varır.</p>
				<p class="normal">Esasında Proudhon'un <span class="ideitalik">Mülkiyet Nedir</span> adlı kitabına yazdığı övgüler, toplumbilimci, insan ve irfan ekseninde konuşan Marx'ın resmi iken, Proudhon'u topa tutan ve hakaret eden Marx, örgütsel beklentilerin, endişe ve kaygıların eşiğinde bir Marx resmi çizer...</p>
				<p class="normal">Burjuvazi kavramı, doktriner olarak R. Owen ile doktrinleşen sosyalizm kuramı ile aşikâr olmuştur. Burjuvazinin dayattığı ve sanayi devrimiyle olgunlaşan iktisadi altyapıyı eleştirirken, bu altyapıyı etkileyen, toplumsal tabana yayılmasını sağlayan etkenleri görmezden gelmek, makul bir karşıtlık değildir. Bu yönüyle bilişsel-araçsal usun doğayı egemenlik altına almasını başarı olarak gören Aydınlanma aklının ürettiği kavramları doğru analiz etmek gerekiyor. Marksizm ile mesafemizin kökeninde, din metnine bakışından ziyade bu temel problem yatar.</p>
				<p class="normal">Modernizm de bu problemlerden biridir. Modernizm (araçsal ussallık) individüalizmin (kişinin toplumda bireyin asaletine inanması, insan tapıcılık, kendini beğenme, felsefi egoizm) altyapısıdır. Durkheim'e göre medeniyetin çürüme nedeni individüalizmin, dolayısıyla modernizmin güçlenmesidir. Bu nedenle Durkheim'in sosyalizm algılayışı, "benlerin" bize karışması temelinde gelişir. Modernizme de karşıttır.</p>
				<p class="normal">Modernizm, sınai gelişimin ve araçsal usun doğaya hükmetme idealini ifade eder. Modern çağ ve öncesi diye tarihi ikiye ayırmak, temelde doğanın insana hükmetme süreci ve insanın araçsal gelişimini tamamlayarak doğaya hükmeder hale geldiği sanrısından ibarettir. Bu ayrım ya da tanımlama ihtiyacı, müspet bir öfkenin eseridir.</p>
				<p class="normal">Doğa karşısında acze düşen insanın, doğayı biçimlendirme süreci (modernizm), individüalist bir eksende örgütlenmiştir. Marksizmin tıpkı Batı burjuvazisi gibi modernizmi salt anlamda benimsemiş olması, doğaya hükmetme psikozunu içerir olmasından ileri gelir.</p>
				<p class="normal"><span class="idebold">Türkiye'de gelişen İslamcılık, bütün varlığını Marksizm ve sözde kapitalizm eleştirilerine</span> borçlu olsa da, bu yönüyle tamamen aynı perspektiften bakmaktadır. Bu yönüyle muazzam bir riya örneği olarak karşımıza çıkmaktadır.</p>
				<p class="normal">Oysaki modernizmin insanı dönüştürdüğü şeyi, en azından Cervantes kadar netleştirmek gerekir. <span class="idebold">İnsanı üretimsel bir aygıta dönüştüren kapitalizm ile insanı ekonomik bir aygıta dönüştüren Marksizm arasındaki gelgitlerin tümü, eleştirilen sekülerizm bataklığına gömülmüşlüğün alametidir.</span></p>
				<p class="normal">Eklektikleşen dilin genel resmi budur. İslamcı eklektizm, kendisini ancak bazı kurgulara bağımlı kalarak ifade edebileceğini göstermektedir. Bu yüzden, tevhit dünya görüşünün çok dışında yapılandığı aşikâr olmuştur.</p>
				<p class="normal"><span class="idebold">Ebleh ve cansız öğelerden oluşan bir havuzda toplanan kelimelerce kutsanmış bir fikriyat üretmek yerine, var olana yönelmek gerekir. Öze...</span></p>
				<p class="normal"><span class="idebold">Öze dönüş, bahsettiğimiz prangaları parçalayan bir tavır alıştır. Bu yöneliş neden aydınları korkutuyor?</span> Tartışılması dahi imkânsız kavramları olan bir zihnin alabileceği yol, içine kapatıldığı fanusun okyanustaki seyrine bağımlıdır. Bu seyrin mutlaklığının dayatılması da ayrı bir problemdir.</p>
				<p class="normal">Peki, nereye dönüyoruz? <span class="idebold">Yoksa ruhbanların dilinde gevelediği, hayattan el etek çekmiş bir sufiliğe mi meyledeceğiz?</span></p>
				<p class="normal">Hayır. Sünnetullaha... Yani Allah'ın fıtratına. Bakın ne güzel söylüyor İncil:</p>
				<p class="normal"><span class="ideitalik">İsa öğrencilerine şöyle dedi: "Bu nedenle size şunu söylüyorum: 'Ne yiyeceğiz?' diye canınız için, 'Ne giyeceğiz?' diye bedeniniz için kaygılanmayın. Can yiyecekten, beden giyecekten daha önemlidir.</span></p>
				<p class="normal"><span class="ideitalik">Kargalara bakın! Ne eker, ne biçerler; ne kilerleri, ne ambarları vardır. Allah yine onları doyurur. Siz kuşlardan çok daha değerlisiniz! Hangi biriniz kaygılanmakla ömrünü bir anlık uzatabilir? Bu küçücük işe bile gücünüz yetmediğine göre, öbür konularda neden kaygılanıyorsunuz?</span></p>
				<p class="normal"><span class="ideitalik">Zambakların nasıl büyüdüğüne bakın! Ne çalışır, ne de iplik eğirirler. Ama size şunu söyleyeyim, bütün görkemine rağmen Süleyman bile, bunlardan biri kadar güzel giyinebilmiş değildi!</span> (Luka 12:22-27)</p>
				<p class="normal">Öyle ya, korkmamak gerekiyor. Ya şu, ya bu demek yerine; problemin köküne inmek gerekiyor. Yaşadığımız topraklarda süregelen laik-dinci kavgasının bir parçası olmak yerine, bu kavganın zengin ettiği müşrik kodamanların karşısına dikilerek, bu kurgulanmış sahte kavganın hesapçı planlayıcılarına rest çekmek gerekiyor.</p>
				<p class="normal">Bu, hayata üst perdeden bakmayı zorunlu kılar. Zıtlıklardan birliğe, şirkten tevhite doğru bir hareket...</p>
				<p class="normal"><span class="idebold">Devrimci İslam, bir hayat perspektifidir. Bir ideoloji, dünya görüşüdür. Nedir? Ne değildir?</span></p>
				<p class="normal">Birlikte bakalım.</p>

		</body>
</html>