<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_22"><br class="chapter"/><br class="chapter"/><br class="chapter"/>   <span class="solbaslik1">Ey Muaviye, Dinle!</span></h2>
				<p class="normal"><span class="ideitalik">Amr bin As, Iraklıların üzerlerine şiddetle gelmeye başladığını ve savaşın aleyhlerine döndüğünü görmeye başladığında ölümden korkmuş ve Muaviye'ye (üstadına) şöyle demiştir:</span></p>
				<p class="normal"><span class="ideitalik">"Ey Muaviye! Sana yapılması gereken bir iş söyleyeyim ki, bu söyleyeceğim şey aramızı birleştirsin, onları da ikiye bölsün, aralarına tefrika soksun."</span></p>
				<p class="normal"><span class="ideitalik">Muaviye, "Evet isterim" dedi...</span></p>
				<p class="normal"><span class="ideitalik">Amr, "Kuran sayfalarını havaya kaldıralım ve onları Kuran hükümlerine davet ederek aramızda bu hükümlerin hakem olmasını talep edelim. Onların bir kısmı bu hileye kanmaz ve bu hükmü kabul etmezse de bir kısmı bu teklife ilgi duyacak ve Kuran hükümlerine boyun eğmeyi kabul edecektir. Böylelikle aralarına tefrika girecektir. Onlar Kuran'ın hükümlerine müracaat etmeyi kabul ederlerse, biz bir müddet daha savaşmaktan nefes almış oluruz."</span> (İbni Esir, <span class="ideitalik">fi't tarih,</span> Beyrut, 3/192)</p>
				<p class="normal">Bu metni incelediğinizde, hilebaz Muaviye ve askeri kolu Amr bin As'ın düzenbazlığının boyutlarını daha belirgin biçimde gözlemleyebilirsiniz.</p>
				<p class="normal">Bu metinde, Kuran'ı tefrika aracı haline getirme noktasında önemli bir itiraf söz konusudur. Ancak Kuran'ın kendilerine attığı tokadın farkında olan bu irade, metnin son bölümünde bunu itiraf etmiştir.</p>
				<p class="normal">Biraz daha nefes alırız diyerek; Kuran'ın kendi aleyhlerine olduğunu itiraf eden bu güruh, Kuran ile aldatma ve Kuran'ı bir ayrılık aracına dönüştürme mesleğinin failleridirler.</p>
				<p class="normal">O halde söylemek gerekir ki, bir beldede Kuran bayraklaştığı halde bölünme, ayrışma varsa, buralarda Muaviye ve Amr bin As görev başında demektir.</p>
				<p class="normal">İslam'ın en büyük tefrikacıları olan bu isimler icraat halindeler, demek mümkündür.</p>
				<p class="normal">Ve bu metnin devamı da meselenin siyasal yüzünü gözler önüne sermektedir;</p>
				<p class="normal"><span class="ideitalik">Kuran sahifelerini mızrakların ucuna takarak şöyle seslenmişlerdi: "Aramızda hükmü verecek, işte bu Allah'ın kitabıdır." Bu sesi duyan Hz. Ali tarafından bazıları, "Allah'ın kitabına icabet etmemiz gerekir" diye konuşmaya başladılar. Yapılan teklifin oyun olduğunu anlayan Hz. Ali ise,</span></p>
				<p class="normal"><span class="ideitalik">"Ey Allah'ın kulları, hakkınızı aramaya devam ediniz, samimiyetinizi ve bağlılığınızı sürdürünüz, düşmanınıza karşı savaşmayı sürdürünüz. Bu teklifi yapanları çok iyi tanırım. Bunların dinle, Kuran'la ilgileri yoktur. Onları çocukluğundan beri tanırım, Allah'a yemin olsun ki Kuran sahifelerini sırf sizi aldatmak ve tuzak kurmak için havaya kaldırdılar" dedi.</span></p>
				<p class="normal"><span class="ideitalik">Ancak Hz. Ali'nin yanında yer alan bazıları şöyle dediler:</span></p>
				<p class="normal"><span class="ideitalik">"Allah'ın kitabına davet edilip de ona icabet etmemek bize yakışmaz ve senin bu sözlerini kabul edemeyiz."</span></p>
				<p class="normal"><span class="ideitalik">Bu tartışma bu şekilde sürüp gider ve nihayetinde Hz. Ali'ye şöyle derler:</span></p>
				<p class="normal"><span class="ideitalik">"Allah'ın kitabının hükmünü kabul et, aksi takdirde sana karşı savaşırız ve bu konuda her şeyimizi feda ederiz."</span> (İbni Esir, fi't tarih, Beyrut, 3/193-194)</p>
				<p class="normal">Din maskeli küfür, Ali'ye karşı, Kuran'ı mızrak ucuna takarak entrika kurmuştur. Ve entrika öyle boyutlara varmıştır ki, Ali neredeyse "dinsiz'' ilan edilmiştir.</p>
				<p class="normal">Çünkü dini bir oyun ve silah haline getirenler karşısında konumlanan bir gerçek, dinsizlikle itham edilme gibi bir kaderce kuşatılmıştır.</p>
				<p class="normal">Ve bu örneği tarihin hemen hemen her safhasında belirgin biçimde gözlemleyebiliriz.</p>
				<p class="normal">Hatta Ali-Muaviye meselesi o kadar başkalaşır ve enteresan bir hal alır ki, "Hariciler" olarak tanımlanan, yani Amr bin As denilen düzenbazın hilesiyle aldatılan güruh Ali'yi tekfir/aforoz eder.</p>
				<p class="normal">Hatta aynı cenaha göre, Ali'yi sırtından bıçaklayan İbni Mülcem adlı katil için Kuran'daki şu ayet indirilmiştir:</p>
				<p class="normal"><span class="ideitalik">İnsanlardan öylesi de vardır ki, benliğini Allah'ın hoşnutluğunu elde etmeye satar. Allah, kullarına karşı rauftur, çok şefkatlidir.</span> (Bakara, 207)</p>
				<p class="normal">Öyledir ki, İbni Mülcem'in cinayeti, adeta bir ibadet olarak tanımlanır. (Şehristani, 1/120)</p>
				<p class="normal">Hazreti Peygamber'in şu sözü, bu zihni tanımlamak için kâfidir:</p>
				<p class="normal"><span class="ideitalik">Ahir zamanda öyle bir zümre zuhur edecek ki, bunlar yaşça genç, akılca kıttırlar. Bunlar konuştukları zaman mahlûkatın en hayırlı sözünden (yani Kuran-ı Kerim'den ve hadisi şeriften) bahsederler. Kuran-ı Kerim'in kendi lehlerine olduğunu zannederler. Halbuki kendilerinin aleyhinedir. Ancak imanları gırtlaklarından (mide doyurma sevdası) öte geçmez. Okun hedefi delip geçmesi gibi, dine girip çıkarlar.</span> (İbrahim Canan, <span class="ideitalik">Kutub-i Sitte Tercüme ve Şerhi,</span> Akçağ Yayınları, 13/456-457)</p>

		</body>
</html>