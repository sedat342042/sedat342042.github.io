<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_16"><br class="chapter"/><br class="chapter"/><br class="chapter"/>   <span class="solbaslik1">Allah-Halk Birliği</span></h2>
				<p class="normal">Kuran'ın "malik, mel'e, bel'am, karun, firavun" kavramlarının karşısına koyduğu kavram "en-nas" kavramıdır. Bu kavram halk manasına gelir. Saydığımız egemen sınıflar "Allah'a savaş açmıştır." Aslında savaş açtıkları olgu "halk"tır. Bu nedenle, Kuran'da Allah ve "en-nas" birliği söz konusudur.</p>
				<p class="normal"><span class="ideitalik">Allah'a karz-ı hasen ile borç verirseniz...</span> (Tegabun, 17)</p>
				<p class="normal">Bu ayette, Allah'a borç verme vurgusu yapılır. Allah'a borç verilemez. Dolayısıyla bu, halka borç verme manasına gelir. En-nas; yani insanlığa-topluma. Bu yönüyle, Kuran'da Allah yazan yere en-nas, en-nas (insanlık) yazan yere Allah yazarak Kuran'ı okuyabiliriz. Bu, kitabın oluşturduğu doğal birliği deşifre eder.</p>
				<p class="normal">Bu temel esasa göre; "Hüküm Allah'ındır, mal Allah'ındır, din Allah'ındır" dediğinizde, sermayenin, karunların, bel'amların, ruhbanların ya da tüm egemen sınıfların değil, sadece ve sadece toplumundur demiş olursunuz. Burada toplum, sadece insanlardan oluşmaz. Tüm varoluş bu toplumu oluşturur.</p>
				<p class="normal">Kuran için en-nas ve Allah arasında çok köklü bağlar vardır. Kuran Allah'ın adıyla başlar, en-nas (insanlık) adıyla biter. Kâbe, Allah'ın evidir, Kuran buraya "halkın evi" de der. Dolayısıyla Allah nezdinde makbul olan şahıslar değil, halktır.</p>
				<p class="normal">Kâbe'ye "beyt-i atik" denmesinin sırrı budur. Özgür ev manasına gelen bu kavram, bireyleri teker teker ele almamakla birlikte, sadece "halk" toplamını bahis edinir.</p>
				<p class="normal">En-nas kelimesi, tekil bir kavramdır. Bütün insanlardan bağımsız bir kişilik olarak toplum tekilleştirilir. Toplumsal kişilik, toplumsal akıl ve vicdan...</p>
				<p class="normal">Lakin "en-nas" yani insanlığın ortaya çıkabilmesi için, Firavun, Karun ve Bel'am teslisinin yok edilmesi gerekir. Bu nedenle Musa Peygamber, <span class="idebold">önce devrim yapar, sonra evrim yapar...</span></p>
				<p class="normal"><span class="idebold">İslam, yoksulluğu küfür olarak tanımlamakta, ekmek ve refahı yüceltmektedir.</span> Birçok mütefekkirin aksine, Kuran'da geçen "fazlullah" kavramı kati suretle manevi ve itikadi bir mana içermeyip, refah ve maddi servet manasına gelir. Maruf, hayır, fazlullah gibi kavramlar maddi servet manasına geldiğinden, Kuran'ın doğaya ve insanlığa yönelik sözüne ciddi anlamda perspektif katar.</p>
				<p class="normal">Allah'ın egemenliği için, mel'e, mütref, firavun, ruhban, bel'am, karun egemenliği karşısında bir devrimin gerçekleşmesi gerekir. <span class="idebold">Bu devrim nasıl gerçekleşir?</span></p>
				<p class="normal"><span class="idebold">Her devrim bir dünya görüşüne ihtiyaç duyar. Dünya görüşü olmayan bir devrim söz konusu olamaz...</span></p>
				<p class="normal">Yaşadığımız topraklarda ideoloji denildiğinde akla hemen hemen şu kavramlar gelir: Marksizm, kapitalizm, Kemalizm, ülkücülük/milliyetçilik, anarşizm vb.</p>
				<p class="normal">Tüm bunlar, insanın doğruya ya da hakikate ulaşma iddiası ile ürettiği sosyal, ekonomik, felsefi önerilerin bileşkesidir. Tarih sahnesinde saydıklarımın çoğu belli roller edinmiş, belli müsamerelerde kendi önerilerinin kitlelerle buluşmasını sağlamıştır.</p>
				<p class="normal">Bir kısmı insanlığın vicdanında olumlu anlamların canlanmasına, bir kısmı ile lanetle anılır bir olguya dönüşmeye mahkûm olmuştur. Fakat en temelde şunu söylemek gerekir ki; bu saydıklarımın ve benzerlerinin tamamı; insanın ortaya çıkardığı eğilimlerdir. Özellikle de belirli bir arayışa sahip olan insanın.</p>
				<p class="normal">Teknik olarak, kendisini arayan insanın ürettiği hiçbir değer, kendisini bulan insanın üretimine denk düşmeyecektir. Çünkü kendisini bulan insan için arayış ve ideoloji söz konusu değildir.</p>
				<p class="normal">İdeolojilerin tümü, yabancılaşmanın manifestosudur. Yabancılaşmanın yarattığı temel sorunlara karşı itirazın fotoğrafıdır. Bu durumu bir sonraki bölümde çok daha geniş biçimde ele alacağım...</p>
				<p class="normal">Konumuza dönersek eğer, tüm fikirler insanın aşamalarının eserleridir. Lakin tüm bu aşamalar ideal insana giden yolun durakları olması nedeniyle, nihai değildir.</p>
				<p class="normal">Fakat bu duraklarda ortaya çıkan fikri oluşumlar, temelde nihai olmaları ya da nihai kotalara sahip olmaları açısından tam da durakların yapısına uygun bir biçimde durdurucu, ilerleyişin önünü alıcı bir etki üretir.</p>
				<p class="normal">Bu etki, ideolojik karakterin, ideolojiyi oluşturan imgeler ekseninin birtakım karakteristik özellikler kazanması ve en temelde var olan bir tek çelişkiye rağmen binlerce farklı çelişki yaratarak çatışmanın derinleşmesine katkı sunması açısından tehlikelidir.</p>
				<p class="normal">Temelde ana problem, kendisini arayan insan ve tekâmülünü tamamlamış insan çelişkisi iken, kendisini arayan insanın sahip olduğu her hastalığın karşısına bir ideolojinin dikildiğini görmek mümkündür.</p>
				<p class="normal">Feminizm, kadınların kendisini arayan insanın eril karakterine karşı yükselttiği bir çığlık iken, kendisini arayan insanlardan oluşan kitlelerin bayraklaştırdığı bir ideoloji olması açısından örnek olarak gösterilebilir.</p>
				<p class="normal">Ya da kendisini arayan insanın kurduğu mülkiyet ilişkisine itiraz eden Marksizmin üretim ilişkilerine yönelik eleştirileri ve temelde bu ilişkilerin değişmesi ile insanın kendisini bulabileceği tezi de bu alanda ilginç bir örnek olarak ele alınabilir.</p>
				<p class="normal">Örneği derinleştirirsek, Marksizme göre altyapı ekonomiktir. Üstyapı ise sanat, felsefe, eğitim ve benzeri tüm yapılardır. Ekonomik altyapı değiştiğinde, üstyapı değişir. Çünkü altyapı üstyapıyı belirler. Fakat üstyapı altyapıyı etkiler.</p>
				<p class="normal">Fakat İslam'a göre altyapı insandır. Üstyapı ise ekonomi, sanat, felsefe ve diğer tüm ilişki biçimleridir.</p>
				<p class="normal">Altyapı, üstyapıyı belirler. Üstyapı ise altyapıyı etkiler. Bu nedenle bir grubun herhangi bir yolla altyapıyı değiştirmesi akabinde üstyapının da kendiliğinden değişeceği gibi tez söz konusu değildir.</p>
				<p class="normal"> Ya da devrim, namlunun ucunda değildir, gönüldedir. Öncelikle insanın değişmesi gerekir. Bu durum Kuran'da şu şekilde ifade edilir:</p>
				<p class="normal"><span class="ideitalik">Allah, bir toplum; kendi içindekileri değiştirmedikçe, o toplumun durumunu değiştirmez.</span> (Rad, 11)</p>
				<p class="normal"><span class="idebold">Allah yani en-nas, en-nas yani Allah'ın devrimi...</span></p>
				<p class="normal">Bu devrimin adı, emr-i bil maruf, nehy-i anil münker biçiminde özetlenebilir. İyiliği öğütleyip, kötülükten alıkoymak. Yani kesintisiz devrim, sürekli ileriye doğru hareket. Durağan olmayan, ilerleyişi nihai amaca evrilten bir tutum. İnsanın hakikate yönelimini güçlendirecek, sürekli ve kesintisiz bir devrim...</p>

		</body>
</html>