<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_7"><br class="chapter"/><br class="chapter"/><br class="chapter"/>   <span class="solbaslik1">Zaman ve Mekânın Hiçliği...</span></h2>
				<p class="normal">Karmaşa ile kaosu birbirinden ayırmalı. Kaos, genel olarak düzenli bir süreçtir. Düzensiz olan ise karmaşadır. Lakin insan, olumlu kavramları, bilinçaltında ürettiği birtakım istemsiz sunumlamalarla olumsuzlama özelliğine sahip olması hasebiyle, bu kavramı olumsuz bir yere koymuştur.</p>
				<p class="normal">Tevhitin üstyapısı olan <span class="idebold">İslam'ı (barışı)</span> anlamak için "kütüphane aşındıran" insan, insanı anlamaksızın böyle bir anlam serüvenine çıkma çabası nedeniyle anlam arayışını, anlamsız birtakım hezeyanların güdümünde anlamsız noktalara sürüklemiştir. Olagelen durum bundan ibarettir. Halbuki Allah elçisinin Hıra'da yaşadığı şeyin ne olduğunu idrak ettiği an insan, insanı ve İslam'ı anlamaya bir adım daha yaklaşacaktır.</p>
				<p class="normal">Kâinatta birden fazla mekân yoktur. En azından bilimsel olarak bu durumu izah edebileceğimiz bir alana başvurmak suretiyle bahsimizi açabiliriz.</p>
				<p class="normal">Maddeyi oluşturan temel yapıtaşının atom olduğu gerçeği üzerinden hareket ettiğimizde, gözlerimizle gördüğümüz her şeyin aslında "aynı şeyin" farklı ya da başkalaşmış formu olduğunu fark edebiliriz. Bu mutlaklık üzerinden, nesnel olan durum "aynı olan şeyin kendisi iken" öznel olan durum "başkalaşan form"dur. Halbuki zamanın insanı nezdinde öncelikli olarak 5 duyusal kavrayış ya da aldanış "nesnel" bir kabul olarak algılanır. 3 milyon kere büyük görmemizi sağlayan gözlük örneğini hatırladığımızda, gözümüze böyle bir gözlüğü taktığımızda gördüğümüz ile gözlüğü çıkarttığımızda gördüklerimiz arasındaki fark, birinci durumda tekil bir görüş ikinci durumda ise çoğul bir görüşün varlığıdır.</p>
				<p class="normal"><span class="idebold">Kuran'ın Tekasür suresinin temel sırrı budur. Tekasür suresi şu şekilde başlar;</span></p>
				<p class="normal"><span class="ideitalik">Çokluk sizi oyalar, ta ki mezarlara girinceye kadar.</span></p>
				<p class="normal">Tekasür, "kesret" (ksr) kökünden türemiştir. Vahdet kelimesinin zıttıdır. Vahdet kelimesi, birlik manasına gelir. <span class="idebold">Ahaddiyet (teklik) bilgisinin</span> en ince kavramlarından olan vahdet, varlığın birliği temelinde bir anlam içerir.</p>
				<p class="normal">Lakin bu birliğin şöyle bir anlamı vardır: <span class="idebold">Bu, birlik, beraberlik anlamında bir birlik değildir.</span> Bir olanların "kendilerinden arınması" ya da bir olanların olmadığı, sadece "sonucun/birliğin" var olduğu bir durum...</p>
				<p class="normal">Kesret ise <span class="idebold">"çokluk"</span> yani "bir olanın çok sanılması" durumuna işaret eder. <span class="idebold">Ve Kuran dilinde bu durum bir sanrı olarak belirginleşir.</span> Çokluk, baştan sonra bir sanrı, illüzyon, hayaldir.</p>
				<p class="normal">Çokluktan kasıt, tanım ihtiyacının baş gösterdiği süreçtir. Cisimlendirme, anlam arayışlarına hapsoluş, varlık âleminin beş duyusal kavrayışa mahkûm edilişidir.</p>
				<p class="normal">Örnekleyecek olursak eğer; paranın hammaddesi olan ağaç, organik bir varlıktır. Esasında organik yapısını oluşturan moleküller ve atomlar ile insanı oluşturan atomlar aynıdır. Ağaçlar, mevcut halleri ile varoluşa çok daha fazla anlam katmaktadır. Fotosentez yapmak sureti ile oksijen üretimine katkıda bulunur, doğal dengenin varlığını korumasına katkı sunarlar. Lakin o ağaçları keserek üretilen para ise doğal dengenin bozulmasına, gökyüzüne bolca karbondioksit salınımına, insan ve diğer canlı türlerinin yaşamının sonlanmasına neden olur. Para ve ağaç. Garip bir kaderdir olagelen şey.</p>
				<p class="normal">Temelde varoluşu oluşturan canlılığın tüm eğilimleri, atomaltında olup biten vukuata uyumludur. O düzeyde olan şey, olması gerekendir.</p>
				<p class="normal">Kararlılık. Kararlılık prensibine göre gelişen eğilim ya da tekâmül, tümüyle canlılığın davranışlarını belirler. Tüm oluşlar, esasında varoluşun sürekliliği için gelişir. Bu süreklilik, ortak bir şuurun eseridir. Bundan ötürü bu ortak şuura uyumlanmış canlıların hiçbirinde özgün bir şuuraltı gelişmez.</p>
				<p class="normal">Bu yönüyle ilgili şuura eklemlenmiş ya da adapte olmuş olan tüm canlılar, <span class="idebold">kemalat</span> makamını temsil ederler. Olgunlaşmanın reel, gözlenebilir örnekliğini sergilerler. Davranışlarındaki tüm incelikler, zamanın insanı tarafından "vahşi, garip" gibi tanımlamalarla ifade edilse de tüm bu eğilimler, esasen vahdet şuurunun açığa çıkışıdır.</p>
				<p class="normal">Çünkü seçenek yoktur. Seçenek yanılgısı, sadece zamanın insanına has bir avuntu tipidir. Kâinatta oluş, <span class="idebold">sürekli tekâmülü (olgunlaşma) öngörmektedir.</span> Lakin insan, bu oluşuma adapte olmayışı nedeniyle "seçenek" kavramını üretmiştir. Oluşu, kendisinin belirleyici olduğu bir noktaya evriltme çabasına gark olmuştur. <span class="idebold">Fakat en nihayetinde o birliğe dönecek ve arınacaktır.</span></p>
				<p class="normal">Bu hususa bir mukayese üzerinden devam edelim.</p>
				<p class="normal">Canlılık âlemi ile insanı mukayese ettiğimizde çok ilginç sonuçlara varabiliriz. Mesela neslin sürekliliği güdüsünü ele alalım. Hiçbir canlının bu durumu sürdürme nedenini "sahip olma" güdüsü ile ilişkilendiremeyiz.</p>
				<p class="normal">Esasında hiçbir kedi evlat sahibi olmak için üremez. Bunu yapması gerektiği şuuru ile eylem üretir. Ve aslında yılın belli dönemlerinde artan seksüel isteklilik nedeniyle üreme fiilini gerçekleştirir. Akabinde ortaya çıkan sonuç (gebelik) noktasında da yine güdüsel temelde yapması gerekeni yapar. Ortaya çıkan yavruların hayatta kalabilmeleri için temel eğitimi verdikten sonra, onların doğal eğilimlerini sürdürmesi için serbest kalmalarını sağlar. Meselenin bu noktası çok can alıcıdır. Bu eğilim nedeniyle "koloni kültürü" ortaya çıkmaz.</p>
				<p class="normal">Canlılık âleminin tüm bu doğal eğilimlerini sürdürmesi durumu, <span class="idebold">işlevsel ve yapısını koruyan bir doğal denge üretir.</span> O halde tevhit ilkesinin bu dengeden bağımsız olduğunu söylemek mantıksız olacaktır. Aksine tevhit, insanın dengeye uyumlanmasını sağlayan prensiplerin deklare edilişidir. Doğadaki yaşamsal koşulları belirleyen temel unsur güç dengeleri ya da hiyerarşi değildir. Her şey bir görev dağılımından ibarettir.</p>
				<p class="normal">Nesillerin dengeli bir biçimde varlığını sürdürebilmesi için bu dengeye büyük bir ihtiyaç vardır. Aslanların ceylanları yakalayıp onları katletmesi söz konusu değildir. Aksine, bu durumun olması gerekliliği üzerinden aslanların karakteri oluşur. Yani, ceylan neslinin yeryüzünü istila edecek düzeyde çoğalması riski ya da doğal besin zincirinin "dolaşım/devinim" ilkesine dayanıyor olması aslanların ceylan avlayacak bir biçimde gelişmesini sağlamıştır.</p>
				<p class="normal">Tevhitin mükemmelliği, ekseriyetle kâinatı bir kılan doğal yasaların gelişim prensiplerinin açığa çıkmasını sağlayan eğilimlerde gözlemlenebilir.</p>
				<p class="normal"><span class="idebold">Bu hususu ve bir önceki bölümde ifade etmeye çalıştığım temel meseleyi "Tevhit ve Şeriat" bölümünde açayım.</span></p>

		</body>
</html>