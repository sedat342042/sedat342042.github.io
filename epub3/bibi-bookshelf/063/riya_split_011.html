<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_11"><br class="chapter"/><br class="chapter"/><br class="chapter"/>   <span class="solbaslik1">Bedevi ve Hadari Çelişkisi</span></h2>
				<p class="normal"><span class="idebold">Rönesans ile birlikte öncelikli olarak köy burjuvazisi, sonrasında şehir burjuvazisi başlıyor.</span> Bu noktada şunu söylemek mümkündür: Burjuvazi, kelime anlamı itibariyle şehirli demek iken nasıl köy burjuvazisi olur?</p>
				<p class="normal"><span class="idebold">Köyün tarihsel kalıplarına yabancılaşması, şehri oluşturan üretim ilişkisinin köyleri işgal etmesi, köylünün şehirli bir algılayış biçimi üzerinden yaşantısına devam etmesi, köy burjuvazisinin faal oluşuna işarettir diyebiliriz.</span></p>
				<p class="normal">Akabinde bu aşamalardan geçen sistem, büyük kapitalizme evriliyor, yani küresel kapitalizme.</p>
				<p class="normal">Evrensel sömürü, insanlığın tarihsel genetik kodlarıyla oynarken, aynı zamanda insanlıkla alay ediyor. Mesela, her yıl verilen Nobel Barış Ödülleri'ne ismi verilen Alfred Nobel'in dünyanın en büyük silah tacirlerinden olduğu gerçeğini bu noktada görmek gerekir.</p>
				<p class="normal">Bir silah tacirinin isminin barış ödülüne verilmesi, küresel egemenlerin barıştan ne anladığının işareti olsa gerek.</p>
				<p class="normal">Bu noktada İbni Haldun'un çok önemli bir tespitini gündeme getirelim:</p>
				<p class="normal"><span class="idebold">"Tarih, bedevi ve hadarilerin savaşından ibarettir."</span></p>
				<p class="normal">Bedevi ve hadari deyimleri, ezen ve ezilen olarak çevrilebilir. Birisi köylü, ötekisi şehirli olarak tanımlanır. İşte, burjuvazi denilen katmanın insanlığa verdiği temel zararı anlamak için iyi bir kapıdan giriyoruz. Ezen ve ezilen...</p>
				<p class="normal">Şehirli demek, sakince şehrinde yaşayan ve bunu dayatmayan, köylünün kendi kültürel kimyasına yabancılaşmamasını sağlayan demek değildir.</p>
				<p class="normal">Tam aksine şehirli, şehirlilik ideolojisini tüm evrene dayatandır. Dolayısıyla tahribatçıdır. Bu cümlenin içine şehirlerde yaşayan herkes girmez.</p>
				<p class="normal"> <span class="idebold">Şehirlilik, şehrin göbeğinde köylülüğünü koruyan toplulukları kapsamaz. O masumiyeti ayıralım.</span> Halihazırda; şehirlilik ideolojisi, o masumiyeti "yobaz, bağnaz, cahil, gafil" gibi tanımlayarak<span class="idebold">, rant ve ihale peşkeşleri üzerinden biçimlenen kentsel dönüşüm tezgâhlarında hiçleştiriyor.</span> Yani o yaşam sahalarını; başka bir tabirle o direniş alanlarını yok etmeye çabalıyor.</p>
				<p class="normal"><span class="idebold">Şehirlilik tam anlamıyla nedir?</span></p>
				<p class="normal">Şehir, insanlığın ortak yaşam alanlarındaki birtakım değişikliklerden ibaret bir sahadır. Yani köy ile şehir arasındaki temel fark; sanayinin yön verdiği birtakım gelişme maskeli icraatların fiilde yaşandığı (asfalt, apartman, lüks vb.) ve insanlar arasındaki ilişkinin sanayi ya da kapitalizmin dayattığı tüketim anlayışı ekseninde biçimlendiği bir fanus olmasından ibarettir.</p>
				<p class="normal"><span class="idebold">Şehirler birer fanustur. Şehirliler de fanusun içindeki balıklardır.</span></p>
				<p class="normal">Evlerdeki bazı küçük akvaryumları anımsayın. Suyu temizdir. Zemininde süslü taşlar vardır. Bir denizden çok daha gösterişli olabilir. Lakin fanus olması hasebiyle balığın özgürlüğünün tam manasıyla kısıtlandığı bir sahadır. Balık için bu bir problem değildir. Çünkü balık, 5 saniye içinde hafızasını sıfırlar. Balık hafızası deyimi buradan gelir. Balık, fanusu sürekli olarak yeniden keşfeder. Aynı yeri binlerce defa keşfeder...</p>
				<p class="normal">Fanus, balığın tabiatına uygun görüldüğünden, sanayinin ya da mülkiyetin egemenleri (firavunlar) insanlığı balıklaştırma ekseninde eylemler üretir.</p>
				<p class="normal">Lakin köylü için durum farklıdır. Tezek kokar, elleri nasırlaşmıştır, yüzünde derin çizgiler vardır. Çoğunun belinde birtakım rahatsızlıklar vardır.</p>
				<p class="normal">Bu durum, evrensel keşiften ileri gelir. Sürekli olarak özgürlüğün uç noktalarında raks etmelerinden, doğal sürecin içinde konumlanmalarından ileri gelir.</p>
				<p class="normal">Mesela, hiçbir köy evinde böcek ilacı göremezsiniz. Çünkü böceklerden tiksinmezler. Ya da öldürmezler. Hatta birçok köy evinde yılan ve akrepler olduğu halde, onlara zarar vermek yerine, sirke ve benzeri koku salıcı ve bu türden haşeratı uzak tutucu sıvılar kullanmak suretiyle onların uzak durmasını sağlarlar.</p>
				<p class="normal">Yani köylü tabiata uyumlanmıştır.</p>
				<p class="normal">Bu durum bir şehirli için şu manaya gelir:</p>
				<p class="normal"><span class="idebold">Tezek kokusu iğrençliğin, nasırlı eller fakirliğin, doğal çözümler ise cahilliğin fotoğrafıdır.</span></p>
				<p class="normal">Hatta Türkiye'de şehirli burjuvazinin süslü haşerelerinden biri, bir televizyon ekranında, hiç utanmadan ve sıkılmadan <span class="idebold">"Bir çoban ile benim oyum nasıl aynı olabilir"</span> gibi bir cümle kurarak, anlattığımız denklemi belirginleştirmişti.</p>
				<p class="normal">Hatta kendisini aydın olarak niteleyen birçok <span class="idebold">"şehir putu"</span> bu söze hak vermek suretiyle "Doğru ya, neticede kaderimiz tayin ediliyor" türevinde cümleler kurmuştu.</p>
				<p class="normal">Şehirlilik ideolojisi (<span class="idebold">burjuvazi</span>), kendisi dışındakilerin kararlarının ziyan olduğuna iman eder. Yani tüm insanlığın yaşamına onlar yön vermelidirler. Bu üstünlük düşüncesi; tezek kokusuna alternatif olarak üretilmiş <span class="idebold">parfümlere sahip olmalarından, Ankara lastiği (kara lastik) yerine lüks fabrikalarda üretilmiş ucube ayakkabılara sahip olmalarından ve genetik bir kaza olarak şehirde doğmuş olmalarından ileri gelir...</span></p>
				<p class="normal">Hatta bu türden canlılar, insanlığın en güçlü pazarlama aracı olan televizyon kameraları karşısında <span class="idebold">yoksulluğu kader bellemiş çocukların başını okşadıktan sonra lavaboya koşup ellerine bulaşmış bakterileri temizlerler...</span></p>
				<p class="normal">Tabii o çocuklar bakterilerle yaşamayı yadırgamamaktır. <span class="idebold">Koyunların boncuğa benzeyen dışkılarıyla oyun oynayan çocuklar iğrençliği simgelerken, ucube makinelerden çıkmış oyuncaklar ile zaman geçiren çocuklar ise çağdaşlığı ve modernliği simgeler...</span></p>
				<p class="normal">Yıl içinde katıldığım bir "halk şenliğine" Avrupa'da yaşamını sürdüren bir arkadaşla birlikte gittim. Bir orman alanında yapılan bu etkinliğin yapıldığı yere girdiğimizde, bizi selamlamak için gelen insanlarla tanışmak için elini uzatan Avrupalı arkadaş, elini tutup bir anda boynuna sarılarak kendisini öpen insanların bu eylemi karşısında adeta şoka girmişti.</p>
				<p class="normal"><span class="idebold">Sarılmak, yanaktan öpmek...</span></p>
				<p class="normal">Bu olaya duyulan tepkinin nedeni, ortaçağ Fransa'sında yaygın olan veba hastalığının bulaşıcılık riskine karşın, insanların birbirine yakınlaşmaması noktasında birtakım tedbirlerin oluşturduğu bir alışkanlıktan ibarettir. Malum hastalık nedeni ile sarılmak ve tokalaşmak yasaklanmıştı.</p>
				<p class="normal"><span class="idebold">Veba salgınını üreten toplumsal altyapı ya da akıl, çözüm olarak insanların birbirine yabancılaşması gerektiğini öngörmüştür.</span></p>
				<p class="normal">Evet, öyle ya!</p>
				<p class="normal"><span class="idebold">Aşk şehri Paris, gönül birliğinin ve kardeşliğin imgesi olan kucaklaşmadan mahrum robotların duygusal travmalarından ibaret bir seksüalite aracına dönüşen aşk kavramının gölgesine sığınmış zavallılarla doludur.</span></p>
				<p class="normal"><span class="idebold">Tokalaşmak! Ne çağdaş bir şey. Öyle ya. Çok çağdaş. Modern...</span></p>
				<p class="normal">Hatta etkinlik alanına giderken, varoş mahallesi olarak adlandırılan bir bölgede adres sorduğumuz bir amca, aracın kapısını açıp içeri girmişti, "Hadi yeğen, düz bas, ben de gelecem oraya" demişti.</p>
				<p class="normal">Bu durum o Avrupalı arkadaşı büyük bir paniğe sevk etmişti. Bense adeta büyülenmiş gibi, huzur ve mutluluk içinde şükür deyiverdiğimi hatırlıyorum...</p>
				<p class="normal">Yitirilmemiş bir şey...</p>
				<p class="normal"><span class="idebold">Burjuvazinin ideolojisini biraz daha detaylandırarak hareket edelim.</span></p>
				<p class="normal">Köylerdeki ekonomik ilişkinin burjuvazinin kontrolüne geçme süreci, çok sancılı olmuştur.</p>
				<p class="normal">Burjuvazi, Avrupa'da baş gösteren Fransız İhtilali sonrasında, yeni bir dünya görüşü inşa etmesi gerektiğini fark etti. Çünkü mevcut görüş, Avrupa'nın sokaklarına veba, Şam'ın bahçelerine bereket yağdırmak dışında bir sonuç üretmiyordu.</p>
				<p class="normal">O zamana kadar sanat, edebiyat, ilim alanında yeni değerler üretebilecek vakti olan bir köylü şuuru Doğu'yu temsil ediyordu. Lakin Batı, bunlarla vakit geçiremeyecek kadar çürümüş, kokuşmuş, sokaklarını insan dışkısı kaplamıştı.</p>
				<p class="normal">Burjuvazi, bu durumun temel nedeninin monarşiler olduğu yargısı üzerinden gelişimci bir ideoloji üretti. Evet, burjuvazinin ideolojisi gelişimcidir. Sanayi devrimi, Doğu'yu bir güç merkezi olmaktan alıkoydu.</p>
				<p class="normal">Köylülüğün ya da köylü şuurunun, tabiata meyletmişliğin temelinde yatan bu şuur, gerici bir şuur olarak algılanmaya başladı. Neden?</p>
				<p class="normal"><span class="idebold">Çünkü Avrupa gelişiyor, Doğu ise "geride kalıyordu." Peki bu gelişim hangi temelde kendisini gösteriyordu? Bunları görmeden yapılacak analizlerin tümü gaflet eseri olacaktır..."</span></p>
				<p class="normal">Avrupa sanayi devrimiyle, <span class="idebold">sokaklara dökülmüş insan dışkılarını temizleyen çöpçülere sahip oldu, bu dışkıların kokusundan bunalan insanlara parfüm armağan etti, kadınların eteklerine dışkı bulaşmasın diye topuklu ayakkabı üretti. Osmanlı'nın surlarını dövecek güçlü silahlar üretti, savaş uçakları, bombardıman araçları, katliam makineleri icat etti. Makinizm, dev fabrikalarda kotarılan ücretli köleliği yarattı.</span></p>
				<p class="normal"><span class="idebold">İşte size gelişim...</span></p>
				<p class="normal">Hatta bir adım daha ileri gidersek, Rönesans ile baş gösteren Aydınlanma adlı süreç; sanat, edebiyat alanında adeta bir vahşet ortaya koydu. Bu vahşet, yeni burjuvazinin ideolojisini besleyen bir tonda, yırtıcı hayvanlara dönüşmüş bireyleri üretecek bir temelde şekilleniyordu.</p>
				<p class="normal">Bu bağlamda tüm bu çalışmalar, bireyci bir us ve içerikle hayata geçti. Böylece, tarih boyunca kamusalcı ve tevhidi/birlikçi temelde gelişen Doğu'ya ait sanat ve edebiyat yazınları gericiliğin simgesine dönüştü. Aslında saldırılan şey, Doğu'nun birikimi değil, kamuculuktu. Yani, toplumsalcılık.</p>
				<p class="normal">Avrupa'da gelişen sürecin bir "medeniyet" olduğunu varsaysak dahi şu üç temel prensip üzerinden bir yargı üretmek durumunda kalırız:</p>
				<p class="normal"><span class="idebold">En hayati sorunlarına göz yummayı seçmiş bir medeniyet, hasta bir medeniyettir.</span></p>
				<p class="normal"><span class="idebold">Kendi ilkelerini düzenbazlık ve talan için kullanan bir medeniyet, ölüm döşeğinde bir medeniyettir.</span></p>
				<p class="normal"><span class="idebold">Kendi yarattığı sorunları çözmekten aciz düşmüş bir medeniyet, ölmüş, çökmüş bir medeniyettir.</span></p>
				<p class="normal">Avrupalının yıllarca "hasta adam" dediği Osmanlı medeniyeti, her ne kadar hasta, çökük bir görünüme sahip olsa da, kendi sorunlarını çözmeye muktedir bir tarihsel bakışa sahiptir.</p>
				<p class="normal">Yavuz Sultan Selim öncesi süreci analiz ettiğimizde, bu medeniyetin köklerinde kamusalcı, tevhidi bir sürecin olduğunu net biçimde görebiliriz. Halihazırda; imparatorluk kültürünü bu medeniyete şırınga etmek suretiyle medeniyetin hastalanmasını sağlamış olmak, medeniyetin çökmüş olduğuna delil değildir.</p>
				<p class="normal">Yavuz sonrası sürecin vardığı noktada çöküşü başlatan unsurların aslında bu medeniyetin yabancı olduğu birtakım alışkanlıklardan kaynaklandığını söylediğimizde, bu alışkanlıkların terki akabinde hastalığın geçebileceğini de söyleyebiliriz.</p>
				<p class="normal">O halde, Osmanlı medeniyetinin "gerici, bağnaz, problemli" olduğu tezinin hangi merkezlerin üretimi olduğunu tespit ederek bu tespitleri analiz etmeliyiz.</p>
				<p class="normal">Dikkatle incelediğimizde, Batı medeniyetinin (ya da medeniyetsizliğinin) Osmanlı'yı sürüklediği üstyapısal değişimin sonucu olarak ortaya çıkan yeni yapının problemli, gerici olduğunu söylemek; bahsettiğimiz dışsal müdahalenin öncesindeki sürecin kendisine dönüşü gerekli kılar.</p>
				<p class="normal"><span class="idebold">Biraz daha açarsak eğer, şöyle bir örnek vermemiz uygun düşecektir.</span></p>
				<p class="normal">Kasabanın tatlıcısı, insanların kendisini mutlu hissetmesine sebep olan bir tür tatlı üretmektedir. Bu tatlı hem ucuzdur (yani herkesin ulaşabildiği bir tatlıdır) hem lezzetlidir ve yiyen kişilerin diğerlerine de önereceği oranda kıvamlıdır.</p>
				<p class="normal">Dolayısıyla kasabanın tatlı ihtiyacını bu tatlıcı gidermektedir. Bu durumdan rahatsız olan ve tatlı rantını kendisinde toplamak isteyen farklı bir tatlıcı, kasabanın tatlıcısının ürettiği tatlıların kalitesini düşürmek için ne yapar?</p>
				<p class="normal">Öncelikli olarak tatlıcının zaaflarını tespit etmek suretiyle onunla ilişki kurup, tatlının formülünü çözer. Ve tatlıcıyı etkileyerek, formülün değişmesini sağlar. Yeni tatlı, eskisini aratmaya başlar. Böylece tatlıcının potansiyeli düşer. Ve bozguncu olan tatlıcı, o formülü biraz revize ederek, aynı zamanda tatlıyı yiyenlerin alışkanlıklarını dönüştürerek kendi tatlısının egemenleşmesini sağlar.</p>
				<p class="normal">Neden alışkanlığı değiştirir? Çünkü kasabanın tatlıcısı duruma uyanarak, eski formülü yapmaya devam edebilir. Bu durumda tüm plan suya düşer. Bu nedenle, kasaba halkının alışkanlıklarının değişmesi gerekmektedir. Değişen alışkanlıklar, bir süre eski tatlıya olan hayranlığı dindirmese de, uzun vadede o tatlının temel özelliklerinin unutulup gitmesine neden olur...</p>
				<p class="normal"><span class="idebold">O halde üç şey söylemek gerekiyor.</span></p>
				<p class="normal">1. Kasabanın tatlıcısı zaafları olması nedeniyle, kâmilleşememiştir. Lakin sürdüğü yol kâmilleştirici bir yoldur. Fakat bulunduğu hal, ideal hal değildir. Zaaflar genele ve müdahaleye açıktır. Bu durum doğru tespit edilmelidir.</p>
				<p class="normal">2. Kasaba halkı, alışkanlıklarının değiştirilebilmesi hasebiyle müdahaleye açıktır. O halde, kendi içinde derin bir tutarsızlık yaşamaktadır. Ya da ideal noktaya varamamıştır.</p>
				<p class="normal">3. Yeni tatlıcı, bu noktada burjuvaziyi temsil eder. Doğu'ya karşı Batı medeniyetini imgeler.</p>
				<p class="normal">Oysaki, yeni tatlıcı şu durumdan rahatsızdır:</p>
				<p class="normal">Eski tatlıcının ürettiği tatlı, halkın genel olarak farklı bir arayışa girmesine mani olmaktadır. Yani ihtiyacı gidermektedir. Ve mutlak manada doyurmaktadır.</p>
				<p class="normal">Bu nedenle, yeni tatlıcının, kendi kalıcılığından emin olmaması hasebiyle yeni bir yöntem inşa etmesi gerekir.</p>
				<p class="normal">İşte bu kritik noktaya dikkat ediniz.</p>
				<p class="normal">Tatlı alıp mutluluk veren toplum, "tüketim" adı altında bir şey ile tanışır. Çünkü kalıcı olmama korkusu ve özgüvensizlik bu türden bir yöntemi zorunlu kılar. Kısa yoldan işi çözmek.</p>
				<p class="normal">Yani o ideal tatlı yerine, kazandırılan yeni alışkanlıklardan ötürü, çok sayıda farklı tatlı seçeneği sunarak, ideali tek seferde değil, yüzlerce farklı ton üzerinden verme iddiası. Ki bu iddia, aslında hiçbir zaman ideal olanın verilmeyeceği gerçeğine dayanır.</p>
				<p class="normal">Bunun nedeni, eski tatlıcının insanların yüzündeki gülümsemeden beslenişi, yeni tatlıcının ise tatlı karşılığı alınan kâğıt parçasına olan bağlılığıdır. Dolayısıyla eski tatlıcıda aşk, yenisinde meşk vardır. Aşksız bir üretim, asla ideale ulaşamaz. Ve bu durum endişe ürettiğinden, kısa sürede arzu edilen kazanımı elde etmek için sürekli farklılaşan tonlarda tüketim sağlanır.</p>
				<p class="normal">Kısacası <span class="idebold">"kısa yoldan malı götürmek"</span> için, insanlarda beliren arayışı sürekli yeni bir tatlı üreterek giderme çabası hasıl olur. Çünkü insanlar evvelinde ideali deneyimlemiştir. Dolayısıyla tüm arayış o tada yönelik olduğundan, o tadı verdiği iddia edilen her yeni tatlıya adeta saldırmaya başlamıştır.</p>
				<p class="normal">Bu, tıpkı şuna benzer:</p>
				<p class="normal">Tarih boyunca; komşuluk, akrabalık, kamu olma bilinci, yakınlık temelinde var olmuş olan Doğu medeniyetinin, Batı modernizmi ile tanıştıktan sonra yalnızlaşması akabinde geçmişi araması üzerine, kapitalizmin onlara sürekli olarak iletişim araçları sunması ve Doğu medeniyetini oluşturanların bunlara saldırması.</p>
				<p class="normal"><span class="idebold">Dünyada en çok bilgisayar, telefon gibi aygıtların bu coğrafyalarda satılıyor olması bu tezimizin doğrulandığı bir olgudur.</span></p>
				<p class="normal"><span class="idebold">Burjuvazi zekidir, insanı çözmüştür!</span></p>
				<p class="normal">Batı burjuvazisi medeniyetimizin tarihsel alışkanlıklarını çözdüğü oranda gelişebilmiştir. Çünkü pazar anlayışı gereği, zihninde varılmış idealleri olan insanların, daha hızlı bir tüketiciye dönüştürülme istidadı vardır. Bu iyi bilinmelidir.</p>
				<p class="normal"><span class="idebold">Zamanın insanı, bu tuzağa düşmüştür.</span> Bu nedenle tüm arayışlara rağmen; içine kapatıldığı fanus kadar bakabilir hayata. İdeale, ancak fanusu parçaladığında ulaşabilir.</p>
				<p class="normal">Aynı şekilde, alışkanlıkların değişmesi de bu türden bir hastalığa sebep olmuştur.</p>
				<p class="normal">Halk arasında "titiz insan" diye tanımlanan kişilerin titizlikten anladığı şey, yaşadığı hane içinde oluşan tozdan arınmak olmuştur.</p>
				<p class="normal">Atalarına sorsanız, o toz ve toprak olmadan hayatlarını sürdüremez, o topraktan aldıkları feyiz ile hayata doğru bakabilir, toprağın, çamurun izini takip ederek tekâmüllerini sürdürürlerdi. Bugün o fanusların içi, dezenfektanlar ile doldurulmuş, sanayi devriminin yarattığı ucube makinelerde üretilen kimyevi ürünlerle tütsülenmiş oluşu oranında temiz sayılır hale gelmiştir.</p>
				<p class="normal"><span class="idebold">Halbuki tarihsel bakışımız, toprağa ve insana yabancılaştığımız oranda kirleneceğimizi bize net biçimde gösteriyor iken...</span></p>
				<p class="normal">Ne acı bir çelişki, değil mi?</p>
				<p class="normal">Bir örnek daha verelim. Yemeklerimiz tuzsuz olduğunda içine tuz dökmek için elimizi tuza uzatırız. Ne ilginçtir ki, parmağımızla tuzu alıp dökmemiz cahillik ya da gafillik olarak tanımlanır.</p>
				<p class="normal">Hatta çağdaş insanın yapmayacağı bir iş olarak gösterilir. Böylece, birbirinden farklı olduğu halde aynı işi yapan yüz binlerce farklı şekle sokulmuş tuzluğun masamıza gelmesi sağlanır. Ve insani zaaflarımızı, sevgi, merhamet gibi duygularımızı okşayan "simgelerin işlendiği" tuzluklar üretilerek, tüm bu çağdaşlaşma palavrası üzerinden masamızın üstüne, alın teri dökerek elde ettiğimiz kazancımızı boca ettiğimiz paranın sarf edilişi ile elde edilecek bu tür objeler koyarız.</p>
				<p class="normal"><span class="idebold">Üstelik tuz dahi alamayan insanların yaşadığı yeryüzünde, bunu hiç utanmadan yapabiliriz.</span></p>
				<p class="normal">Evet, toparlayacak olursam eğer; tarih boyunca tuzluk gibi bir şeye ihtiyaç duymamış oluşumuz, aslında gelişmemişliğimizden ileri gelmez. Çünkü aslolan işi görebiliyor oluşumuzdan ileri gelir. Tuzu alıp, tabağa sevk etmek işi.</p>
				<p class="normal">Bu durumu parmaklarımızla yapabiliyor oluşumuz, bu durumda tuzluğa ihtiyaç duyulmadığını gösterir. İnsan, tuz edinmek için değer üretmelidir. Tuzluk almak için değil...</p>
				<p class="normal">İşte bu duruma "konformizm" diyoruz. Kapitalizmin genlerimize nakşettiği bir problem konformizm.</p>
				<p class="normal"><span class="idebold">Ter kokusunun insanı rahatsız etmesinin temel nedeni, terlemeden para kazanmaya alıştırılmış olmasıdır.</span> Bu bir <span class="idebold">burjuvazi</span> hastalığıdır. <span class="idebold">Koltukaltı deodoranlarının bu kadar ilgi görmesinin nedeninin de bu olduğu çok açıktır.</span></p>
				<p class="normal"><span class="idebold">Temiz olalım. Güzel güzel kokalım. Böylece kokuşmuşluğumuzu gizleyelim...</span></p>
				<p class="normal">İnsanın koku duyusu <span class="idebold">yabancılaştığı şeyleri uyarıya dönüştürür. Yani bir kokuya ne kadar yabancılaşırsanız, o koku sizi rahatsız eder. Ter kokusundan tiksinmek, emeğe ve alın terine aşina olmamaktan ileri geliyor.</span></p>
				<p class="normal">Bir tarlada çalışarak yaşamını sürdüren biri ile metropol burjuvazisi, emek sarf ederek yaşamını sürdüren birinden aynı kokuyu almaz. Tarla işçisi o kişiden emek, barış kokusu alırken, şehir burjuvası o kişiden kötü bir koku alır. Bilinçaltı diyelim.</p>
				<p class="normal">Egemen sınıfın burnunun terazisinin bozukluğundan doğan bir hastalık.</p>
				<p class="normal">Bir diğer önemli nokta; ter kokusunun çağrıştırdığı emek, konformizme saplanmış insanın endişe duyduğu bir şeydir.</p>
				<p class="normal">Bilek-kas gücü sarf ederek yaşamak yerine, önüne koyulan hazır şeylerden istifade etmesi gerektiği bilinçaltına kazınmış olan insan, bu durumdan vazgeçmemek için iç âleminde alın teri ve ter kokusuna karşı ciddi bir karşıtlık besler. Bu kokunun onu rahatsız etmesinin nedeninin bu olduğunun farkına bile varamaz.</p>
				<p class="normal">Demiştim. Zamanın insanı, sanayi devriminin üretimidir. Bir robot düşünün.</p>
				<p class="normal">Yeryüzünün imkân ve nimete boğulmuşları bir cihaz icat etmişler. Öyle bir cihaz ki; kendisini insan olarak tanımlıyor. Derisi kesildiğinde kırmızı kan geliyor.</p>
				<p class="normal"><span class="idebold">Bu robotlar, son teknolojinin ürünü...</span></p>
				<p class="normal">Ekseriyetle, kumandalarını ellerinde tutanların yağdırdığı talimatlara asla karşı çıkmayan bu robotlar, çok üretken. Her sabah belirli saatte, tıpkı insanlar gibi yataktan kalkıp, çalışmaya gidiyorlar.</p>
				<p class="normal">Akşama kadar yoğun biçimde, çalışma adını verdikleri şeyi yaparak kumandalarını ellerinde tutanların daha fazla zenginleşmesine katkı sunuyorlar. Akşam olduğunda evlerine dönüp, <span class="idebold">görüntülü talimatnamelerden yarın neler yapmaları gerektiğini belleklerine kaydediyorlar. Bu talimatnamelere televizyon adı veriliyor.</span></p>
				<p class="normal">Görüntülü talimatnamelerde yer alan reklam adlı izlencelerde yer alan tüketim listelerini tüketme heyecanı içinde, gözlerini ayırmadan bu talimatnamelere adapte oluyorlar. Ve çok garip, ezan okunduğunda hemen namaza duruyor, hiçbir şekilde manasını bilmedikleri Arapça dualar ederek, tıpkı insan gibi namaz kılıyorlar.</p>
				<p class="normal">Kumandalarını ellerinde tutanlar hanelerine tecavüz etse dahi, onlara duydukları büyük muhabbetten asla ödün vermeyen bu robotlar, insan olduklarına inanıyorlar. Çalışmak dışında kalan vakitlerini, "karı-kız sohbeti" dedikleri sohbetler ya da futbol adını verdikleri garip eğlenceleri tartışmakla geçiriyorlar.</p>
				<p class="normal">Her biri sadece kendi devrelerini düşünüp, bir diğerinin ne olacağını asla umursamıyor. Bu robotlar, kendileri dışındakileri umursamayan garip aygıtlar. Tıpkı kumandalarını ellerinde bulunduran, nimeti kendinde toplamışlar gibi davranıyor, <span class="idebold">kendilerini üreten zihnin karakterini taşıyorlar...</span></p>
				<p class="normal">Aralarında, kumandayı ellerinde bulunduranların kontrolünde olan siyasi süreçler bile gelişiyor. Aslında aynı şeyi söyleyen ama farklıymış gibi görünen siyasi örgütlenmeler inşa ediyorlar. Çalışma dedikleri şeyi yaptıktan sonra ellerine verilen kâğıt parçacığına adeta tapıyorlar. <span class="idebold">Bataryalarını al ama o kâğıtları sakın ellerinden alma...</span></p>
				<p class="normal">Ve bu robotlar, akşam karşısına oturdukları görüntülü talimatnamelerde belleklerine kaydedilen tüketimsel nesneleri bu kâğıt parçalarıyla değiştiriyorlar. İşin garibi, bu nesneleri üretenler de kumandalarını ellerinde tutanlar.</p>
				<p class="normal">Dolayısıyla kumandalarını ellerinde tutanlar oturdukları yerden, hem çalışma dedikleri iş esnasında hem de sonrasında hep kazanan taraf oluyorlar.</p>
				<p class="normal">Robotlar büyük bir azimle bu şekilde yaşamaya devam ediyor. Birçoğunun son kullanma tarihi gelmeden, garip nedenlerden ötürü devrelerinin yandığını görüyoruz. Kumandayı ellerinde tutanların ürettiği koşullar devrelerinin yanmasına sebep olsa da, asla ve kat'a onlara toz kondurmayan bu robotlar, birçok farklı bilginin belleklerine kazınması sonucu bu hale geliyorlar.</p>
				<p class="normal">Bu robotlara göre "mekanik bir Tanrı" varmış. Günde 5435 defa belirlenmiş bir kelimeyi tekrarladıklarında dilekleri yerine geliyormuş. Garip, bizim Allah inancımızla ne kadar farklı bir inanç...</p>
				<p class="normal">Bu robotlar, diğerleriyle iletişim kurmak için öncelikle dış görünüme bakıyorlar. Kumandayı ellerinde tutanların belleklerine kazıdığı talimatname gereğince, <span class="idebold">mütedeyyin dedikleri ölçülerde ya da modern dedikleri ölçülerde</span> olması gereken standartlara uygun olmayanlarla iletişim kurmuyorlar. <span class="idebold">Çok garip aygıtlar bunlar...</span></p>
				<p class="normal">Aralarında "kötü alışkanlık" diye tabir edilen bir süreç de yaşanıyor. Bağımlılıklar ve alışkanlıklar adı altında birtakım ihtiraslar, bu robotların ana bellek bilgisi.</p>
				<p class="normal">Ve maalesef dünyamızı işgal etmiş durumdalar...</p>
				<p class="normal">S.O.S.</p>

		</body>
</html>