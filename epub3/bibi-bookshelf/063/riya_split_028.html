<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_25"><br class="chapter"/><br class="chapter"/><br class="chapter"/>   <span class="solbaslik1">Cehennem Odunu</span></h2>
				<p class="normal"><span class="ideitalik">Siz ve Allah'ın berisinden, kulluk/kölelik ettikleriniz, cehennem odunusunuz. Hepiniz oraya gireceksiniz.</span> (Enbiya, 98)</p>
				<p class="normal">Kuran'ın cehennem tehditlerinin servet ve refah sahiplerine yönelik olduğunu söylemiştik. Çok kullanılan bir tabir olarak "cehennem odunu" ne demektir, buna da değinelim.</p>
				<p class="normal">Cehennem, yani sınıflı ve kaos ortamı "ateş" benzetmesiyle anılır. Bu ateşi yakan, varlığını sürdürmesini sağlayan tüm unsurlara da "odun" denilir.</p>
				<p class="normal">Egemenlerin gözüyle hayata bakma çabasına gark olan ezilenlerin, sistemin varlığına sunduğu katkı yadsınamaz. Hatta sistem onların elleriyle varlığını sürdürebilmektedir.</p>
				<p class="normal">Örneğin deprem olduğunda kimsenin çıtının çıkmayışı. Sırf üç kuruş kazanabilmek için yapılan çürük yapılarda ölenlerin "ilahi kader, takdiri ilahi" sloganları eşliğinde uğurlanması, lakin evinize giren katillerle savaşıyor olmamız bu tezadın belirginleşmesini sağlar.</p>
				<p class="normal"><span class="idebold">Deprem öldürmez. Kapitalizm öldürür.</span></p>
				<p class="normal">Bu gerçeğe rağmen, bir deprem sonrasında sokaklarda yürüyüşler tertip edilmez. Ki bu en basit örnektir.</p>
				<p class="normal">Egemenler, neyi seveceğimizi, hangi olaya kızmamız gerektiğini takdir etmiştir. Her eve sokulan ve kuyruğu egemenlerin ağzına sokulan "medya" aracılığıyla toplum kimyası biçimlendirilmiştir.</p>
				<p class="normal">Kime, neye karşı olacağımız, medya tarafından belirlenir.</p>
				<p class="normal">İtiraz kültürü, "ilahi" kelimesi ile başlayan cümlelerce kuşatılıp imha edilir. Sokakları, körebe oyununda uzmanlaşmış olanlar doldurur. Sürü, çoban nereye giderse peşinden gider.</p>
				<p class="normal"><span class="idebold">Yeryüzü cehennemi, budur. O cehennemin odunları ise; egemenlerin gözünden hayata bakan ezilenlerdir.</span></p>
				<p class="normal">Türk'ün, Kürt'ün, işçinin tüm sorunları, egemenlerin dudaklarıyla belirginleşir. 17 milyon icra dosyasının mahkemeleri doldurduğu memlekette, 17 kişi bir araya gelip bu duruma itiraz edemez hale gelir. Bu, sistemin iyice palazlanmasını sağlar. Çünkü o vurdukça, halk tatmin olmaya başlamıştır çoktan...</p>
				<p class="normal"><span class="idebold">Halkın önüne GDO'lu din, GDO'lu kültür çıkartılır. Gündüz</span> İzdivaç, <span class="idebold">akşam</span> Aşk'ı Memnu, <span class="idebold">ramazan ayında</span> Çağrı <span class="idebold">filmi...</span></p>
				<p class="normal">Başı örtmek, namaz kılmak dışında anlam taşımayan bir tapınak dini üzerinden, yeryüzünde yaşanan zilletin "cennet" yurdunda yok olacağı telkin edilir. Zilletin faili Allah olarak gösterilir. Göbeği şişikler, zenginler, iktidar sahipleri gizlenir. Halk yine itiraz etmez...</p>
				<p class="normal">Bakın ne diyor Ebuzer:</p>
				<p class="normal"><span class="ideitalik">Evinde yiyecek ekmeği olmadığı halde, kılıcını çekip sokağa fırlamayan adamın aklına şaşarım!</span></p>
				<p class="normal">Fırlayamaz efendim. Fırlarsa, Ergenekoncudur, bilmem necidir.</p>
				<p class="normal">Sorunu yaratan gerçek odaklar gizlenmiştir. Onun yerine, gerçek olmayan odaklar yaratılmıştır. Ve halka;</p>
				<p class="normal">"Sizin içinde bulunduğunuz sorunu yaratanlar bunlardır işte" denilmiştir.</p>
				<p class="normal">Bunu diyen de egemenlerdir. Medyadır. Muktedir ve muhterislerdir. Lakin halk artık onları görebilecek kadar basiretli değildir. Körler ile sağırlar birbirini ağırlar hale gelmiştir.</p>
				<p class="normal"><span class="idebold">Cehennemin harareti artmış, alevler gök kubbeyi kuşatmıştır. Nefes alan her insan, bir oduna dönüşmüştür. Zulmün güç aldığı, beslendiği bir odun.</span></p>
				<p class="normal"><span class="ideitalik">Hak yoldan sapanlar ise cehennem odunu olurlar.</span> (Cin, 15. ayet)</p>
				<p class="normal"><span class="ideitalik">Siz ve Allah'ın berisinden, kulluk/kölelik ettikleriniz, cehennem odunusunuz. Hepiniz oraya gireceksiniz.</span> (Enbiya, 98)</p>
				<p class="normal">Cin suresinde geçen ayet önemlidir. "Öldükten sonra olurlar" demiyor. Saptığınız an "Cehennem odunu olursunuz" diyor. Bu inceliğe dikkat ediniz.</p>
				<p class="normal"><span class="idebold">Bir altta verdiğim ayete de dikkat ediniz. Odunluk ile kölelik arasında organik bir bağ vardır. İçinde bulunduğu duruma itiraz etmeyenler, cehennem odunlarıdır...</span></p>
				<p class="normal">İtiraz ya Rabbi!</p>

		</body>
</html>