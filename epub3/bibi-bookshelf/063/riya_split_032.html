<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_29"><br class="chapter"/><br class="chapter"/><br class="chapter"/>   <span class="solbaslik1">Mücahitleşmek!</span></h2>
				<p class="normal">Kuran'ın ruhunu katledercesine dönüştürülen kavramlardan nasiplenen temel bir kavram da "cihat" kavramıdır. Cihat, kelime karşılığı olarak, <span class="idebold">gücünün tümünü kullanmak, zorlukla karşılaşınca onunla mücadele etmek manasına gelen "chd" kökünden türemiştir.</span></p>
				<p class="normal">Klasik kaynaklarda 3 türlü cihattan bahsedilir. Düşmana, nefse ve şeytana karşı cihat. (Lügat manası için bkz. Ragıp El İsfehani, <span class="ideitalik">El Müfredat,</span> chd mad.)</p>
				<p class="normal">O halde cihat kavramını izah ederken iki bölüme ayırmak suretiyle tanımlama yapmamız icap eder.</p>
				<p class="normal"><span class="idebold">1. Zorluk içinde olmak.</span></p>
				<p class="normal"><span class="idebold">2. Zorluk üreten, sıkıntı yaratan sebeple mücadele etmek.</span></p>
				<p class="normal">Yani cihadın sebebi zorluk, darlık ve sıkıntıdır. Bu, memleketi işgal etmekle de olabilir, alın terinin karşılığını gasp etmekle de olabilir, yaşam hakkının elinden alınmasıyla da olabilir, eğitim (paralı eğitim) hakkının elinden alınmasıyla da olabilir. O halde tüm bu işler, fıkhi olarak "hükmi cihat" kapsamına girer. Ve Müslüman'a, tüm bu zorluklarla mücadele farz olur.</p>
				<p class="normal"><span class="idebold">Şimdi enteresan bir noktaya dikkatinizi çekeceğim. Bu kısma dikkat etmenizi öneriyorum.</span></p>
				<p class="normal">Kuran-ı Kerim'de cihat kavramı yaklaşık 28 yerde geçer. Cihat kavramının hangi kavramlarla anıldığına baktığımızda, ağırlıklı olarak şu formla karşılaşırız.</p>
				<p class="normal"><span class="idebold">"Mallarıyla ve canlarıyla cihat edenler."</span></p>
				<p class="normal"><span class="ideitalik">İman edip hicret eden ve Allah yolunda mallarıyla, canlarıyla cihat eden kimselerin mertebeleri, Allah katında daha üstündür. İşte onlar, başarıya erenlerin ta kendileridir.</span> (Tevbe, 20)</p>
				<p class="normal">Cihat, saldırmak manasına gelmez. Sömürme, musallat olma anlamına da gelmez. "Zorluk, darlık, sıkıntı üreten" sömürgeci tavırlarla savaşmak, mücadele etmek manasına gelir.</p>
				<p class="normal">Üstelik bunu yapmanız için, size musallat olmuş olmaları gerekmez. Yeryüzünde herhangi bir yerde adaletsizlik yapan her türlü sömürgecilikle mücadele etmek farzdır. Bu mücadele, <span class="idebold">ilmi, fikri, siyasi ya da askeri mücadele olabilir. Tamamı cihat kapsamına girer.</span></p>
				<p class="normal">Bir de "kıtal" kavramı vardır. Katletme babında, öldürmek anlamında kullanılır. Katletmekten kasıt, öldürmektir. Barbarlaşmak değildir.</p>
				<p class="normal"><span class="ideitalik">Onları nerede yakalarsanız öldürün. Sizi çıkardıkları yerden (Mekke'den) siz de onları çıkarın. Zulüm ve baskı, adam öldürmekten daha ağırdır. Yalnız, Mescid-i Haram yanında, onlar sizinle savaşmadıkça, siz de onlarla savaşmayın. Sizinle savaşırlarsa (siz de onlarla savaşın) onları öldürün. Kâfirlerin cezası böyledir.</span> (Bakara, 191)</p>
				<p class="normal">Birçok kişi bu ayeti eline alır ve "Kuran katliamcı bir kitap" der. Hayır! Dikkat edin, öldürme nedenleri ayette veriliyor. Nedir bunlar? "Yurdunuzdan çıkartılma, baskı ve zorbalık." Ve ayrıca, sizinle savaşmadıkları sürece, onlarla savaşamıyorsunuz. O halde, sizinle (bütün mazlumlarla) savaşmadıkça, onlarla kelami-ilmi savaş vereceksiniz. Silahlar çekilince de silahlı mücadele edeceksiniz manasına gelir.</p>
				<p class="normal">Baskı, zorbalık, zulüm ve darlık; bugün kapitalizm ve emperyalizm merkezinde ortaya çıkıyor. O halde Müslüman zihin, bu zulümlerle mücadele etmek mecburiyetindedir.</p>
				<p class="normal">Sistemle iç içe girmek, sisteme adapte olmak, içeriden vurma yalanına sığınarak takiye yapmak, sisteme öyle ya da böyle entegre olmak ve sistemin argümanlarına sığınmak, İslam'ın bu kavramlarına uygun değildir.</p>

		</body>
</html>