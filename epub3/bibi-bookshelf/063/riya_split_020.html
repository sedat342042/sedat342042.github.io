<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_17"><br class="chapter"/><br class="chapter"/><br class="chapter"/>   <span class="solbaslik1">Kanun, Devlet, Otorite, Devrim</span></h2>
				<p class="normal">İnsanın gerçeği arayışı derinleştikçe, gerçekle arasındaki mesafe de büyümektedir. Zamanın insanı tarafından icra edilen bu arayış bir tür körebe oyununa benzer. Yön bilgisinden mahrumlaşan insanın arayışı, bir çırpınış gibidir.</p>
				<p class="normal">Çırpındıkça battığı çamura saplanan insan, bu durumun farkına varamaz. Çünkü zihni kuşatılmıştır. Kendisini anlaması halinde perişan olacak olan o karanlık ruhun prangalarıyla zincirlenen insan, kendisine uzaklaştıkça bir yönünün ihtiraslarına bağımlı hale gelmesini sağlar.</p>
				<p class="normal">Bugünün kelimelerinin en keskini olan "devrim" kavramı dahi, tersinden bir otorite ve iktidar yaratma şuurunu ihtiva ediyorsa; bu durum, bahsettiğimiz körebe oyununun yarattığı bir psikotik durum olarak görülmelidir.</p>
				<p class="normal">Bir canlının diğeri üzerinde tahakküm kurma arzusu, insanı kuşatan otorite güdüsünün temelini oluşturan psikolojiye işaret eder. Düşünsenize, hangi nedenle, hangi amaçla bir insan diğeri üzerinde otorite kurabilir?</p>
				<p class="normal">İnsanların bir arada yaşaması için kanunlara ihtiyaç duymak, kanunsuzluğun kötü bir şey olduğu bilinçaltını inşa etmek suretiyle bu işe girişmek; kanunların yarattığı insan tipinin egemen sistemi besliyor olmasından ileri gelir...</p>
				<p class="normal">Yeniden ihya ve inşa için tüm beşeri kanunlara karşı durmak gereklidir. İşte bizim devrimcilikten kastımız budur. Bir tür beşeri kanun silsilesini yok etmek suretiyle yerine yenilerini koymak gibi bir düşünce devrimci değildir. Reformist olabilir ama devrimci değildir.</p>
				<p class="normal"><span class="idebold">Beşeri kanun ifadesini biraz açalım.</span></p>
				<p class="normal">Beşer kelimesi "derisi üzerinde kıl biten" manasına gelir. Lakin kavramsal olarak "insani şuura erişememiş olan" anlamına gelir.</p>
				<p class="normal">Kâmilleşen insan kâinatın aynasıdır. Kâinatın işleyiş mekanizmasını vücut âleminde açığa vuran bir ayna gibidir. Düşünün, bütün bir evren mükemmel bir işleyişle işlemektedir. Hiçbir canlının diğerleriyle iletişimi için kanun ya da benzeri araçlara ihtiyaç duyulmamaktadır. Evet, eğer bir bilinç düzeyinden bahsedecek olursak bu bilinç düzeyi, insanlığın mevcut biliş düzeyinden çok daha üstündür.</p>
				<p class="normal"><span class="idebold">Kâmil insan ve onlardan oluşan "Darüsselam/Yeryüzü Cenneti" işte bu temelde gelişecektir.</span></p>
				<p class="normal">Temelde Peygamber'in Medine'de yaptığı işi anımsayalım. Medine Sözleşmesi'ni tekrar gündeme getirelim.</p>
				<p class="normal">Rahman ve Rahim olan Allah'ın adıyla:</p>
				<p class="normal">1. Bu yazı Peygamber Muhammed tarafından Kureyşli ve Medineli müminler, Müslümanlar, bunlara tabi olanlara sonradan iltihak edenler ve onlarla beraber cihat edenler içindir.</p>
				<p class="normal">2. İşte bunlar, <span class="idebold">diğer insanlardan ayrı bir ümmet oluştururlar</span>.</p>
				<p class="normal">3. Kureyş'ten olan muhacirler, kendi aralarında âdet olduğu üzere, kan diyetlerini ödemeye iştirak ederler. Onlar savaş esirlerinin kurtuluş fidyelerini müminler arasındaki iyi ve makul bilinen esaslara ve adalet ölçülerine göre ödemeye iştirak edeceklerdir.</p>
				<p class="normal">4. Beni Avflar, kendi aralarında âdet olduğu üzere, önceki şekiller altında kan diyetlerini ödemeye iştirak edeceklerdir. Müslümanların teşkil ettiği her zümre savaş esirlerinin kurtuluş fidyelerini müminler arasındaki iyi ve makul bilinen esaslara ve adalet ölçülerine göre ödemeye iştirak edeceklerdir.</p>
				<p class="normal">(Aynı maddeler, Beni Haris, Beni Saide, Beni Cuşem, Beni Neccar, Beni Amr ve Beni Evsler için tekrarlanmıştır. Bu nedenle aynı tekrarı yazmadık.)</p>
				<p class="normal">5. <span class="idebold">Müminler, kendi aralarında ağır mali mesuliyetler altında bulunan hiç kimseyi bu durumda bırakmayacaklar</span>. Kurtuluş fidyelerini veya kan diyeti gibi borçlarını iyi ve makul bilinen esaslara göre vereceklerdir.</p>
				<p class="normal">6. Hiçbir mümin diğer müminin mevlası (kendi ile akdi kardeşlik ilişkisi kurulan kimse) ile onun aleyhine olacak bir anlaşma yapmayacaktır.</p>
				<p class="normal">7. <span class="idebold">Takva sahibi müminler, kendi aralarında, mütecavize, haksız bir fiili tasarlayana, bir cürüme veya bir hakka tecavüze ya da müminler arasında bir karışıklık çıkarma kastını taşıyan kimseye karşı olacaklar ve bu kimse onlardan birinin evladı bile olsa, hepsinin elleri onun aleyhine kalkacaktır.</span></p>
				<p class="normal">8. Hiçbir mümin, bir kâfir için bir mümini öldüremez ve mümin aleyhine hiçbir kâfire yardım edemez.</p>
				<p class="normal">9. Allah'ın zimmeti (himaye ve teminatı) tektir. Müminlerin en ehemmiyetsizlerinden birinin himayesi, onların hepsi için bağlayıcı bir hüküm ifade eder. <span class="idebold">Zira müminler, diğer insanlardan ayrı olarak birbirlerinin mevlası (dostu) durumundadır.</span></p>
				<p class="normal">10. Yahudilerden bize tabi olanlar, zulme uğramaksızın ve onlara karşıt olanlarla yardımlaşmazlarsa, yardım ve desteğimize hak kazanacaklardır.</p>
				<p class="normal">11. Sulh, müminler arasında bir tektir. Hiçbir mümin Allah yolunda girişilen bir harpte, diğer müminleri hariç tutarak bir barış anlaşması yapamaz. Bu sulh ancak müminler arasında genellik ve adalet esasları üzere yapılacaktır.</p>
				<p class="normal">12. Bizimle beraber savaşa katılan bütün askeri birlikler, birbirleriyle nöbetleşeceklerdir.</p>
				<p class="normal">13. <span class="idebold">Müminler birbirlerinin Allah yolunda akıtılan kanlarının intikamını alacaklardır.</span></p>
				<p class="normal">14. Takva sahibi müminler en iyi ve en doğru yolda bulunurlar.</p>
				<p class="normal">15. Hiçbir müşrik, bir Kureyşlinin mal ve canını himayesi altına alamaz, hiçbir mümine bu hususta engel olamaz.</p>
				<p class="normal">16. Herhangi bir kimsenin bir müminin ölümüne sebep olduğu kati delillerle sabit olur da, maktulün velisi rıza göstermezse, kısas hükümlerine tabi olur. Bu halde, bütün müminler ona karşı olurlar. Ancak, bunlara sadece bu kuralın tatbiki için hareket etmek helal olur.</p>
				<p class="normal">17. Bu yazının muhteviyatını kabul eden, Allah'a ve ahiret gününe inanan bir müminin bir katile yardım etmesi ve ona sığınak temin etmesi helal değildir. Ona yardım ve yataklık eden, kıyamet günü Allah'ın lanet ve gazabına uğrayacaktır. O zaman artık kendisinden ne bir para ve ne de bir taviz kabul edilecektir.</p>
				<p class="normal"><span class="idebold">18. Üzerinde ihtilafa düştüğünüz herhangi bir şey, Allah'a ve Muhammed'e götürülecektir.</span></p>
				<p class="normal">19. Yahudiler, müminler gibi savaş sürdüğü sürece harp masraflarını karşılamak mecburiyetindedirler.</p>
				<p class="normal">20. Beni Avf Yahudileri müminlerle birlikte bir ümmet (toplum) teşkil ederler. Yahudilerin dinleri kendilerine, müminlerin dinleri kendilerinedir. Buna, Mevlaları da dahildir.</p>
				<p class="normal">21. Yalnız, kim haksız bir fiil irtikap ederse veya bir cürüm işlerse, o sadece kendine ve aile efradına zarar vermiş olacaktır.</p>
				<p class="normal">22. Beni Neccar Yahudileri de Beni Avf Yahudileri gibi aynı haklara sahiptirler.</p>
				<p class="normal">(Bundan sonra; Beni Haris, Beni Saide, Beni Cuşem, Beni Evs ve Beni Salebe Yahudileri için 21 ve 22. maddelerdeki aynı kayıtlar olduğu için tekrar zikretmedik.)</p>
				<p class="normal">23. Cefne ailesi Salebe'nin bir koludur. Bu nedenle Salebeler gibi mütalaa edileceklerdir.</p>
				<p class="normal">24. Beni Şuteybe de Beni Avf Yahudileri gibi aynı haklara sahip olacaklardır. Kurallara mutlaka riayet edilecek ve bunlara aykırı davranılmayacaktır.</p>
				<p class="normal">25. Yahudilere sığınanlar bizzat onlar gibi mülahaza olunacaklardır.</p>
				<p class="normal"><span class="idebold">26. Yahudilerden hiç kimse Muhammed'in izni olmadan, Müslümanlarla birlikte bir askeri sefere çıkamayacaktır.</span></p>
				<p class="normal">27. Bir yaralamanın intikamını almak yasak edilmeyecektir. Biri bir adam öldürecek olursa neticede kendini ve aile efradını mesuliyet altına sokar. Aksi halde haksızlık olacaktır. Allah bu yazıya en iyi riayet edenlerle beraberdir.</p>
				<p class="normal">28. Bir savaş vukuunda Yahudilerin masrafları kendi üzerine ve Müslümanların masrafları kendi üzerinedir. Bu sahifede gösterilen kimselere harp açanlara karşı, onlar birbirleriyle yardımlaşacaklardır. Onlar arasında iyi davranma olacaktır. Kaidelere mutlaka riayet edilecek, bunlara aykırı davranış olmayacaktır.</p>
				<p class="normal">29. Hiç kimse müttefiklerine karşı bir cürüm işleyemez. <span class="idebold">Zulmedilene mutlaka yardım edilecektir.</span></p>
				<p class="normal">30. Yahudiler Müslümanlarla birlikte, beraberce harp ettikleri sürece masrafta bulunacaklardır.</p>
				<p class="normal">31. Bu sahifenin gösterdiği kimseler için Medine, vadisi dahil, mukaddes bir yerdir.</p>
				<p class="normal">32. Himaye altındaki kimse, bizzat himaye eden kimse gibidir. Ne zulmedilir ne de kendisi zulmedebilir.</p>
				<p class="normal">33. Himaye verme hakkına sahip olanların dışında hiç kimse himaye veremez.</p>
				<p class="normal">34. Bu sahifede yazılı kimseler arasında zuhurunda korkulan bütün öldürme ve münazaa vakalarının Allah'a ve resulüne götürülmeleri gerekir. Allah sahifeye en iyi riayet edenlerle beraberdir.</p>
				<p class="normal">35. Ne Kureyşliler ne de onlara yardım edecekler, himaye altına alınmayacaklardır.</p>
				<p class="normal">36. Müslümanlar ve Yahudiler arasında Medine'ye saldıracaklara karşı yardımlaşma yapılacaktır.</p>
				<p class="normal">37. Şayet Yahudiler, Müslümanlar tarafından bir sulh yapmaya veya bir sulh akdine iştirake davet olunurlarsa, bunu doğrudan doğruya akdedecekler veya ona iştirak edeceklerdir. Şayet Yahudiler, Müslümanlara aynı şeyleri teklif edecek olurlarsa, müminlere karşı aynı haklara sahip olacaklardır. Din konusunda girişilen harp vakaları müstesnadır.</p>
				<p class="normal">38. Her zümre, kendine ait mıntıkadan sorumludur.</p>
				<p class="normal">39. Bu sahifede gösterilen kişiler için ortaya konan şartlar, aynı şekilde Evs Yahudilerine, yani onların Mevlalarına ve bizzat kendilerine, yine bu sahifede gösterilen kimseler tarafından sıkı ve tam bir şekilde tatbik olunur. Kurallara mutlaka riayet edilecek, bunlara aykırı hareket edilmeyecektir. Haksız yollarla kazanç temin edenler, sadece kendilerine zarar vermiş olurlar. Allah, bu sahifede gösterilen maddelere en doğru ve en mükemmel riayet edenlerle beraberdir.</p>
				<p class="normal">40. Bu yazı, bir haksız fiil veya cürüm işleyenin ceza görmesine engel olamaz. Harbe çıkan da, Medine'de kalan da emniyet içindedir. Haksız bir fiil işlemek müstesnadır. Allah ve resulü Muhammed himayelerini, bu sahifeyi tam bir sadakat ve dikkat içinde muhafaza edenler üzerinde tutacaklardır.</p>
				<p class="normal">(DİPNOT) Bkz. <span class="idebold">Niyazi Kahveci,</span> İnsan Hakları ve İslam, <span class="idebold">Ankara: TDV Yayını, 1995. S.45-49.</span> Medine Sözleşmesi'nin bir ölçüde farklı bir başka Türkçe tercümesi için bkz. <span class="idebold">Ahmet Gürkan,</span> İslam Kültürünün Garbı Medenileştirilmesi, <span class="idebold">Ankara: 3, b. (tarihsiz), s. 74-80)</span></p>
				<p class="normal">Medine Sözleşmesi, adalet eksenli bir toplumsal sözleşmedir. Hiç kimseye mensup olmadığı bir inancı dikte etmez. Kurumsallaşmaz, böylece rant oluşturmaz. Ve Medine'de bulunanların tamamını ümmet olarak kabul eder. Yahudi, Hıristiyan ve Müslümanları tek bir ümmet olarak görür. Ama ilkelere uydukları takdirde. Bu yönüyle, bugünün modern devlet teorisinden çok daha ileridedir.</p>
				<p class="normal">Peygamberin Medine'de yaptığı şey bir devlet kurmak değildir. Bir toplum (en-nas) oluşturmaktır. Organizasyon oluşturulmamıştır. Herkes askerdir, herkes memurdur, herkes bildiği bir işte vazifelidir. Lakin bu yapılanlar karşılığında hiyerarşik bir edinim yoktur. Dolayısıyla asker olmanın ya da yönetici olmanın bir cazibesi yoktur.</p>
				<p class="normal">Bu yönüyle Medine çok mühim bir örnektir.</p>
				<p class="normal">Peygamberimiz devenin sırtında şehre giriyor...</p>
				<p class="normal">Deve (kasva) sağa sola bak baka ilerlerken Avfoğullarından İtban b. Malik ile Abbas b. Ubade devenin önüne geçtiler:</p>
				<p class="normal"><span class="idebold">"Ey Allah'ın elçisi! Bize buyur. Sayıca çokluk, mal, kuvvet ve kudret bizdedir. Geniş meydanlar, bağ ve bahçe sahibiyiz!"</span> dediler.</p>
				<p class="normal">Peygamberimiz gülümsedi, "Hayrını görünüz" dedikten sonra şöyle dedi:</p>
				<p class="normal"><span class="idebold">"Devenin yolunu açınız, o gideceği yeri bilir!"</span></p>
				<p class="normal">Bu hadise birkaç kez tekrarlandı. Peygamber, malını överek onu davet edenlere sert bir biçimde "Hayrını görün" diyerek sürdü deveyi şehrin içine...</p>
				<p class="normal">Sonra deve, iki yetimin barınağının dibinde durdu. İşte mescit burada inşa edildi...</p>
				<p class="normal">İmtiyazlıların, üstünlük iddia edenlerin değil, yetimlerin komşusu oldu Allah elçisi...</p>
				<p class="normal">İşte o mescitte kılındı namazlar. Orada alındı bütün kararlar. Servetin, gücün gölgesinde değil, yetimlerin yanı başında...</p>
				<p class="normal">Mescidin inşaatında, Bilal'i Habeşi hasırları sererken, Hz. Hamza kerpiç yapıyor, Hz. Ali taşıyor, Hz. Ebubekir üst üste koyuyordu. Tırnaklar ile kazındı. Her damlasına dökülen ter kutsadı o yerlerin...</p>
				<p class="normal">Böyle kuruldu Medine.</p>
				<p class="normal">Şehrin pazarında hile ve hurda işleri yürürken, satılan mala garanti verme, sabit fiyat gibi ilkeler getirildi. Böylece insanlar akın akın Müslümanların pazarlarına gittiler. Kimse tartıda hile yapmayacak, hakka tecavüz etmeyecek, satılan mala garanti verilecek, emin olunmayan mal satılmayacak ve tek fiyattan satış yapılacak denildi...</p>
				<p class="normal">Hz. Ali, pazarda yürürken bir tezgâhta hurmaların ikiye ayrıldığını görür. Bir kısmı ucuz, bir kısmı pahalıdır. Derhal gidip tezgâhı dağıtır! "Sen utanmıyor musun Allah'ın kullarını sınıflara ayırmaya? Hepsini karıştırıp tek fiyattan satacaksın, herkes rızkını yiyecek" diye tepki gösterir...</p>
				<p class="normal">Allah'ın kullarını sınıflara ayıranlarla mücadele edildi ve işte böyle kuruldu Medine...</p>

		</body>
</html>