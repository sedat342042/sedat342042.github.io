<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_23"><br class="chapter"/><br class="chapter"/><br class="chapter"/>   <span class="solbaslik1">Dinde Faşizm Yoktur!</span></h2>
				<p class="normal"><span class="idebold">Kuran-ı Kerim'in Bakara suresinin 256. ayetini makaleme başlık yaptım. Ayetin tam çevirisi böyle. "Dinde zorlama yoktur" değil! "Dinde faşizm yoktur."</span></p>
				<p class="normal">"La ikrahe fi ed dini" ibaresinde yer alan "ikrahe" vurgusu, modern çağda "faşizm" kelimesine karşılık gelir. Dinde faşizm yoktur!</p>
				<p class="normal">"İkrahe" kelimesinin kökü olan "krh", "insana dışarıdan uygulanan baskı nedeniyle zorla yaptırılan işler" manasına gelir. (Bkz. Ragıp El İsfehani, <span class="ideitalik">El-Müfredat,</span> c. 2, s. 465, krh mad., Çıra Yayınları)</p>
				<p class="normal">Şimdi kilit noktaya geliyoruz.</p>
				<p class="normal">Emperyalizm ve kapitalizm insanlara dışarıdan uygulanan bir baskı yoluyla, bir işi zorla yaptırmaya gayret etme mesleğinin örgütlü halidir. O halde, Bakara suresinin bu ayetine göre "Dinde faşizm, emperyalizm, kapitalizm yoktur!" ifadesini kullanmak durumundayız.</p>
				<p class="normal"><span class="idebold">Dinde faşizm yoktur, yani hiç kimse bir diğerini bir ibadeti icra etmeye zorlayamaz! Bunu baskı yolları kurgulayarak dayatamaz; mahalle baskısı, otorite kurma ve fetva verme yoluyla, kitleleri bir işe zorunlu kılıcı bir konjonktür üretme gibi işlere girişemez. Bunu yaptığında bu ayeti tahrif ve ilgaya teşebbüs etmiş sayılıp, din dairesinin dışına çıkmış olur...</span></p>
				<p class="normal">O halde bu ayet, tarih boyunca insanlık şerefini hiç etmiş "ruhban sınıfının" dayatmacı dilini de karşısına aldığından, ruhban karakterini yok eden ve ortadan kaldıran bir ayettir.</p>
				<p class="normal">Dinde faşizm yoktur, dolayısıyla hiçbir dindar, bir ötekini tahakküm altına alamaz. Ya da inanan inanmayanı, bu durumundan ötürü yargılayamaz. Aksi takdirde "ikrahe" vurgusu ihlal edilmiş olup, kişi hududu aşmış sayılır. Bu durum, faşizmi icra eden kişiyi din dairesinin dışına çıkartır...</p>
				<p class="normal">Dinde faşizm yoktur, dolayısıyla hiçbir dindar, dindar olmayanı tekfir/aforoz edemez. Bu yolla kitlelerin o kimselere mesafeli davranmasını ve o kimselerin yaşamının bundan olumsuz etkilenmesini sağlayamaz. Çünkü bu durum, temel yaşamsal gerekliliklerinin teminini olumsuz etkileyip, bir kimseyi zorla dindar olma yoluna sevk edeceğinden, bu ayetin ilga ve inkârıdır. Dolayısıyla böyle davranan birisi de bu ayeti tahrife yeltenmiş olup, din dairesinin dışına çıkar...</p>
				<p class="normal"><span class="idebold">Evet, memleketin %99'u Müslüman. Gerçekten de öyle mi?</span></p>

		</body>
</html>