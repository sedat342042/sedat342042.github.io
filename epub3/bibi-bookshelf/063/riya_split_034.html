<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_30"><br class="chapter"/><br class="chapter"/><br class="chapter"/>   <span class="solbaslik1">Örnek Bir Hareket: Karmatiler!</span></h2>
				<p class="normal">Emevi ve Abbasi hilafeti; saltanatçılığın ve dini kullanarak üretilen siyasi yaklaşımların egemenlik noktasında en tavan yaptığı süreçlerden biridir. Bu dönem; <span class="idebold">Kurani ruhun hiçbir şekilde onaylamadığı, Allah adına katliam yapma gibi bir geleneğin baş gösterdiği, büyük ruhların katledildiği facia sürecinin ta kendisidir.</span></p>
				<p class="normal">Bu dönemde katledilen en meşhur isim; Hallacı Mansur'dur. Kendisi, "Ene-l Hak" söylemi nedeniyle, ilahlık iddiasında bulunup "mürtet-dinden çıkmış kişi" olmuştur iddiasıyla, rezil ve din dışı bir gerekçeyle katledilmiştir. Hem de bu katliam, Allah adına can aldığını iddia edenlerin tutumuyla gölgelenmiş, Hallac binlerce parçaya ayrılıp yakıldıktan sonra külü nehre dökülmüştür.</p>
				<p class="normal"><span class="idebold">İslam'da aforoz rezilliğinin ilk örneklerinden biridir bu olay! "Mürtet" ifadesi, engizisyon şövalyelerinin İslamlaşma sürecinde hortlayan bir Emevi uydurmasıdır!</span></p>
				<p class="normal">Hallac'ın katlinin özündeki temel gerekçenin "Ene-l Hak" olmadığını, çünkü Ene-l Hak ifadesinin; "Ben Allah'ım" gibi bir karşılık barındırmadığını, temel gerekçenin; saltanat ve sömürü karşıtı halkçı bir Kurani hareket olan Karmati hareketinin, Hallac'dan ciddi feyiz alması ve Hallac'ın bu kitle arasında popülerleşmesi olduğunu söylemek mümkündür.</p>
				<p class="normal">Yukarıda belirttiğim gibi, <span class="idebold">Karmati hareketi halkçı bir harekettir</span>. Çünkü Abbasi hilafetinin beslendiği sınıfsal sisteme ciddi anlamda karşıdır. Sınıfsız toplum idealine yönelik çalışmışlardır.</p>
				<p class="normal"><span class="idebold">Bu, Kuran'ın önerdiği toplumsal yapının ta kendisidir. Öneriye uygun olan bu tutum da dolayısıyla Kurani bir tutumdur!</span></p>
				<p class="normal">Karmati hareketi, bir anlamda <span class="idebold">zenc</span> (bkz: zenc-köle isyanı) isyanının devamı niteliği taşımaktadır. <span class="idebold">Sahibuzzenc'in saltanata ve sömürülen halkların hakkını sömürenlere karşı çıkarttığı ses, halk yığınlarını tesir altında tutan hilafetin "mürtet" iftirası ile yarım kalmıştır.</span> Azerbaycan asıllı bir Türk olan Sahibuzzenc idam edilerek; çıkardığı isyan neticesinde sokaklarda sürüklene sürüklene öldürülen Zenc taraftarlarının başlattığı hareket, İslam toplumları arasındaki <span class="idebold">asrı saadet (Hazreti Peygamber sonrası) sonrası ilk halkçı çıkış</span> olarak tarihe geçmiştir.</p>
				<p class="normal">Ardından gelen Karmati hareketi, Zenc isyanının bastırılması nedeniyle daha gizli kalmayı hedeflemiştir. Öyledir ki Karmatilerin şehirlerde kod adları ile yaşadıklarını, önderlerinin kimse tarafından bilinmediğini ve kriptolojiyi iyi kullandıklarını görmekteyiz. Haberleşmede <span class="idebold">cifr ve ebcet (matematiksel şifreleme ve kodlama yöntemleri</span>) kullanan Karmatiler, yerleştikleri ve çoğunluk oldukları bölgelerde hiçbir suretle özel mülkiyet edinmemiş, <span class="idebold">seçilmiş temsilcilerin vergi olarak topladığı paralar, tekrardan halka dağıtılmış ve bireylerin tek özel malı kılıç olmuştur.</span></p>
				<p class="normal"><span class="idebold">Karmatilerde sosyal statü ve sınıf yoktur</span>. Sadece ilmi-bilimsel alanda çeşitli mertebeler mevcuttur. Bu mertebeler de, bilimsel düşüncede ileri gittikçe eşit olarak dağıtılan mertebelerdir.</p>
				<p class="normal">Özüne baktığımızda, Sünni kaynakların özellikle karaladığı ve günümüzde komünist diye anılan, <span class="idebold">Kuran-hakiki sünnet ve Yunan felsefesini şiar edinen</span> Karmatiler, yaşadıkları toplum dahilinde en çok üreten, birçok felsefeci ve âlimin sürekli kendilerinden istifade ettiği birer ilim abidesi idiler. <span class="idebold">Öyledir ki; kendilerini eleştiren İbni Arabi dahi, Karmati kaynaklarından beslenmiştir. En bilinen kaynakları İhvanussafa risaleleridir.</span></p>
				<p class="normal">Karmatiler en çok tepkiyi, <span class="idebold">meşhur Kâbe baskını</span> ile almışlardır. Bilindiği gibi Karmati komutan Hamdan önderliğinde Kâbe basılmış ve hacerülesved sökülerek kaçırılmıştır.</p>
				<p class="normal"><span class="idebold">Çünkü Karmatilere göre, yapılan hac cahiliye haccıdır ve hacerülesved; putperestliğin İslami kılıfla sunuluşudur.</span> Karmatiler, İslam tarihinin en derin ve sosyal akımı olmakla beraber, ilmi alanda en ileri gitmiş ve halen daha birçok toplumun aşamadığı kadar derin ve ileri fikirler ihtiva etmiş bir harekettir.</p>
				<p class="normal">Komünleştikleri bölgelerde, tüm bireylerin çalışmasını ve her ay devlete 1 dinar vergi vermesini öngörür, bu vergileri hizmet olarak halka dağıtırlardı. Özel mülkiyet yasaktı, seçilen görevliler topladığı paraları halka dağıtırdı. <span class="idebold">Böylelikle devlet eliyle sınıfsız toplum üretilebileceğini ispat ediyorlardı.</span></p>
				<p class="normal"><span class="idebold">Bu haliyle, Kuran'ın Mescid-i Haram'dan kastettiği gerçeği hayata geçirmiş, aktif biçimde yaşamışlardır.</span></p>
				<p class="normal">Fakat Emevi dinciliğinin klasiği olan <span class="idebold">aforoz</span> sorunu baş göstermiş, Karmatiler <span class="idebold">"fırka-ı dalle", sapık fırka olarak anılmaya başlamıştır.</span></p>
				<p class="normal">Abbasi hilafeti, halkın Karmatilere yönelişinden öylesine ürkmüştür ki; şöyle bir olay naklederek bu iddiamızı ispat etmeye çalışalım.</p>
				<p class="normal"><span class="idebold">Gizli örgütlenen Karmatilerin mensuplarından Hasan deşifre edilir ve saraya çağrılır. Halife, artık gerçekleri gördüğünü, saltanat ve hilafeti terk edip, Hasan'ın önderine vereceğini yeminler ederek söyler ve Karmat'ı saraya davet eder. Hasan da buna inanmıştır.</span></p>
				<p class="normal">Hasan, önderine gider ve durumu anlatır. Önderi tepkilidir. Bunun bir oyun olduğunu söyler. Hasan ise ısrar eder. Bu durumda Karmat, "<span class="idebold">Öyleyse git ve Karmat olduğunu söyle, hilafeti sana devrederse zaten ne yapacağımızı düşünürüz"</span> der. Hasan gidip sarayda bu yönde beyanat verince <span class="idebold">halife hemen emir verir, idamı istenir...</span></p>
				<p class="normal">Bu saflığı Hasan'ın başının bedeninden ayrılmasına neden olmuştur. Ancak Abbasi halifesinin başvurduğu yöntemler göstermektedir ki Karmatiler; Abbasiler için çok ciddi bir korku kaynağına dönüşmüştür.</p>
				<p class="normal">Çünkü Karmatilerin İslam'a bakış açısı; Sünni ve geleneksel dinci yaklaşımın çok fazla ötesindedir. İlmen ve fikren sayısız kaynağı olan Karmati liderlerin <span class="idebold">toplumdaki en güçlü etkisi de, dini referans almış olmaları ve ekonomik refah vaat etmeleriyle oluşmuştur</span>.</p>
				<p class="normal"><span class="idebold">Hallacı Mansur da bu hareketi destekleyenlerden biridir.</span></p>
				<p class="normal">Fakat tahakküm teologlarının ürettiği aforoz psikozuyla bütün Karmati âlimler kâfir ilan edilip idam edilmişlerdir. İsyanları bastırılmış ve yok edilmişlerdir. <span class="idebold">Çünkü savundukları bütün değerler, sömürü ve Allah adına konuşma yetkisini bünyesinde topladığını iddia eden saltanatperestliğe karşıdır!</span></p>
				<p class="normal">Mesela kadınlara sosyal haklar veren ilk hareket olma özelliği taşıyan Karmati hareketi, Emevi dinciliğinin saltanat yanlılarınca <span class="idebold">Batınilik, Mecusilik, mürtetlik ve kâfirlik gibi suçlamalara maruz bırakılarak, halk tarafından dışlanmıştır...</span></p>
				<p class="normal">Karmati hareketi, incelenmesi gereken bir harekettir. Bu noktada okurlara <span class="idebold">"İhvanussafa risalelerini"</span> öneririm.</p>
				<p class="normal"><span class="idebold">Hallac'ın bizde uyandırdığı düşüncelere değinelim...</span></p>
				<p class="normal">Evrensel polarite, kendisi ile var olan kutbun zıddının varlığını koşullamaktadır. Yani -1 var ise, 1 de var olmak durumundadır. İkisinin toplamı ise "0" yani mutlak noktaya varışın özünü simgeleyen yere taşır insanlığı.</p>
				<p class="normal">Bir olgu, zıttı ile birlikte vardır. Zıttı olmaksızın bir şeyi tarif etmek imkânsızdır. Gerçek ile gerçek olmayan da, bu noktada bir polarite gerçeğidir. Yaşamımızın özünde yer edinmiş olan her şey, kendi zıddına dayalı olarak açığa çıkmıştır. Bu, polarite kanununun özüdür.</p>
				<p class="normal">Kuran'ın ruhu da aynı biçimde zıtların varlığını kabul etmektedir.</p>
				<p class="normal">Ancak temel meseleyi ele alırken, zıtlar noktasında yapacağımız incelemede, zalim-mazlum kutbu yerine, zalim-antizalim kutbunu incelememiz gerekir.</p>
				<p class="normal"><span class="idebold">Zulüm bir sebep, mazlumiyet ise sonuçtur. Birbirine zıtlık teşkil eden olgular değillerdir. Ve evrensel dengenin sürekliliğine inananların, zulüm karşısında mazlum kutbunu yüceltmesi, çözüm getirici bir olgu değildir.</span></p>
				<p class="normal">Çünkü mazlumiyetin kabulü, zulmü meşru kılan bir olgudur.</p>
				<p class="normal">Oysaki temel yaklaşım, <span class="idebold">zulme karşı olmak, mazlumiyetin ortadan kalkması adına mücadele vermektir.</span></p>
				<p class="normal">Genel olarak, bu kitabımızın içeriği; doğru polariteye dayalı tahliller üzerinden işleyecek, verilecek din mesajı; polaritenin hak kutbu üzerine oturtulmaya çalışılacaktır.</p>
				<p class="normal">En doğrusunun Allah tarafından bilineceği gerçeğine sığınarak, bu çalışmayı hazırlarken, ne kadar karmaşıklaştırıldığımızı da göz önüne alarak; en temelden, günümüze kadar gelinen süreci incelemek yerine, temel taşların yüzeyini gösterip, günümüzle ilintisizliğini ifade ederek, "birey merkezli sorgulama" sistemine katkıda bulunma gayesi gütmekteyiz.</p>
				<p class="normal"><span class="idebold">Sorgulama,</span> yargılama ile karıştırıldığından, çekinilen bir olgu haline gelmiştir. Oysaki insanların yürüdüğü her yol, "sorgulanmak" ve doğruluğuna emin olana kadar çabalamak suretiyle izlenmek durumundadır. <span class="idebold">Aksi halde, Allah'ın Âdem'e üflediği ruhtan kasıt olan, "sürü" olmamak, "özgür" ve "özgün" olmak noktalarında sıkıntı yaşanır, gelinen durum meşrulaşır.</span></p>
				<p class="normal">Bugün, "içten dışa doğru tüm sistemi okumak" manasına gelen "ikra" ile başlamış bulunan bir kitabın ardı sıra yürüdüğünü iddia edip, "ikra" eylemi ile yakından uzaktan ilgi ve alakası olmadığı bariz biçimde ortada olan halk kitlelerinin durumu, bahsettiğimiz sorgulama merkezli okuma-idrak etme unsurunun bertaraf edilişi ile ilgilidir.</p>
				<p class="normal"><span class="idebold">Bu, açık biçimde; Kuran'ın evrensel gerçeklerini örtmek suretiyle saltanat ve hilafeti güçlendirme adına "sürü psikolojisi" üretmek isteyen odakların sağladığı bir durumdur.</span></p>
				<p class="normal">Kuran'ın insanı, düşünen, akıl eden, sorgulayan, araştıran, evrensel değerleri bünyesinde taşıyan ve toplum için zahmet değil, rahmet olan bir insandır.</p>
				<p class="normal">Bunun aksi düşünülemez!</p>
				<p class="normal">Ancak günümüzde, küresel sistemin sömürü mekanizmasını iyi incelediğimizde, bölgemizdeki muharebenin en önemli unsuru sömürü ile ittifak halindeki "İslam ruhbanları"nın yozlaştırdığı dinin toplumsal tepkiyi bastırışına şahit olmaktayız.</p>
				<p class="normal"><span class="idebold">Bu, Kuran'ın getirdiği nokta olmamakla birlikte, Kuran dışı dinciliğin doğal sonucudur.</span></p>
				<p class="normal"><span class="ideitalik">Hakkında bilgin olmayan şeyin ardına düşme! Çünkü kulak, göz ve gönlün hepsi bundan sorumlu tutulacaktır.</span> (İsra, 36)</p>
				<p class="normal">Kuran'ın kendi içinde kurguladığı "diyalektiği" iyi incelediğimizde, sürekli bir sonuçtan bahsederken, bu sonucun gerçekliğine yapılan atıfların dahi sorgulanması gerektiğini ifade etmektedir. Yani "kesin ve şüphesiz güven" merkezli bir inanç mekanizmasından bahsedilir. Bunun ilk adımı da Allah inancını sorgulamaktır.</p>
				<p class="normal">Göksel bir Tanrı mı?</p>
				<p class="normal">Kendisinden başka hiçbir şey olmayan Tek mi?</p>
				<p class="normal">Bu noktaya pek girmeyeceğim. Ancak bu sorgulmanın meşruluğunu Kuran'ın ilan ettiğini ifade etmek adına şu ayeti paylaşmak isterim.</p>
				<p class="normal"><span class="ideitalik">Hani İbrahim de şöyle yakarmıştı: "Rabbim, göster bana, nasıl diriltiyorsun ölüleri?" "İnanmadın mı?" diye sordu. "İnandım" dedi. "Ancak kalbimin tatmin olması için..." Allah dedi ki: "Kuşlardan dört tane al, onları kendine ısındır, alıştır. Sonra her dağın üstüne onlardan bir parça koy. Sonra da onları çağır. Koşarak sana geleceklerdir. Bil ki Allah Aziz'dir, Hâkim'dir.</span> (Bakara, 260)</p>
				<p class="normal">Bu ayet başlı başına bir öneridir. Yani, inandığını iddia edenlere "mutmain-tatmin" olmaları önerilmekte, aksi halde oluşacak imanın yetersiz ve eksik olacağı belirtilmektedir.</p>
				<p class="normal"><span class="ideitalik">Ey iman edenler! Allah'a, onun resulüne, resulüne indirmiş olduğu Kitap'a, daha önce indirmiş olduğu Kitap'a iman edin. Kim Allah'ı, O'nun meleklerini, kitaplarını, resullerini ve ahiret gününü inkâr ederse geri dönüşü olmayan bir sapıklığa gömülmüş olur.</span> (Nisa,136)</p>
				<p class="normal">Bu gerçeği göz ardı etmek, bizleri içinde bulunduğumuz toplum yapısı ötesine taşımayacaktır. İman edenlerin Kitap'a iman etmesi söylenirken, Kitapsız bir iman olur mu sorusuyla başlayan sorgulamamızda vardığımız netice şudur:</p>
				<p class="normal"><span class="idebold">İstenen şey; Kitap'ı ve resulü anlama, kavrama, sorular sorarak salavat getirme-destek olma-sahip çıkmadır.</span></p>
				<p class="normal"><span class="idebold">Yukarıda verdiğim zalim-mazlum ilişkisinde ısrarla yozlaştırılan bir kavram mevcuttur: Sabır.</span></p>
				<p class="normal"><span class="idebold">Sabır,</span> kararlı bir biçimde "hareket ve aksiyon" dahilinde olmak, kısacası "dava adamı" olmak demektir. Oysaki polariteyi zalim-mazlum biçiminde kurgulayanların içini boşalttığı sabır, <span class="idebold">zulme karşı dayanma gücü</span> olarak karşımıza çıkmıştır. Bu hiçbir şekilde, ne kelimenin anlamına ne de Kuran'daki kullanımına uymaz!</p>
				<p class="normal"><span class="idebold">Sabır, Kuran'ın tabirleriyle, dava için aksiyon halinde olma, eylem ve hareketi muhafaza etme ve güçlendirme anlamlarına gelir. Kararlı biçimde yol alma, sabrın özüdür. Zulme karşı antizulüm yaklaşımını sergileme ve ölçüyü zulmü icra edenlerin ölçülerine göre tayin etme, yani işleyen akıl merkezli hareket etme, sabrın ta kendisidir...</span></p>
				<p class="normal">Ancak bütün kavramlar gibi sabır kelimesi de bu yozlaşmadan nasibini almış, gelenekçi akımın etkisinde kalmıştır.</p>
				<p class="normal">Sabrın yozlaşması ve ardı sıra gelişen mazlumiyet düşüncesi, dinin mazlumu meşrulaştırdığı fikri; ortaçağda ruhbanların ezilen halk kitlelerini cennetten arsa vererek uyutmasıyla benzer nitelikler taşıyan bir durumdur. Sorun, denklik kavramını işletme noktasında değil, kötüye kullanılan ahiret inancı üretme hususunda ortaya çıkmaktadır.</p>
				<p class="normal">"Bırakın krallar zengin olsun, siz de cennette rahat edersiniz" fikri, Kurani mesajın bünyesinde yer edinebilecek bir fikir değildir. Dini yaşamdan çıkarmak, bu yolla mümkündür. Din, hayatın her alanına müdahil bir olgudur. Toplumsal adaletsizliğe göz yumacak kadar taviz içermez.</p>
				<p class="normal">Aynı oranda, dinin toplumsal sorunlara getirdiği çözümlerin dile getirilmediği günümüzde, din sadece belli meselelerden ibaretmiş gibi bir durum ortaya çıkartılmaktadır. Dindar bir toplum için güncel gibi görünen çoğu mesele sorun bile değilken, dinci bir yapı için, saltanatın temelini koruma adına önemli bir sorundur.</p>
				<p class="normal">Çünkü içi boşaltılmış dinci akımın Kurani gerçekleri örterek ürettiği şekilperest yaklaşım, topluma ancak belirli semboller ve zayıf noktalar deşilerek ulaşır. Bu klasik bir yayılma stratejisidir.</p>
				<p class="normal">Ancak işin özüne geldiğimizde, yani dinin gerçeğinden söz açtığımızda, bu şekilperestlerin kaçıştığını görürüz. Mesela işe "selam" kavramı açılarak başlanabilir.</p>
				<p class="normal"><span class="idebold">En çok tahrip edilen kelimelerin başında gelen "selam" bugün kesin suretle yanlış anlaşılmaktadır.</span> Selam kelimesi Arapça olup, "slm" kökünden gelen; "barış-huzur-refah-esenlik" manaları taşıyan bir kelimedir.</p>
				<p class="normal"><span class="ideitalik">Ey iman edenler! Allah yolunda gaza için dolaştığınızda, iyice anlayıp dinleyin de size selam verene "Sen mümin değilsin!" demeyin. İğreti hayatın menfaatine göz dikiyorsunuz ama Allah katında çok ganimetler vardır. Önceden siz de öyle idiniz ama Allah size lütufta bulundu. O halde, iyice araştırın, anlayın, dinleyin. Çünkü Allah, yapmakta olduklarınızdan haberdardır.</span> (Nisa, 94)</p>
				<p class="normal"><span class="ideitalik">Orada hiç boş söz işitmezler; ancak bir "Selam" işitirler. Orada sabah akşam rızıkları da vardır.</span> (Meryem, 62)</p>
				<p class="normal"><span class="ideitalik">Biz de şöyle dedik: "Ey ateş, İbrahim'e bir serinlik ol, bir selam ol!"</span> (Enbiya, 69)</p>
				<p class="normal">Selam kelimesi, Kuran'da esenlik, huzur, barış manalarında kullanılmıştır. Özellikle Muhammedi çıkışın aksiyoncu ruhunu idrak etme noktasında "selam" özel bir yere sahiptir. Çünkü önemle üzerinde durulan vurgu, "Selam veriniz" babındadır. Bu bab dahilinde vurgulanmak istenen ise "Bireyin esenlik, huzur, refah ve barışı için mücadele veriniz" noktasındadır.</p>
				<p class="normal">Öyledir ki, İmamı Serahles'in cuma namazı üzerine ortaya koyduğu tabloyu incelediğimizde, günümüzde uygulanan cuma namazlarının tartışmalı olduğu ortaya çıkmaktadır. Çünkü İslam, kolektif bir toplum dinidir. Kesin ve mutlak suretle toplumsal dayanışmayı tepe noktası kabul eden bir anlayış üzerine inşa edilmiş, bu çeşitli metotlarla pratize edilmiştir.</p>
				<p class="normal">Muhammedi çıkışın bizlere öğrettiği "selam" yöntemi şudur:</p>
				<p class="normal"><span class="idebold">Evinde ekmeği olmayan kişinin, neden ekmeğinin olmadığını sorgulamak! Ve bu nedenlerle mücadele vermek.</span></p>
				<p class="normal"><span class="idebold">Selam vermek, sorumluluk almaktır.</span></p>
				<p class="normal"><span class="idebold">Selam verilen kişinin, refahı adına mücadele etme gerekliliği doğurmaktadır.</span></p>
				<p class="normal">Selam gerçeğini <span class="idebold">"Selamünaleyküm ahali"</span> aldatmacasına indirgeyerek, ana ruhu yok etmiş olan yaklaşımın üretebileceği hiçbir kavram, ezberlerden arınmış bir ruha dayalı olmayacaktır. Çünkü bu tavrın öncüleri, bizzat sisteme olan bağlılıklarıyla birlikte; çıkar ve menfaatlerinden vazgeçebilecek olgunluğa sahip değillerdir.</p>
				<p class="normal"><span class="idebold">Kısacası din, bezirgânlar elinde zahmet, samimi bireyler elinde rahmet aracı haline gelebilecek yapıdadır. Samimi bireylerin üreteceği erdemli toplum, bezirgânların üreteceği sürüden güçlü ve kalıcı olacaktır.</span></p>
				<p class="normal"><span class="idebold">Sınıfsal ayrılıkların var olduğu toplumlarda dinden bahsetmek imkânsızdır.</span></p>
				<p class="normal">Ortaçağ toplum sınıfları arasında yer edinmiş bulunan ruhbanlar sınıfının ürettiği toplumsal tahakkümün soylu ve krallar lehine olduğu gerçeğinden yola çıkarak, dinin o dönem için servet sahiplerinin halkı sindirme politikası halinde kullanıldığını ifade etmek mümkün olacaktır. Özellikle Pavlusçuluğun beslendiği ana kaynak olan "uydurulmuş İncil"in bünyesindeki "genesis" gibi kalıpların topluma dayatılışı ile birlikte, bilimsel aklı "kâfir" ilan etme noktasında üretilen politikaların, dini "uyutma" aracı olarak görme şarlatanlığını gözler önüne sermektedir.</p>
				<p class="normal">Kopernik, Galilei gibi bilim insanlarının çektiği ıstırapların merkezinde din olmuştur. Küresel sömürü sisteminin egemenleşme noktasında en önemli etki din olmuştur. Sonraki süreçte, bu deneme-yanılma deryasında elde edilen verimli sonuçlar tüm inanç sistemlerine uygulanmış, günümüzde ise şekil değiştirerek "İslam" bünyesine zerk edilmiştir.</p>
				<p class="normal"><span class="idebold">Dincilik ile dindarlık arasındaki ince çizgiyi anlamadığımız an, gerçeklerimize uygun bir çözümleme yapmamız imkânsızlaşacaktır. Dindarın rahmet, dincinin zahmet olduğu gerçeğinden yola çıkarak, geçmişten geleceğe uzanan bir tekerrür hakikatine yönelik açılımlar yapmak gereklidir.</span></p>
				<p class="normal">Ortaçağ feodalizmi, köylü sınıfın sessizleşmesi adına, cennetten arsa satma arsızlığına şahit olmuştur. Aynı dönemin ürettiği din savaşları, aynı oranda vahim ve vahşidir. Engizisyonlar, aforozlar, bilim karşıtlığı vs. tamamen dinin saltanata heba edilmesi nedeniyle ortaya çıkmış tablonun elementleridir.</p>
				<p class="normal">Günümüzdeki ana problem de bu düzlemde incelendiğinde ortaya çıkacaktır. Ana sorunumuz, sömürüyle sorunu olmayan, basit takıntılara sahip, detaycı ve içi boş bir anlayışın, "İslam" adı altında pazarlanmasından ibarettir. Bu anlayışın mensuplarının ise reel gündem oluşturma noktasında ortaya koydukları ile ana problemler arasında hiçbir bağ ve analoji yoktur.</p>
				<p class="normal"><span class="idebold">Bir taraftan, BMW marka arabadan inmeksizin "laiklik" eleştirisi yapanlar, diğer taraftan bu eleştiriyi yapanları "İslam'ın temsilcisi" olarak görüp, dinin kendisine düşman olanlar.</span></p>
				<p class="normal">İşte bu iki kutup arasında süren mücadelenin ortasında kalan halkın, 1000 yıllık klasik metotlara dayalı olarak sürdürülen sömürü mekanizması arasında gitgide yoksullaşmasıyla birlikte içine düşülen çözümsüzlük, bizleri düşündürmektedir.</p>
				<p class="normal">Çözümsüzlük, kutupların hiçbirinin doğal sonuç olmamasından ötürüdür. Yani, var olan bu kutuplar, arada kalanları sömürme mesleğini icra eden güruhlarca üretilmiş, aynı oranda başarılı olmuş geçmişe dayalı deneyimlerden ileri gelen tecrübe ile gayet başarılı bir şekilde çalışmışlardır.</p>
				<p class="normal">Dini yozlaşma, "ılımlı İslam" ile özetlenecek bir olgu değildir. Günümüzde "ılımlı olmayan" geleneksel anlayışın da bir o kadar içi boştur.</p>
				<p class="normal">Cami merkezli, hayattan kopuk ve evrensel aklı lanetleyen bu anlayışın mensuplarının içine düştüğü durum ise ortadadır. Batı'nın tüm ilerleyişine rağmen, bir o kadar geride kalmış olan bu toplumların, gerçek İslam ile iç içe olduğunu söylemek imkânsızdır. Bu bağlamda, bu gerçeğin farkına varanların toplumsal dönüşüme ivme kazandıracağını söylemek mümkündür.</p>
				<p class="normal">İstanbul fethedildiğinde, Fatih Ayasofya Kilisesi'ne gitmişti. İçeride "ruhbanların" melek kanadı saydığı ifade edilir. Bu, günümüz İslam toplumlarının içinde bulunduğu durumla tıpatıp aynıdır.</p>
				<p class="normal">Çünkü Batı ile haşır neşir olup, ülkenin tüm kurumlarını Batı'ya pazarlayan organizasyonların "dindar" olarak atfedilişi, bu vahim tabloyu gözler önüne getirmektedir.</p>
				<p class="normal"><span class="idebold">Bu apaçık bir takvaperestlikten ibarettir.</span></p>
				<p class="normal">Müslüman, takvaya değil, sadece Allah'a iman eder/güvenir. Oysa günümüz İslam yaklaşımının ana kıstası takvadır. Bu çok tehlikeli ve hatalıdır. Çünkü takva, Allah-kul ilişkisi dışında hiçbir geçerliliği olmayan bir birimdir. Bir ölçü birimidir. Kıstasları belirleyen Allah, uygulayan ise insandır. Sonuç olarak gelinen noktada ise, değerlendirme yapma yetkisi sadece Allah'a aittir.</p>
				<p class="normal">Ancak günümüz toplumları için, bir başkasının ortaya koymuş olduğu şekilsel duruş ön plandadır. Bunu açmamıza gerek yoktur. Çünkü yaşadığımız topraklarda örnekleri aleni biçimde karşımıza çıkmaktadır.</p>
				<p class="normal">Bugün, dinin sadece namaz, oruç, hac gibi ritüellerden ibaret olduğu yönünde gelişmekte olan düşüncenin temeli, tefekkürsüz/düşüncenin yer edinmediği din anlayışından ileri gelmektedir. Özellikle bu düşüncenin teologlarının ürettiği tahakküm, Kuran dışı bir din algısının toplumda egemen olması adına ciddi atılımlarda bulunmuş, başarılı da olmuştur.</p>
				<p class="normal">Kuran'ın algılanması ve yaşanması adına söylem geliştirenlerin <span class="idebold">"reformist"</span> ilan edilişi de, aynı tahakküm merkezinin ürettiği savunma mekanizmasının ta kendisidir.</p>
				<p class="normal">Hz. Peygamber'in dini bu şekilde yaşamadığını, hatta bu şekilde inananlar ile mücadele ettiğini, önceki bölümlerde daha net örnekler üzerinden ifade etmiştim.</p>
				<p class="normal"><span class="idebold">Açık biçimde ifade etmek gerekir ki İslam, Kurani ve Muhammedi ölçülerde değil, Emevi şahsiyetsizliğinin ürettiği ölçülerde yaşanmaktadır.</span></p>
				<p class="normal">Din, efendilerin köleleri üzerindeki baskı ve sömürü aracı değil, kölelerin efendilerle denk bir hayat yaşaması adına vücut bulmuş ruh bütünlüğüdür. Efendi-köle ayrımının gözle görülür biçimde var olduğu toplumlarda, dinden bahsetmek saçma olacaktır. Çünkü din; ana çıkışını bu realiteyi yok etme noktasında hayata geçirmiştir. Bu müdahale sonrasında, efendilerin sömürü mekanizmasını din bünyesine taşıyarak ürettiği, din merkezli sömürü ise dinin kendisiyle değil, sahtesiyle ilgilidir.</p>
				<p class="normal">Din, toplumsal bir olgudur. Bireyden başlayıp dalga dalga topluma yayılan esenlik ve adalet mekanizmasının mihenk taşıdır. Sahtesi ise sömürü ve zulmün aracısıdır.</p>
				<p class="normal">Dinin en önemli olgusu, "iman"dır. Kuranın ana mesajında, iman hususunda önemli yaklaşımlar mevcuttur.</p>
				<p class="normal">İman, "emn" kökünden türemiş bir kelimedir. İman etmek tam manasıyla "emin olmak" demektir. Emin olma yolculuğuna verilen ad ise "haniflik"tir.</p>
				<p class="normal">Kuran'ın önerdiği din anlayışı bünyesinde; <span class="idebold">Allah ile başlayan bir sorgulama zincirinin üzerine bina edilmiş "sağlam ve sarsılmaz" iman</span>dan bahsedilir. İşte bu imanı/güveni sağlayan ana dönüşe ise bir diğer manası "dönek" anlamına gelen <span class="idebold">"hanif"</span> kelimesi katkı sağlar.</p>
				<p class="normal">Hanif, <span class="idebold">ecdat ve ata kabullerinin egemenliğini ve baskısını reddederek, salt bir biçimde doğru çizgiye tam dönüş yapmak</span> manasına gelir.</p>
				<p class="normal">Hanifliğin zıttı ise "müşriklik"tir.</p>
				<p class="normal">Müşrik, "şerik edinmiş kişi" demektir. Şerik, hüküm ve saltanatta, Allah'ın dengi olmaksızın bir aracı ve söz sahibi atamak manasına gelir.</p>
				<p class="normal">Şirket kelimesi de aynı kökten, "şüreka"dan türemiştir.</p>
				<p class="normal"><span class="ideitalik">İbrahim ne bir Yahudi idi ne de bir Hıristiyan. O, sadece hanif bir Müslüman'dı / Allah'a teslim olandı. O müşriklerden değildi</span>. (Âli İmrân, 67)</p>
				<p class="normal"><span class="ideitalik">De ki: "Allah, doğrusunu söylemiştir / vaadinde sadıktır. Hadi artık hanif olarak İbrahim'in milletine uyun! Müşriklerden değildi o."</span> (Âli İmrân, 95)</p>
				<p class="normal"><span class="ideitalik">Ben bir hanif olarak yüzümü gökleri ve yeri yaratana döndürdüm. Müşriklerden değilim ben.</span> (Enam, 79)</p>
				<p class="normal"><span class="ideitalik">O halde sen yüzünü, bir hanif olarak dine, Allah'ın insanları üzerinde yarattığı fıtrata çevir. Allah'ın yaratışında değiştirme olamaz. Doğru ve eskimez din işte budur. Fakat insanların çokları bilmiyorlar</span>. (Rûm, 30)</p>
				<p class="normal">Yukarıdaki ayetler bütününün birincisinde vurgulanmakta olan, aynı surenin 60. ayetinden itibaren başlayan bir pasajın içindeki, "Yahudi ve Hıristiyanların" İbrahim için ortaya attıkları iddialara binaen vahyedilmiştir.</p>
				<p class="normal">Ayette, İbrahim Resul için, hanif bir biçimde yönelmişti ifadesi geçer. Bu noktada, geleneksel İslam'ın teologlarının bahsettiği gibi, "haniflik" İbrahim'in dini değil, İbrahim Resul'ün İslam dinine yönelirken kendisinde açığa çıkan karaktere verilen addır.</p>
				<p class="normal"><span class="idebold">Haniflik, bir karakterdir. Şirksiz imanın adıdır. İslam ise dindir.</span></p>
				<p class="normal">Aynı şekilde diğer ayetlerde de ifade edilen gerçek bu yöndedir. Hanifçe yöneliş, "atalar kültü" ve gelenek etkisinde kalmaksızın, doğrudan yüzü Hakk'a çevirmek olarak tanımlanabilir. Bu, Muhammedi karakterin de özüdür.</p>
				<p class="normal">İman, inkâr ile başlayan büyük bir serüvendir. "La ilahe illallah" sözü, bu hakikati gözler önüne sermek için yeterlidir. Çünkü başlangıçta yer alan "la", var olan tüm olguları "ret", ardından gelen "illallah" ise, tek kabulün "Allah" olması hususunda yaklaşım geliştirmeyi öğütlemektedir.</p>
				<p class="normal">Çünkü dine yöneliş esnasında bireyin beraberinde "şirk" unsurlarını da taşıması muhtemeldir. Hatta daha açık ifade etmek gerekirse, Kuran'ın müşrik tanımına uymak için, öncül Allah kabulünün varlığı temel kıstastır.</p>
				<p class="normal">Şirksiz iman gerçeğini algılama noktasında, önümüze dizilmiş olan sayısız dini kaynağı gözden geçirmek gerekir. Eğer bu yapılırsa, Kuran'ın dinine yapılan sayısız ilaveyi görmek mümkün olacaktır.</p>
				<p class="normal">Kuran'ın mesajında geçen ve Resulullah'ın gaybı (bilinmeyen) bilmediğini ifade eden ayetlerin varlığına rağmen, Allah'ın elçisinin geleceği bildiğini iddia etmek, Kuran'ın gerçeklerinin üzerini örtmektir (küfür). Bu realiteyi gözler önüne seren ayeti hatırlayalım:</p>
				<p class="normal"><span class="ideitalik">De ki: "Ben size, Allah'ın hazineleri yanımdadır, demiyorum. Gaybı da bilmem. Size 'Ben meleğim' de demiyorum. Ben sadece bana vahyolunana uyuyorum." De ki: "Körle, gören bir olur mu? Düşünmüyor musunuz?"</span> (Enam, 50)</p>
				<p class="normal"><span class="ideitalik">De ki: "Ben kendime, Allah'ın dilediğinden başka ne bir fayda, ne de bir zarar verme gücüne sahip değilim. Eğer gaybı bilseydim, elbete çok hayır (mal ve mülk) elde ederdim. Bana kötülük dokunmamış (beni cin çarpmamış)tır. Ben sadece inanan bir kavim için bir uyarıcı ve müjdeleyiciyim.</span> (Araf, 188)</p>
				<p class="normal"><span class="ideitalik">Ben size: "Allah'ın hazineleri benim yanımdadır" demiyorum. Gaybı da bilmem. "Ben meleğim" de demiyorum. Sizin gözlerinizin hor gördüğü kimseler için "Allah onlara bir hayır vermeyecek" de demem. Allah, onların içlerinde olanı daha iyi bilir. Böyle bir şey yaptığım takdirde ben, mutlaka zalimlerden olurum."</span> (Hûd, 31)</p>
				<p class="normal"><span class="ideitalik">Göklerin ve yerin gaybı (görünmez bilgisi), Allah'a aittir. Bütün işler hep Allah'a döndürülüp götürülür. O'na kulluk et ve O'na dayan. Rabbin sizin yaptıklarınızdan gafil değildir. (</span>Hûd,123)</p>
				<p class="normal"><span class="ideitalik">Göklerin ve yerin gaybı Allah'a aittir. O sâ'atin işi, bir göz açıp yumma gibi, yahut daha yakın (kısa)dır. Şüphesiz Allah, her şeye gücü yetendir.</span> (Nahl, 77)</p>
				<p class="normal"><span class="ideitalik">Gaybı bilen O'dur. Gizli bilgisini kimseye göstermez.</span> (Cin, 26)</p>
				<p class="normal"><span class="idebold">Bu ayetlerden bihaber biçimde çizilen peygamber portresi, geleceği bilen, Allah'ın zati özelliklerini bünyesinde ihtiva eden, Allah ile pazarlık edebilen (miraç-namaz olayı), tüm peygamberlerden üstün ve mahşerde Allah'ın ceza verdiği insanların bağışlanmasını dahi sağlayacak kadar yaptırım gücü olan bir varlıktır.</span></p>
				<p class="normal">Bu, Kuran'ın peygamber portresine uymayan, <span class="idebold">Hrislam</span> yani Hıristiyanlaştırılmış İslam'ın ürettiği uydurma bir yaklaşımdır. Allah'ın elçisi olan Hz. Muhammed, <span class="idebold">ağlayan, gülen, kızan, heyecanlanan, hüzünlenen, ticaret yapan, evlenen, yemek yiyen en az herkes kadar insan olan insanoğlu insandır.</span></p>
				<p class="normal">Zaten, elçilik meselesi de buradan ileri gelmektedir. O, farkında olan, kavramış, sistemi idrak etmiş, olgun insandır. Bu yönü ile insanlığın doğal çizgisinden uzak, mertebe olarak yüksektir. Ancak bir eylem ve aksiyon adamı oluşu ile de göze çarpan Allah'ın resulü, içimizden biridir.</p>
				<p class="normal">Ebu Cehil'e karşı duran, halkın huzuruna çıkıp büyük bir heyecanla konuşan, vahye muhatap olduğu süreçte örtünün altına girip titreyen bir insan.</p>
				<p class="normal">Ortaya koyduğu mesajın özüne tam biat edişi, erdemi ve keskin tavrıyla eşine rastlamadığımız bir insan.</p>
				<p class="normal">Önderimiz ve takip ettiğimiz büyük insan!</p>
				<p class="normal">Meselenin bu yönünü idrak ettiğimiz anda, karşımıza çıkan gerçeklerle yüzleşmemiz daha kolay olacaktır. Dini yozlaşma; Kuran'ı tahrif ederek değil, peygamberi tahrif ederek vücut bulmuştur. Günümüz gelenek dininin referans aldığı kıstaslar, genel olarak Kuran değil, Emevi sürecinde uydurulmuş hadislerdir.</p>
				<p class="normal">Bu hadislere dayalı olarak gelişen ayrımcılık, mezhepsel bölünme (dinde bölücülük) ve hüküm noktasında ortaya çıkan mantıksal izahı olmayan kurumlar (icma-kıyas vs.) dinin dinamiklerini dinamitlemiş, ortaya şekilden ibaret bir din çıkıvermiştir.</p>
				<p class="normal">Ancak, Allah'ın vaat ettiği gibi; Kurani mesaj geçerliliğini korumaktadır. Bu bizim en büyük dayanağımız ve güvenimizdir.</p>
				<p class="normal">Şirk, Allah'ın peygamberi ile aldatma yoluyla adeta damarlarımıza zerk edilmiş, peygamber merkezli aldatmanın ardına bina edilmiş olan saltanatçı dincilik fikri meşruluk kazanmıştır.</p>
				<p class="normal">Allah Resulü'nün ardında hiçbir maddi mirası olmadığı halde, ardından saray ve köşkler bırakan Emevi halifeleri, dinin sosyal ruhunu yok ederek, ritüel merkezli dinciliğin temellerini atmışlardır.</p>
				<p class="normal">Resul'ün torunlarını Kerbela'da şehit edip, bu katliam üzerine saltanat kuran şer şebekesinin yaptığı tahribat, günümüzdeki sakat yaklaşımın temelini oluşturur. Bu yaklaşımın, çağın sorunlarına çözümsüz kalmalarını Allah'a ve Resul'e atfeden aydın kesimin bağnazlığı ise ayrı bir sorundur.</p>
				<p class="normal">Şirk, İslam toplumlarının kanını emen bir felaket konumundadır. Şirk ve dinde bölücülük, sorunlarımızın temel nedenleridir. Şirki anlama adına, zıttı olan hanifliğe değinmiştim. Ancak şirk meselesini daha detaylı incelemek gerekir.</p>
				<p class="normal">Çünkü İslam toplumlarının kliklerinin bütünü haline gelen "Gelenek Dini"ni doğuran temel faktör, <span class="idebold">tevhidin anlaşılmaması değil, şirkin anlaşılmaması sorunudur...</span></p>

		</body>
</html>