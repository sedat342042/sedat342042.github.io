<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_8"><br class="chapter"/><br class="chapter"/><br class="chapter"/>   <span class="solbaslik1">Tevhit ve Şeriat</span></h2>
				<p class="normal">Geldiğimiz noktaya kadar, tevhit konusunun temel direnç noktalarına işaret ettik. Lakin tek toplumu inşa edecek paradigmanın köküne inmek gerekiyor. Bu da "tevhit"tir.</p>
				<p class="normal">Bu bölümün başlığında ele alınan her iki kavram da, toplumsal önyargıların ve hastalıkların kurbanı edilmiş kavramlardır. Tevhit ve şeriat kavramları işitildiğinde zihinlerde oluşanlar, alabildiğinde vahimdir. Bu kavramlar "İslamcı akılda" tahrip edilmiş bir vizyonla şekillenirken, "modernist kavrayışta" felaket, gericilik, tesettür ile çağrışım yapar.</p>
				<p class="normal">Kuran'da ise çok daha farklı bir tonda anlatılır. Kuran'da tevhit, birlik anlamında kullanılır. Bu dünya ile öteki dünya, fizik ve fizikötesi, madde ve mana, beden ve ruh gibi ayrılıklara değil, yekûn tek bir vahdetin varlığını izah adına ortaya konmuş bir kavramdır.</p>
				<p class="normal">Tevhit, bir dünya görüşüdür. Bir yönetim biçimi, metot ya da sistem değildir. Birçok insan tevhite inandığını söyler. Lakin onların nezdinde çoğunlukla bu kavram dini, mistik, felsefi ve dogmatik bir kavram olarak göze çarpar. Benim nezdimde tevhit, tüm dogmalardan bağımsızlaşmış aklın uyumlandığı hakikattir.</p>
				<p class="normal">Tevhit, yeşil bayrakların, sarıklı otoriterizmin, abdestli demokrasinin, diktatörlüğün, piyasacılığın gölgesinde uyuklayacağı bir ağaç değildir. Tevhit, bir dünyaya bakış biçimidir. Egemenliğin koşulsuz bir biçimde Allah'a ait olduğunun farkındalığıdır tevhit. Bu ne demek? Açmak lazım...</p>
				<p class="normal">Kimilerinin de sandığı gibi egemenliğin Allah'a ait olması, kendisini Allah'ın halifesi olarak insanlara dikta etmiş cehaletin saltanatını dikta etmesi manasına gelmez. Egemenliğin Allah'a ait olması, insanın dayattığı tüm paradigmalara itiraz etmek, beşeriyetin ürettiği nizam adlı uyduruk hengâmeden soyutlanmak manasına gelir.</p>
				<p class="normal">Bu yönüyle tevhit, materyalizm ve natüralizmden ayrılır. Tevhite göre dünya; diri, iradeli, şuurlu, ideal ve amacı olan bir varlıktır. Bu nedenle varlık; hayat, irade, duygu ve hedefi olan diri bir varlıktır. Allah ile doğa, Allah ile yaratılmış olan arasında dikey bir hiyerarşi yoktur. Temelde bir tecelliyat, eden-edilen türevinde bir ilişki vardır. Bu yönüyle tevhitin ana kanunları, varoluşun bu diri seyrinde bütüncüllüğü tesis eden doğa kanunlarıdır.</p>
				<p class="normal">Doğa kanunları, bütünüyle tevhitin esaslarıdır. Bir fikrin, tutumun, eğilimin ve yönelimin tevhite uygunluğu "doğaya uyumluluğu" kıstası üzerinden doğru anlaşılabilir. Doğal sürecin dışına taşan eğilimlerin tamamı "şirk", bu sürece adapte olan eğilimlerin tamamı "tevhit"tir.</p>
				<p class="normal">Bir fikrin ya da yönelimin tevhit olması ya da tevhit oluşu diyelim; tespit ve teşhislerden münezzehtir. Belirli bir merciin onayı gerekmez. Aksine, "onaylayıcılık" gibi bir merci ya da üstyapının varlığı şirke işaret eder.</p>
				<p class="normal">Bu yönüyle, Allah'ın peygamberi dahi onaylayıcı değildir. Bu durum, Kuran'da birçok ayette; "Ben sadece bana vahyedilene uyarım" ibareleri yer alır. Bu ibareler, onaylayıcılığı doğrudan Kuran'a yönlendirir. Kuran üzerine de bir şeyler söyleyeceğiz. Ama öncelikle tevhit bahsini derinleştirelim.</p>
				<p class="normal">Tevhit görüşünde, düalite, parça-bütün ilişkisi, neden-sonuç gibi bir eğilim yoktur. Aksine, "varlığın külli birliği" bahsi oluşturur. Bu birlik, sadece insanların birliği ya da üzerine asfalt dökülmüş toprak üzerinde birliği tesis etmek değildir. Varoluşun, halihazırda süren, kendi iç dinamiklerinin sürdürülebilirliği üzerinden oluşa adapte olmaktır. Bu yüzden "ol" emri, sadece Allah'a aittir. Varoluşun elementleri ya da bileşenleri, "ol" emrine sadece adapte olurlar. Bu adaptasyona "Müslümanlık" denir.</p>
				<p class="normal"><span class="idebold">Yani "barışseverlik". Varoluşun uyumlu birliği, bütünlüğü ve tekâmül yolculuğu...</span></p>
				<p class="normal">İşte bu durum, insan dışındaki tüm varoluş bileşenlerinin mevcut tutumudur. Bu duruma uyumlanma sorunu olan tek varlık "insan" olduğundan, insan İslam'a davet edilmektedir. Davet eden, bütün bileşenlerdir. Kediler, köpekler, kuşlar, böcekler...</p>
				<p class="normal">Biz'in tekilliğinden bahsetmiştim. İşte temelde bu tekillik, tüm bu oluşların bileşeni olarak ifade edebileceğimiz olguların ortak tavrıdır.</p>
				<p class="normal">Bu yönüyle tevhit, Allah'ın yarattığı kanunlara uyumlanma görüşüdür. Bu kanunlar, doğa kanunlarıdır.</p>
				<p class="normal">Bütün bir Kuran en temelinde "yabancılaşmanın bu eksende geliştiğini" ve insanın yönünün bu çizgide olgunlaşması gerektiğini vurgular durur. <span class="idebold">Bu nedenle tevhide göre; bir kavmin, kişinin, grubun, sınıfın egemenliği şirktir.</span> Bu sayılanlar ister yetkiyi Allah'tan aldığını iddia etsin, ister iblisten.</p>
				<p class="normal">Çünkü varoluşta böyle bir düalite yoktur. <span class="idebold">Egemenlik, kayıtsız şartsız Allah'a aittir.</span> Vatandaş, hilafet sistemi adı altında, insanların İslam'dan anladıkları üzerinden bir egemenlik alanı üretiyor. Bunu da "Egemenlik Allah'ındır" diyerek süslüyor. İşte bunun çok dışında bir şeyden bahsediyoruz.</p>
				<p class="normal">Mütedeyyin diye tabir edilen yoğunlaşmanın yerleşkelerinde "Hüküm sadece Allah'ındır" diyerek kastedilen bir rejim ya da sistem olarak tevhit, kişilerin kafasındaki Allah'ın hükümleri olduğundan, Allah'ın hükmü olmuş olmaz. Bu yönüyle otorite, egemenlik sahasını "Allah'ın yarattığı doğal varoluş kanunlarına adapte etmek, Allah'ın egemenliğine uyumlanmak" manasına gelir.</p>
				<p class="normal">Tevhit dünya görüşü, materyalizmin aksine, varlık âlemini ikiye ayırır. Gayb ve şahadet. Bu iki kavram, sanılanın aksine, beş duyusal kavrayışla ilgili değildir. Tamamen deneyimseldir. İnsanın deneyimlemediği, tekâmül yolculuğunda keşfedemediği tüm gerçeklik "gayb" iken, farkına vardıkları "şahadet" kavramıyla ilişkilendirilir. Bu yönüyle "şehitlik" gaybın deşifre edildiği aklı temsil eder. Ölümden ziyade yaşamsal bir kavramdır.</p>
				<p class="normal">Bu bölümleme bir tür düalite/ikilik nedeniyle oluşmuş bir bölümleme değildir. Süreçten kaynaklı aşamalara verilen isimlerdir. İnsanın matematiksel bilgiyi artırma sürecinde trigonometri gaybdır. Kerrat cetveli diye de tabir edilen çarpım tablosu bilgisi edinildiğinde, bu bilgi şahadet olmuş olur. Bu nedenle insan "kâşif"tir. Gayb ve şahadet âleminin yolcusudur. Bu nedenle netlikler ya da varış iddiaları üzerinden yolculuğunu köreltmemelidir.</p>
				<p class="normal">Bu yönüyle tevhit dünya görüşünde "doğa" şahadet âlemidir. Ve tevhit, ayetler ve sünnetler silsilesinden ibarettir.</p>
				<p class="normal">Kuran'a baktığımızda "ayet" kelimesi; deniz, ağaç, gece, gündüz, yer, güneş, ölüm, deprem, insan ile birlikte anılır. Gece Allah'ın ayetidir, gündüz de öyle. Ayet kelimesi; delil, kanıt, belge gibi manalara gelir. Ayet, sadece Kuran-ı Kerim sayfalarında yer almaz. Tüm kâinat, ayetlerden ibarettir. Gözlenebilir, deneyseldir. Ve bu ayetlerle hükmedilir.</p>
				<p class="normal">Devam ederken, madde üzerine bir şeyler daha söylemek isterim. Einstein, maddenin esas oluşuna, fizik dünyanın ilk ve temel taşı olduğuna inanan, enerjiyi ise maddenin değişmiş ve artık şekli sanan materyalistlere ve bunun tersine, enerjiyi esas ezeli kaynak ve maddeyi onun değişmiş ve sıkıştırılmış şekli sanan erkeci (enerjist)lere karşı şunu duyurmaktadır:</p>
				<p class="normal">Karanlık oda deneyi, madde ve enerjinin hiçbirinin varlık dünyasının temel özü olmadığını göstermektedir. Hatta bu ikisi birbirlerine öyle dönüşürler ki bu dönüşüm, her ikisinin de tanınmaz ve görülmez bir özün birbiri ardınca gelen görünümleri olduğunu, bu özün kimi zaman madde şeklinde, kimi zaman da enerji şeklinde görünüm kazandığını, kendini iki şekilde gösterdiğini ve fizik biliminin, o duyumsanmaz varlığın sadece bu iki görünümüyle ilgisi olabileceğini gösterdiğini ortaya koymuştur.</p>
				<p class="normal"><span class="idebold">Bu izahlar "gayb ve şahadet" kavramlarının oluşturduğu kombinasyonu da izah eder.</span> Bu kombinasyonlar, iç içe geçmiş hakikatin, sürekli olarak farklı biçimlerde açığa çıkışı ya da insanın aslında sadece farkına vardığını bizlere gösterir. Tevhidi dünya görüşünde madde temel/esas değildir. Bunun yerine deneyimlenmemiş bir gaybi mana bilgisi de esas değildir. Esas olan tekâmüldür. <span class="idebold">Madde ve mana birliktedir</span>. Birbirinden ayrı değildir. <span class="idebold">Mana maddeyle, madde manayla iç içedir. Bunun aksi bir durum, şirk olur.</span></p>
				<p class="normal"><span class="idebold">Fizik ve fizikötesi, madde ve mana, duyulan ve duyulmayan, var ve yok, ruh ve beden, bilim ve din, akıl ve gönül, din bilimi ile tabii bilimler, halk için çalışma ile Allah için çalışma, siyaset ile din, siyaset ile bilim, mantık ile aşk, ekmek ile ibadet, efendi ile köle, patron ile proleter, Yunanlı ile Berber, Kılıçdaroğlu ile Tayyip Erdoğan, havas ile alim, mutlu ile mutsuz, Doğulu ile Batılı, Türk ile Kürt, alim ile halktan bir kişi, olan ile olmayan, aristokrat ile alt sınıf, ruhani ile ruhani olmayan, dindar ve dinsiz, İslamcı ile laik, kapitalist ile Marksist, devrimci ile karşı devrimci, mülk sahibi ile mülksüz, zengin ile fakir vb çelişkilerde görülen ikicilik-düalite (iki parça görme) ya da daha gelişkin formu olan teslis (üç parça görme) şirkin dünya görüşüdür. Bu yapısıyla şirk dünya görüşü, ekonomik, sosyal, felsefi şirkin altyapısını oluşturur.</span></p>
				<p class="normal">Fakat tevhit dünya görüşünde düalite söz konusu olmadığından, birlik esastır. Yukarıda saydığım ve çoğaltılabilecek zıtlık ilişkilerinin ekseninden hareket etmez. İkiliğin ikincisi ya da birincisi safında konumlanmaz. Yukarıdan bakarak, ikiliğin yok oluşunu tesis eder. Bu yönüyle tevhit görüşü, yıkıcıdır.</p>
				<p class="normal">Çelişkinin ortaya çıktığı ortamın altyapısı ve üstyapı kurumları tümüyle hedef alınır. Ortaya çıkan çelişkinin tarafları meşru değildir. Ne ezen ne de ezilenden taraf olunur. Bu denklemin kendisi ile mücadele edilir.</p>
				<p class="normal">Ezilenden taraf olup, ezenlerle mücadele etmek yerine, çok daha yıkıcı bir tutum üzerinden, çelişkinin ortaya çıkmasına neden olan altyapı yok edilir.</p>
				<p class="normal">Bu yönüyle tevhit dünya görüşünde doğa kanunları üzerinden tek egemen Allah olduğundan, mülkiyetin tamamı da ona aittir. Bu, Kuran'da "lehu ma fıs'semavati'il ve'l arz" şeklinde ifade edilir. Yerler ve gökler ona aittir manasına gelir.</p>
				<p class="normal">Tevhit görüşünde "Mülk Allah'ındır" demek, sadece insanlar arasında eşitçe takdim edilmiştir manasına gelmez. Bu durum da, insan-doğa gibi bir çelişki ürettiğinden, mülk sadece Allah'ındır denilir. Bu, Allah'ın fıtratına adapte olmanın akabinde, tasarrufun gerçek manasının ortaya çıkacağı hakikatini de çağrıştırır.</p>
				<p class="normal">Kurallar, kanunlar, nizamlar, Allah'ın fıtratına uygun olduğu sürece meşrudur. Allah'ın fıtratına uygun kurallar, "balıkların denizlerde yüzmesi, yerden nebatın bitmesi" olarak tanımlanır. Doğal kanunlar, doğa yasaları belirleyicidir.</p>
				<p class="normal">Eğer altyapı, toplumsal, ekonomik ve felsefi altyapı "doğanın belirleyiciliği" üzerinden olgunlaşmamışsa "tağut" olmuştur. Tağut, Allah'ın yasalarına isyan edendir. Haddini aşan, belirleyicilik iddiası güden...</p>
				<p class="normal">İnsanın, doğanın, canlılığın kaderini, eğilimlerini belirleme iddiası tağuti bir iddiadır. Bunu ne Allah adına, ne ideolojik totemler adına yapamazsınız. Yaptığınız takdirde tevhit görüşünün dışına çıkmış olursunuz. Sonrasında şirk başlar.</p>
				<p class="normal">Bu yüzden bütün insanlık "tek bir kıbleye" yönelir. Bu yönelim, politik anlamda insanın insana dayattığı tüm hükümlere itiraz manasına gelir. Ne dindarlık adına, ne farklı bir prensip adına, insanı ya da doğayı doğal sürecin dışında eğilim geliştirmeye zorunlu kılmak, sosyal şirkin yaygın tutumudur.</p>
				<p class="normal"><span class="idebold">Tevhit bir altyapıdır. İslam ise üstyapıdır.</span> Dolayısıyla bu üstyapı farklılaşabilir. Aslolan tevhittir.</p>
				<p class="normal"><span class="idebold">Tevhit, "sınıfsız, sınırsız tek toplum. İnsanlığın varoluşla bütünleşmesi, ekonomik, sosyal sınıfların ortadan kalkması" gibi bir ideali yükler omuzlara.</span></p>
				<p class="normal"><span class="idebold">Şirk ise, "patronajlı, sınıflı ve uluslara ayrışmış, parçalanmış, çelişkiler yumağına adapte olmuş toplum" olarak ifade edilir.</span></p>
				<p class="normal">Bu nedenle "tevhit" akidevi olarak tektanrıcıdır. Şirk ise çoktanrıcıdır.</p>
				<p class="normal">Yalnız şirkin çoktanrıcılığı sadece putların çokluğu üzerinden kendisini görünür kılmaz. Somut bir örnek vererek ifade etmek gerekirse; <span class="idebold">"Allah'a yaklaşma gayesi ile Fethullah Gülen'e tabi olmak, onun Allah'ın velisi olduğu sanrısı üzerinden, Allah'a yakınlığı artırma gayesine gark olmak" şirktir.</span> Çünkü belirleyicinin ya da ilişkinin "teslise yönelmesi durumu" ortaya çıkar.</p>
				<p class="normal">Ve şeriat, bu istikamete meyilleyen yoldur. Daha doğrusu uyumlanmanın metodudur." <span class="idebold">Bir rejim, sistem, devlet yöntemi değildir.</span> Halihazırda "devlet" adlı organizasyon ile uyum sağlaması da olanaksızdır. Bu nedenle "İslam devleti" kurulamaz. Ancak "İslam toplumu" ortaya çıkabilir. O da inşa edilemez, sadece ortaya çıkar.</p>
				<p class="normal">Çünkü insanın koordine ettiği her şey hatalı olma ihtimaline sahiptir. Bu nedenle insan, koordine etme, yönetme, hükmetme, belirleme gibi alışkanlıklardan tamamen arınmak suretiyle sadece tekâmülünü sürdürme, deneyimleme, gözlemleme ve farkına varma yönünde hareket etmelidir. İşte şeriat budur.</p>
				<p class="normal"><span class="idebold">Doğa kanunları Allah'ın sünneti (davranışı) ve şeriatıdır (yöntemidir).</span></p>
				<p class="normal">Bugünün dünyasında "şeriat" hep olmadığı bir şey olarak tanımlanır. Bu durum üzücüdür...</p>
				<p class="normal">Şeriat-tevhit iç içe geçmiştir. Birbirinden ayrılmaz. Kuşlar <span class="idebold">şeriat üzere hareket ederler.</span> Kuran'da şeriat kavramı canlılık âleminin davranışlarıyla anılır.</p>
				<p class="normal">Tevhidin lafzi ifade ediliş biçimi;</p>
				<p class="normal"><span class="idebold">"La ilahe illallah"</span> biçimindedir. Cümleyi en detaylı formuyla açarsak;</p>
				<p class="normal">"Allah dışında hiçbir otorite ve belirleyici yoktur" gibi bir anlam ortaya çıkar. Bu anlamı üreten yegâne neden; "ilah" kavramının anlamından ileri gelir. İlah, belirleyici demektir.</p>
				<p class="normal">Lakin cümle, Allah bir ilahtır demiyor. İlah yoktur, sadece Allah vardır diyor.</p>
				<p class="normal"><span class="idebold">İşte en temel incelik burada gizleniyor. Bu sese kulak verin...</span></p>
				<p class="normal">Kabil meselesine geri dönecek olursak eğer, tevhit kavramını çok daha detaylı analiz edebilecek bir bakış geliştirebiliriz.</p>
				<p class="normal">Kabil, Habil'in yok edilişi ile birlikte egemenleşmiş idi. Yani insanlık Kabil'in tutumu üzerinden Kabilci bir sürece evrilmişti. Hatta Habil bu süreçte evlenememiş, lakin Kabil evlenebilmişti (bkz. Tevrat, Yaratılış bölümü).</p>
				<p class="normal">Allah'a yaklaşma vesilesi araması <span class="idebold">(kurban)</span> hasebiyle Kabil, dindar bir kişilik olarak karşımıza çıkar. Lakin onun savunduğu din, tevhit ve şirk polaritesinin hangi kutbunda yer alır?</p>
				<p class="normal">Resme baktığımızda, <span class="idebold">"dinin şirk safında yer aldığını açık ve net biçimde görürüz."</span> Dolayısıyla şirk dininin temel özelliklerinden birisi, <span class="idebold">Allah'a yaklaşma arzusunu ihtiva etmesidir.</span> Öte yandan bu arzunun ürettiği bir kişilik olarak mütedeyyin eğilimlerin, simgelerden ibaret bir dindarlık kavrayışının hâkimleşmesi de bir sonuç olarak karşımıza çıkar.</p>
				<p class="normal"><span class="idebold">Kabil'i şirk safında değerlendirmemize neden olan temel neden, Kabil'in davranışları üzerinde belirleyici olan temel dayanaklardan ileri gelir. Bu dayanaklar, Kabil'in ürettiği davranışları belirleyen faktörlerdir.</span></p>
				<p class="normal"><span class="idebold">Eğer Allah dışında bir belirleyici arıyorsanız, eylemin doğal, fıtri sürece uyumluluğuna bakın.</span></p>
				<p class="normal">Allah'ın yarattığı doğal fıtri sürece uyumsuz olan tüm davranışlar, Allah dışında bir belirleyici kabulünün ürettiği hezeyanlardan ibarettir.</p>
				<p class="normal">Örneğin, "Güneş doğudan doğuyor iken, batıdan doğacağı sanrısı üzerinden tutum geliştirmek" ya da, doğada karşılığı olmayan fiilleri <span class="idebold">meşrulaştırmak</span>...</p>
				<p class="normal">Bu durumu inşa etmesi ve önceki bölümde saydığımız tarihsel aşamaları olgunlaştıran süreçleri var etmesi. Ne idi bu süreçler?</p>
				<p class="normal">Edindiği toprağı işlemek için kas gücüne ihtiyaç duyan Kabil'in işçi kavramını üretmesi, bu durumu korumak için hukuku ve insan-insan ilişkilerinde gayriinsani hastalıkları dayatan bir dil kullanması...</p>
				<p class="normal"><span class="idebold">Kabil'in attığı her adımda bir belirleyici vardır. Tıpkı zamanın insanı gibi. Tuvalette nasıl oturacağından tutun da, nasıl giyineceği, ne yiyeceği, ne yapacağı, nasıl davranacağı; tümüyle kendisi ya da kendisinin mensubu olduğu varoluş bütünlüğünün ya da Allah'ın yasalarının (doğal kanunlar) belirlediği ölçünün dışındadır.</span></p>
				<p class="normal">Kabili kavrayışın zamane paradigmasını tanımlayacak olursak<span class="idebold">; moda programlarına göre giyinen, burjuvazinin elitist kimyasına uyumlanarak yemek yiyen, gördüğü ile amel eden içi boş, dışı süslü insansılara bakmak yeterlidir.</span></p>
				<p class="normal">Bir kimsenin fıtri karakterinin ortaya çıkış sürecini baltalayan toplumsal paradigmaya bağlılığı, onun şirk ya da tevhit ekseninde hareket edip etmediğini gösterir.</p>
				<p class="normal">Toplumsal paradigma ya da algılayış, dayatmacı bir dil üzerinden; var ya da yok gibi iki temel olgu üzerinden meşrulaşma eğilimi ihtiva eder.</p>
				<p class="normal">Daha açık bir ifade ile izah etmek gerekirse, <span class="idebold">doğrunun, yanlışın, güzel ve çirkinin belirleyicisi toplum olarak görülür. Bu kavrayış, tüm eğilimleri ile kâinatın en başarısız ürünü olan insanın, varoluştan soyutlanarak kendisini olmadığı üst bir mertebeye koyduğunu gösterir.</span></p>
				<p class="normal">Bireylerin "ben" güdüsünden arınmadığı hiçbir kalabalık "toplum" değildir. Dolayısıyla toplumun paradigması tevhit üzere de olabilir, şirk üzere de...</p>
				<p class="normal">Şirk toplumları, fıtri süreçten bağımsız bir paradigma dayatır. Örneğin "ahlak" kavramı.</p>
				<p class="normal">Ahlak, halik (yaratıcı), halaka (yaratma) fiilleri ile aynı kökten gelir. <span class="idebold">Tam manası; yaratılış fıtratına uygun davranış geliştirmek demektir.</span></p>
				<p class="normal">Örneğin, tuvaleti gelen birinin tuvaletini yaparak rahatlaması ve metabolizmasının işlevini tam yerine getirmesini sağlaması, <span class="idebold">ahlaklı bir davranış iken</span> herhangi bir nedenden ötürü bunu yapmayışı ahlaksızca bir davranıştır.</p>
				<p class="normal">Bugünün toplumunda ise "ahlak" kavramına adeta mütecaviz saldırılar neticesinde büyük darbeler vurulmuş, toplumun kısırlaştırıcı dayatmaları ahlaklılık, bu dayatmalara yükselen itirazlar ise ahlaksızlık olarak görülür olmuştur.</p>
				<p class="normal"><span class="idebold">Örneğin, insanlığın kanına musallat olmuş olan finans kapitalin tapınakları olan bankaları açanlar "ahlaklı işadamları" iken, bu tapınakların yarattığı ekonomik ortamın verdiği zararlardan nasiplenip sıkıntı çeken ve bu sıkıntıdan ötürü banka soyan kişi "ahlaksız" görülür.</span></p>
				<p class="normal">Hırlı, hırsız, arsız, namussuz, ahlaksız...</p>
				<p class="normal">Tüm bu kavramlar <span class="idebold">fıtri sürecin dışında kalan birtakım belirleyici unsurlar tarafından anlamlandırılmış ise</span> ve bu anlamlar egemenleşmiş ise, orada Allah'ın tek otorite olduğu söylendiğinde, riyanın en açığı dillenmiş olur. <span class="idebold">Yani o beldelerde kelime-i tevhidi lafzen zikretmek</span> tescilli bir <span class="idebold">ikiyüzlülüktür</span>.</p>
				<p class="normal">Bu ikiyüzlülük öylesine vahim boyutlara ulaşır ki, riya güfteleri, ahlak ve erdem türküsüne dönüşür. Allah'ın tek belirleyici olduğunun açık ilanı olan "la ilahe illallah" lafzı dille zikredilir, lakin yaşam amentüsü; <span class="idebold">"la ilahe illa dolar"</span> ya da x bir belirleyici ekseninde gelişir.</p>
				<p class="normal"><span class="idebold">İşte şirkin turnusol kâğıdı budur.</span></p>
				<p class="normal">Şirkin en temel özelliği çok sayıda kutsala sahip olmasıdır. Aslına bakarsanız her kutsal, bir otoritedir. Yani bir ilah/belirleyicidir. Etkendir. Edilgen olan ise insandır.</p>
				<p class="normal"><span class="idebold">Tevhidin kutsalı yoktur. Kutsi olan sadece Allah'tır. Allah dışında belirleyici ilan etmek şirk dininin amentüsüdür.</span></p>
				<p class="normal">Daha da ileri gidecek olursak eğer, bugünün insanı üzerinde en temel belirleyici faktör; ezilenlerin yeryüzüne egemenlerin gözünden bakmalarını sağlayan genel karakter paradigmasıdır.</p>
				<p class="normal">Örnekleyecek olursak; ilahi kelamın, Allah'ın vahyi ve hitabı olan Kuran'ın algılanış biçimi üzerinde dahi bunu net biçimde görebiliriz.</p>
				<p class="normal"><span class="idebold">Bugünün insanı Kuran'da ne aramaktadır?</span> Bağımlı olduğu sosyal ilişkilerin zedelenmemesi için sarf edilmiş bir çabanın ürünü olan anlamsızlıklar dehlizinde yitip gitmek dışında ne yapmaktadır?</p>
				<p class="normal"><span class="idebold">Avam, okuma bilmeyen insan; kendi hakikatine yabancılaşmış olandan başkası mıdır?</span></p>
				<p class="normal">Kendi gerçeğini okuyamayan bir kişi, Allah'ın gerçek olarak vahyettiği Kuran'ı nasıl idrak edebilir?</p>
				<p class="normal">Evet, bu incelik iyi anlaşıldığından, Kuran ile aramıza örülen kalın surların ardından bakıyoruz hakikate. Dolayısıyla, surların uzunluğu nazarınca görebiliyoruz ufukları. Hal böyleyken surlar aşmış, taşmış...</p>
				<p class="normal">Şeklin şakkasına (yarık) takılmış bir zihinsel paradigma üzerinden Allah'ın hikmetli ve irşat edici kelamına muhatap olmak, tutarsızlığın tutarsızlığıdır. Tutarlı olan ise hikmete; hastanın doktora gidişi misali, belirli bir ön kabul ile yol almaktır. Bu ön kabul; tüm kabuğu kırmak, öğrenilmiş çaresizlikten ya da bilinçaltını inşa etmiş tüm imgelerden arınmışlıkla mümkündür. Bu durumu tahlil ederken çok daha önemli bir noktaya işaret ederek konuyu bağlayalım.</p>
				<p class="normal">İnsanoğlunun yitip gittiği bu karanlık dehlizler hangi iş üzre hasıl olmuştur? Ya da hangi neden, yeryüzünde aç sabahlayan 1 milyar insanın bu durumuna neden olmaktadır?</p>
				<p class="normal"><span class="idebold">"Ben"in "biz"e galip gelmesi. Kabil'in Habil'i haklaması.</span></p>
				<p class="normal">O halde, sosyal ilişkilerde ya da genel değerlendirmelerde, Kuran'ın sayfalarına mühürlenmiş olan temel bir kavramı ilke edinerek girişmek gerekiyor. Bu kilit kavram; "lehulmülk", yani "Mülk Allah'a aittir" kavramıdır.</p>
				<p class="normal">Bu kavram, bireysel sahayı yok edip, kamusal alanı biçimlendiren bir kavramdır. Ki bu kavramı okurken şu yanılgıyı da teşhis ve tespit etmek gereklidir:</p>
				<p class="normal">Kamusal alandan anladığımız şey genellikle "insanların egemen olduğu" alandır." <span class="idebold">Ya da, doğaya hükmeden ve kendi içinde belirli bir "eşitlikçi ilişki geliştirmiş" insanlık topluluğu idealinden de bahsetmiyorum. İşte bu noktada Marksizm ve anarşizmden ayrılıyoruz.</span></p>
				<p class="normal">Kamusal alandan kastım, Kuran'ın şu ayeti ile daha doğru anlaşılacaktır:</p>
				<p class="normal"><span class="ideitalik">Ben; "inse vel cinne"yi sadece bana ibadet etsinler diye yarattım.</span> (51/ Zâriyât, 56)</p>
				<p class="normal">Birçok mealde, hatta hemen hemen tümünde bu ayet şu şekilde çevrilir:</p>
				<p class="normal"><span class="ideitalik">Ben cinleri ve insanları sadece bana ibadet etsinler diye yarattım.</span> (51/Zâriyât, 56)</p>
				<p class="normal">Bu çeviri de bahsettiğimiz paradigmanın ürünüdür. Ayette geçen "inse ve cinne" insanları ve cinleri anlamına gelmez. "İns" algılanabilen manasına geliyor iken, "cinn" algılanamayan anlamına gelir. Bu iki kavram bir araya geldiğinde ve birlikte anıldığında "her şey" manasına gelir.</p>
				<p class="normal">Demek ki bizim kamusal alandan anladığımız o daire içine solucanlardan tutun da bitkilere kadar tüm canlılık âlemi giriyor. Yeryüzündeki bir ya da birkaç canlının yaşamsal fonksiyonları üzerinde "belirleyicilik" sergilemek, doğrudan "ilahlaşma" kapsamına girer ki, bugünün metropol kültürünün ya da kapitalist tüketim anlayışının dayattığı topluluk şuurunun katlettiği canlılık âleminin faturası, tüm insanlığın sırtına yüklenmiş bir vebal olarak beklemektedir.</p>
				<p class="normal">Örneğin, üzerinde çok ideal bir yaşam sürseniz dahi; <span class="idebold">bitki ve solucanların yaşadığı</span> bir toprağa zift/asfalt dökerek, diğer canlıların yaşam alanına tecavüz etmek bizim kastımız olan kamusal alan kalıbına aykırıdır. <span class="idebold">Dolayısıyla modernizmin her türlüsü (kapitalist modernizm ya da Marksist modernizm) eleştirilmelidir.</span></p>
				<p class="normal">Ki zamanın insanına soracak olursanız eğer, tüm bu eğilimler "gelişim" olarak görülür. Gelişmeyelim mi?</p>
				<p class="normal">Dikkat edin. Cümle <span class="idebold">ego kokuyor</span>...</p>
				<p class="normal">Gelişen kim? Sadece insan. <span class="idebold">Hiçbir gelişim, bir yok oluş sebebi olamayacağından, bu durum gelişim değil, gelişim maskesi takmış bir tür soykırımdır.</span></p>
				<p class="normal">Zamanın egemen dini olan kapitalizmin dayattığı kültürel karakter, tüketim ve yok edişi gelişim ve ilerleme olarak lanse edebilecek kadar karaktersizleşmiştir.</p>
				<p class="normal">Dolayısıyla, insanın üzerinde belirleyici olmasa dahi, bir beldede varlık âlemi üzerinde Allah dışında belirleyicilerin dayattığı bir norm söz konusu ise, orada tevhit elbisesi giymiş bir şirk söz konusu olmuş demektir.</p>
				<p class="normal"><span class="idebold">İşte bu en tehlikeli şirk tipidir.</span> Bu tip kapsamında; şirkin zamana hükmeden din olduğunu söylemek mümkündür.</p>
				<p class="normal"><span class="idebold">İşte Kabilci dünya görüşünün en belirgin özelliği bir kez daha karşımıza çıktı.</span></p>
				<p class="normal">Tevhit, kaçınılmaz bir sürecin son aşaması olarak görülür. Bu sürece tekâmül yani olgunlaşma diyoruz. Olgunlaşma, belirli evrelerden geçerek normalize olma durumuna verilen addır. Tekâmül neticesinde ortaya "kâmil kişilik" çıkar. Kâmil kişilik, bahsettiğimiz temel hassasiyet noktalarına incelikle yaklaşan kişiliktir.</p>
				<p class="normal">İşte Bakara suresi 30. ayette bahsedilen halife tam olarak budur. Çünkü kelime anlamı itibariyle halife; "ardıl" manasına gelir. Yani Allah'ın halifesi demek, Allah'ın yapmakta olduğu iş ve oluşu yapan kişi manasına gelir. Yeryüzünün doğal dengesini oluşturan canlılığı ve varoluşu en sağlam biçimde tesis edip ihtiva eden Allah'ın halifesi ancak bu işi yapabilir. Yani tahribat değil, ıslah ve tecdit temelinde bir müdahaleden bahsedebiliriz.</p>
				<p class="normal"><span class="idebold">Diğer anlamıyla; "kayalar düşünemezler, dolayısıyla onların da yerine düşünecek bir varlık" manasına gelir halife.</span></p>
				<p class="normal">Yani Allah'ın halifesi, yan gelip yatan, tüketen, otorite kuran ve kurduğu otorite üzerinden Allah'ın tek belirleyici olması noktasını zedeleyen fiilleri ortaya koyan kişi demek değildir.</p>
				<p class="normal">Aksine, çok ciddi bir sorumluluk ve şuurla hareket eden, tüm varlık âleminin bekası için, varoluşun kendi özgün tekâmülünü sürdürmesi için uğraş veren kişilikten bahsetmemiz gerekir.</p>
				<p class="normal">İşte bu kişiliği üreten etkenler doğru analiz edildiğinde, sadece kendi türünün bekasından ziyade, bütün bir varoluşun bekasını içerlemek zorunda kalan tipoloji, üst düzey bir arınmışlık süreci yaşamak durumundadır.</p>
				<p class="normal">Çünkü "egosal benlik" varlık âlemini mikro düzeyde analiz ederken, aynı zamanda <span class="idebold">kendisine özgü öncelikler üretir.</span> Dolayısıyla bir bakterinin dahi selametini düşünecek bir aklın, egosal benlikten arınması en temel koşuldur.</p>
				<p class="normal">Bugünün dinselliği için <span class="idebold">"kutsallar"</span> üzerinden benzetmeler yapmıştık. Sosyolojik olarak incelediğimizde, yeryüzünün en kutsalı bol toprakları bu topraklardır. <span class="idebold">Çünkü kutsalların sayıca çokluğu ile toplumsal sınıfların varlığı doğru orantılıdır</span> diyebiliriz. Bir yerde, ast-üst hiyerarşisi egemen paradigmayı belirliyorsa, o yerde çok sayıda kutsalın varlığından söz edilebilir.</p>
				<p class="normal"><span class="idebold">Kutsal "vatan", kutsal "bayrak", kutsal "liderler" vb.</span></p>
				<p class="normal">Dikkatlice bakalım; <span class="idebold">zamanın paradigması ekseninde vatan kavramı; mülk edinilmiş toprak parçasıdır.</span> Yani üzerinde, o toprağı sahiplenmişlerin, diğerlerinden farklılaştığı temel özelliklere sahip olanların söz sahibi olduğu bir bahçedir. Bayrak, bu bahçenin sahiplerinin kimler olduğunu gösterir bir imge iken, bu olguyu tesis etmiş tüm öncüler, "kutsal, ulu önder"lerdir.</p>
				<p class="normal">İşte tam bu noktada <span class="idebold">Kuran'ın mesele</span> ile ilintili olan ayetlerini aktarmak gerekiyor. Çünkü yukarıdaki paragraf, çok sayıda okurumuzun <span class="idebold">hiddetlenmesine, öfkelenmesine neden olmuştur.</span></p>
				<p class="normal"><span class="ideitalik">Dedi: Kendi ellerinizle yonttuklarınıza mı ibadet ediyorsunuz?</span> <span class="ideitalik">(Gâle</span> <span class="ideitalik">e ta'budûne mâ</span> tenhitûn<span class="ideitalik">?)</span> (Saffat, 95)</p>
				<p class="normal"><span class="idebold">Bu soru "Kuran'ın "O tek başına bir ümmetti" dediği Hz. İbrahim'e aittir.</span></p>
				<p class="normal">Yaşadığı süre boyunca kendisine inanan insan sayısının 3-5 rakamını dahi bulmadığı, lakin onurlu ve dik duruşuyla Nemrutizmin tüm temel kolonlarını çatırdatan İbrahim Resul'ün sorduğu o muhteşem soruya kulak verelim.</p>
				<p class="normal">Ayette geçen yontmak kelimesi (tenhit) Kuran'da diğer hangi ayetlerde geçiyor? İnceleyelim dilerseniz.</p>
				<p class="normal"><span class="ideitalik">Âd kavminin ardından yeryüzüne sizi yerleştirdi. Düzlüklerinde saraylar, dağlarında evler (köşkler) yontuyorsunuz. Artık Allah'ın nimetine düşünün de yeryüzünü talan etmeyin.</span> (Araf; 74)</p>
				<p class="normal"><span class="ideitalik">Siz burada rahat ve lüks içinde yaşayacağınızı mı sanıyorsunuz? Böyle bahçeler, çeşme başları, salkım salkım hurmalar ve ekinler içinde? Dağları yontup saray yavrusu evler (köşkler) yapıyorsunuz. Allah'tan sakının ve sözümü dinleyin. Haddi aşanların, yeryüzünü talan edenlerin peşinden gitmeyin.</span> (Şuara, 146-153)</p>
				<p class="normal">Yeryüzünün toprakları üzerinde "burçlar inşa edenlerin" eleştirildiği ayetler <span class="idebold">(burç/burj/burjuvazi!)</span> haddi aşma nazarında bir temel güdüye bağlanıyor.</p>
				<p class="normal"><span class="ideitalik">Ne kadar güçlü ve zengin olduğunuz görünsün diye dağa taşa binalar yaparak gönül mü eğlendiriyorsunuz? İçinde ebedi kalacakmış gibi villalar, kâşaneler dikiyorsunuz. Önünüze gelene merhametsiz zorbalar gibi saldırıyorsunuz. Allah'tan sakının ve sözümü dinleyin.</span> (Şuara, 128-132).</p>
				<p class="normal">Allah elçilerinin sorduğu bu sorulara kulak verin. Hz. İbrahim, Hz. Salih, Hz. Hud...</p>
				<p class="normal">Tümü aynı cenaha, aynı tonda sorulan sorular.</p>
				<p class="normal">Hz. İbrahim'in sorduğu soruda geçen putun hangi put olduğunu anlamak için, surenin ilerleyen ayetlerine bakmanız yeterlidir. Şuara suresinin ilerleyen ayetlerinde; bu putun "köşkler, saraylar, burçlar" olduğu net biçimde görülür.</p>
				<p class="normal">Tüm bu kavramlar "şehirleşmeyi, şehri" simgeler. <span class="idebold">Burç, burj ve burjuvazi</span> ilişkisini verirken belirgin kılmaya çalıştığımız temel nokta burasıdır. Burjuvazi, şehirli demektir. Kuran'ın deyimi ile <span class="idebold">"kendi yonttuğuna tapan"</span> demektir.</p>
				<p class="normal">Burjuvazi, burçlar ya da <span class="idebold">"tenhit'ul temasil"</span> (put yontanlar) tarafından üretilen paradigma hangi felsefeye dayanır dersiniz? <span class="idebold">Net biçimde cevap verelim: Hümanizm.</span></p>
				<p class="normal">Hümanizm, tarihin kanlı eşiklerinde yitip giden insanın şeref ve izzetini kurtarma iddiası ile türetilmiş, lakin insanı "hiç olmadığı bir mertebeye çıkartarak" sözde yetkinleştirmiş, insanı belirleyici kılan bir algılayış üretmiş, maddeci bir dünya görüşüdür.</p>
				<p class="normal">Sanıldığı gibi <span class="idebold">"insancıllık" anlamına gelmez.</span> Human (insan) ve –izm (tapıcılık) kelimelerinden türemiş bir tür tapınak kavramıdır.</p>
				<p class="normal"><span class="idebold">Sokakları dışkıya boğulmuş olduğundan parfüm üretmek zorunda kalmış Paris burjuvazisinin insanlık âlemine armağanıdır.</span> Ya da; yürürken ayağına sokaklara bulaşmış dışkılar değmesin diye topuklu ayakkabı üreten <span class="idebold">Fransız burç/burjuvazi</span> sınıfının ürettiği bir hezeyandır.</p>
				<p class="normal">Temelde insanın doğaya hükmetmesi tezine dayanır. Hümanizm memleketimizde "insan severlik" olarak zannedilir. Lakin bu değildir. Bir ideolojidir. Aydınlanma sonrası belirginleşen bir fikir akımıdır. İnsanı, kâinatın merkezine koyan bir perspektiftir. Ama hangi insanı? Kendisine yabancılaşmış olan insanı...</p>
				<p class="normal">Bölümün başlarında ifade ettiğimiz varlık âleminin tümünün özgün niteliğini koruması ve belirleyicilik prensibi nazarınca insan ihtiraslarının belirleyicileştiği aşamanın dayattığı dezenformasyona işaret eden ayetler ve daha önce bahsettiğimiz "inse vel cinne" kalıbının "insanlar ve cinler" biçiminde çevrilmesi, hümanizme adapte oluşun resmi belgeleri sayılabilir. İslamcılık, topa tuttuğu hümanizmi, temelde kendi çözümlemeleri içinde ayağa kaldırmıştır. Ve ihya etmiştir.</p>
				<p class="normal">Bu minvalde; medeniyet, kültür, gelenek gibi kavramlara da değinmek gerekiyor. Ki tevhit bahsi doğru bir çerçeveden okunabilsin.</p>
				<p class="normal">Medeniyet, "medine" ile aynı kökten gelir. Şehir demek olan "medine"nin, türevidir.</p>
				<p class="normal">Medeniyet, bugünün insanı için nihaileşmiş bir hedef olarak tanımlanır. Medeniyet inşa etmek...</p>
				<p class="normal">Bu bir hedef olmaktan ziyade bir süreçtir. İnsanlığın doğal seyri bu durumu zorunlu kılar. Bu durumu nihaileştirmek ise insanı doğal seyrinden alıkoyar. <span class="idebold">Medeniyet bir amaç değildir, varoluş gerekçesi değildir, varoluş aracıdır!</span></p>
				<p class="normal">Bunun ne anlama geldiğini açayım dilerseniz.</p>
				<p class="normal"><span class="idebold">Tuvaletini yapmak için süslü bir tuvalet yapan adamın, bir süre sonra bu işçiliğe gereğinden fazla adapte olup tuvaletini altına yapması gibi bir durum düşleyin.</span></p>
				<p class="normal">İşte zamanın insanının "medeniyet" ve "şehir" kavramlarıyla kurduğu ilişki tam olarak böyledir. İnsanlık teorik olarak <span class="idebold">altına pislemiştir.</span></p>
				<p class="normal">Ve medeniyet kavramı makro düzeyde bahçeleri birbirinden ayıran bir olguya dönüşmüş, temelde bahsettiğimiz "bahçe ve çit probleminin" görünmezleşmesini sağlayan bir afyon halini almıştır.</p>
				<p class="normal">Öyle bir afyon ki...</p>
				<p class="normal"><span class="idebold">Ve gelenek.</span></p>
				<p class="normal">Tarihsel kısırdöngünün ürettiği tahribata uğramış gelenek ile insanlığın ortak idealine ve Allah'ın çağrısına kulak veren geleneği birbirinden ayırarak tanımlama yapmak gerekir.</p>
				<p class="normal">Bu noktada birinci olan (muharref gelenek), durağandır. Ve en önemli özelliği, sürekli yaptırım örgütlemesidir. <span class="idebold">Dolayısıyla hareketsiz olan her şey muharreftir.</span></p>
				<p class="normal">Yani, bir fiilin hayata geçmesi adına, dayatmacı bir tonda seslenir insanlığa. İşte bunu gördüğümüz yerde muharref bir geleneğin hüküm sürdüğünü görürüz. Ki bahsettiğim toplum paradigması ya da belirleyici olan her şeyin bu tür bir gelenekten beslendiğini görürüz.</p>
				<p class="normal">Tıpkı, <span class="idebold">Osmanlı'nın yeniden canlanması ekseninde yürütülen Batı merkezli bir politikanın, topluma televizyon ekranlarından Osmanlı saray kültürünü işleyen dizilere finansörlük etmesi gibi...</span></p>
				<p class="normal">Osmanlı'nın "kamusalcı eylemleri, Haçlı karşısındaki somut tutumu ve bölgeyi muhafaza edişi ikinci planda kalırken, harem, saray, lüks ve işgalci paradigma ön plana çıkartılır. Dolayısıyla gelenek, çoğu kez mütecaviz sistemlerin besin kaynağıdır.</p>
				<p class="normal"><span class="idebold">Öte taraftan gelenek, kendine özgü bir romantizme sahiptir.</span> Örneğin Türkiye solcularının ekseriyetle 68-78 iklimine sabitlenmiş olmaları ve az önce belirttiğimiz gibi durağan bir dil üzerinden kendilerini gelişime kapalı makinelere dönüştürmeleri, geleneğin etkin romantizmini belirgin kılan bir fotoğraftır.</p>
				<p class="normal">Bu romantizm, insanın tabiatını etkileyen bazı güdüleri harekete geçirir.</p>
				<p class="normal">Bu güdüleri tahlil ettiğimizde karşımıza aynı sonuç çıkar. Zamanın zulmüne karşı olduğunu söyleyip öncekilerin yöntemine saplanan bir algılama türü analitik tutumunu yitirmiştir.</p>
				<p class="normal">Çünkü egosal benliğin iyi bir gözlemci olduğunu, temel direnç noktalarını iyi tahlil edip etkisizleştirdiğini göz ardı ederek, çözülmüş bir yöntemde ısrar etmek suretiyle enerjinin boşa akması sağlanır.</p>
				<p class="normal">Bu kimin ya da neyin işine yarar dersiniz?</p>
				<p class="normal">Cevabı biliyoruz.</p>
				<p class="normal"><span class="idebold">Peki, bu duruma neden olan karakterin sorunu nedir?</span></p>
				<p class="normal">Gelenek ya da tarihsel birikim, insanın somut gözlemine mazhar olmadığından hayalleri besler. Ya da zihinde inşa edilen yontulmuş putları (<span class="idebold">tenhit</span>) koruyucu birer melek gibi algılanır. Dolayısıyla kutsaldır. Hatta <span class="idebold">öncekilerin eylemleri, sonrakiler üzerinde otoriteye dönüşür.</span></p>
				<p class="normal">Bu durum, ortaya çıkacak eylemin, tavrın ve müdahalenin özgünlüğünü yitirmesine neden olur. Bu durum tarihselciliğin vardığı tehlikeli bir neticedir. Tarihselcilik, insanın en önemli prangalarından biridir.</p>
				<p class="normal">Yalnız, sözlerimizden geleneği inkâr gibi bir mana da çıkmamalıdır. Aksine, geleneğin ihyası tek yolla mümkündür.</p>
				<p class="normal">Geçmişte ortaya çıkan eylemin şekline şemaline bakmak yerine, kime ve neye karşı ortaya çıktığını tespit etmek suretiyle, zamanın kendi özgün koşulları içinde yeni bir tavır geliştirme ekseninde hareket etmek. İşte geleneğin ihyası budur. Ki bu zaruri bir aşamadır.</p>
				<p class="normal"><span class="idebold">Geleneğin otoriteleşmesi,</span> insanın yetkinleşme sevdasının ürünüdür. Buradan konumuza dönecek olursak; "medeniyet" kavramı, toplumsal tabana bahsettiğimiz hastalıklı perspektiften sunulur. Nasıl mı?</p>
				<p class="normal"><span class="idebold">Medeniyetten kasıt, öncekilerin ürettiği sanat eserlerini taklit, onlar gibi giyinmek, onlar gibi yemek ve içmek, hatta onlar gibi bir cinsel hayata dahil olmakla ilişkilendirilir.</span></p>
				<p class="normal">Neo-Osmanlıcılığın, selefiliğin, Türkiye solculuğunun (bir kısmının) ortak özellikleri bunlardır. <span class="idebold">Bu özellik ekseninde, badem bıyık bırakan, yeşil parka ile dolaşan, dişlerini misvak ile temizleyen üç ayrı şeklin, aynı psikolojik köklerden beslendiğini anlamak mümkün olur.</span></p>
				<p class="normal">Bu durum fiilleri belirleyen tenhit (put) formülüdür.</p>
				<p class="normal">Dolayısıyla, fiillerin özgünlüğünü yitirmesinin ve kitleler üzerinde etki oluşturamamasının temel nedeni, tevhitten ziyade şirk ekseninde hareket etmesinden kaynaklıdır.</p>
				<p class="normal">Bu durum özellikle de mütedeyyin zihinde çok daha belirginleşir. Her önüne geleni kâfir ilan eden, lakin kendi paradigmasını "la ilahe illallah" vezninin dışına taşıran bir tipolojiden bahsediyorum.</p>
				<p class="normal">İmanın esaslarını, <span class="idebold">icra ettiği eylemlerden ibaret kılan</span> bu yaklaşım; çok temel "şirk hastalıklarına" sahiptir. Bu hastalıklar deşifre edilmedikçe, hastalık büyür ve tüm vücudu sarar.</p>
				<p class="normal">Akabinde, ötekileştirici bir dil üzerinden dindarlık; toplumun gözlemleyebileceği ve salt şekillere adapte edilmiş bir şeye dönüşür.</p>
				<p class="normal">İşte bu durum, modernizmin ürettiği problemlerin başında gelir. Şimdi medeniyet, şehirli, burçlu, burjuvazi ve modernizm ilişkisi üzerinden bahsi tamam edebileceğiz.</p>
				<p class="normal"><span class="idebold">Türkiye İslamcılığı çıkışı itibariyle modernizme; modernizmin kutsal imgeleri ile kurduğu ilişki üzerinden karşı olmuştur. Bu nedenle, modernizm türban ile ilişki kurduğunda, İslamcı taban postmodernist oluvermiştir.</span></p>
				<p class="normal">Bu çelişki ve tutarsızlık tahlil edilmiyor. Ülkenin aydınları bu durumu sürekli es geçiyor. <span class="idebold">Çünkü ideolojik totemlerin ya da ideolojik sığınma evlerinin kapısının üstünde, modernizme sadakat duaları yer alıyor.</span></p>
				<p class="normal">Modernizm nedir? Bunu açarak hastalığı tahlil edelim.</p>

		</body>
</html>