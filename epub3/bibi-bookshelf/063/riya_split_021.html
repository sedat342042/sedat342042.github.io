<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_18"><br class="chapter"/><br class="chapter"/><br class="chapter"/>   <span class="solbaslik1">Demokrasi Değil, Vahdet!</span></h2>
				<p class="normal">Demokrasi kavramının Türkiye'deki algılanış biçimi (ki esasen kavramın kendisi de sorunlu bir kavramdır) problemlidir. Her ne kadar kavramın kendisi problemli olsa da, temelde Türkiye'deki algılanış biçimi çok daha kronik bir hastalığa dönüşmüştür.</p>
				<p class="normal"> </p>
				<p class="normal"><span class="idebold">Demokrasi nedir?</span></p>
				<p class="normal">En temelde, Türkiye için bu kavram "darbeye karşı olmak" manasına gelir. Özellikle de son 10 yıl boyunca, demokratlık; salt anlamda darbe karşıtı olmak manasına getirilmiştir.</p>
				<p class="normal">Bir şeyin kendisini, yarattığı öteki üzerinden tanımlaması durumu, modernizmin dayattığı dilin yansımasıdır. Bu yönüyle Türkiye'de olgunlaşan muhafazakâr iktidarın modernist perspektifinin nerelerden beslendiği belirginleşir.</p>
				<p class="normal">Siyasi egemen güç ya da iktidar erki, toplumsal siyaset kavrayışını belirli zıtlık ilişkilerine adapte etmek sureti ile daraltır. Demokrat demek, darbe karşıtı demektir. Demokrat olmamak ise darbeciliktir.</p>
				<p class="normal">A kavramını zikretmek sizi "A-izm" dairesine sokar. Eğer eşitlik, adalet diyorsanız, Allahsız bir komünistsinizdir. Evet, kitlelerin ana motivasyonu bu eksende biçimlenir.</p>
				<p class="normal">Eğer işin siyasetini ya da siyaset felsefesi açısından meseleyi konuşacaksak, bir Müslüman'ın demokrat olması, bir balığın sahneye çıkıp uzun hava okuması kadar olanaksızdır. Çünkü demokrasi denilen kavram, Kuran ve peygamber vizyonundan onay almaz bir tür diktatörlük yöntemidir.</p>
				<p class="normal">Demokrasi, çoğunluğun azınlığa tahakkümüdür. Yani %51'in %49'a kendi heva ve heveslerini dayatma usullerinden biridir. Ve bu usul, faşist diktatörlüklerin modern çağa uyumlanması akabinde ortaya çıkan, uluslararası alanda meşrulaşmış bir tür faşist saldırganlık tipidir.</p>
				<p class="normal">Yaşadığımız ülkeyi ele alarak devam edelim.</p>
				<p class="normal">Medya, sermaye elinizdedir. Dolayısıyla kitlelerin nasıl düşüneceğini belirleyebilme gücüne sahip olmanız olasıdır. Kitleler üzerinde bu kadar güçlü bir psikolojik etki gücünüz söz konusu iken, demokrasi yani çoğulculuktan bahsediyorsanız, tipik bir diktatör, faşist bir erk olduğunuz ortaya çıkar. Demokrasi kavramı, sadece ve sadece medya, sermaye gibi kitleleri belirleyici araçların kamusal tabana yayılması, özel mülkiyetin toplumsal zeminde bölüşülmesi ile belli oranda meşrulaşabilir. Bu durumun dışında, çoğunluğun psikolojik olarak etki altına alınabileceği bir konjonktürün ortaya çıkması durumu nedeniyle demokrasi insan haklarına doğrudan saldırı ve diktatörlüğün cilalanmak suretiyle kitlelere sunulmasından ibaret bir rejim olacaktır.</p>
				<p class="normal">Yani askeri cunta sisteminin apoletsiz yüzüne dönüşmek suretiyle; benzer bir dil üzerinden kendi meşrutiyetini dayatan bir iktidar erkinin gelişmesine neden olacaktır.</p>
				<p class="normal">Demokrasi, devlet denilen aygıt nezdinde sadece belirli bir sınıfın ayrıcalıklı konumunu kollayıcı bir araçtır. Bu araç, çoğunlukla imtiyazlı sınıfın, mülk sahiplerinin ve bu sınıfı kollamak suretiyle kitleler üzerindeki etkisini güçlendirme misyonu üzerinden var olabilecek iktidar organının, meşru olmayan varlığını meşru göstermek ya da meşru zemin adı altında kitleleri afyonlayacak birtakım imgeler üretme adına ortaya çıkartılmış bir zehirdir.</p>
				<p class="normal">Demokrasi, akşama kadar salya sümük zırlayarak, Allah'a ve O'nun peygamberine türlü iftiralar düzerek ve tüm bunları İslam adına yaptığını iddia ederek kitleleri afyonlayan aşağılık maymunların tesirine girmiş birtakım uyuşmuş zihinlerin, o aşağılık ve şahsiyetsiz şahsın ağzından dökülen zehirleri içmek suretiyle içine düştüğü büyük bataklığa diğer insanları kolayca çekebilme yoludur.</p>
				<p class="normal">Yeryüzünün müşrikleri, yani egemen burjuva sınıfı; güç ve sermayeyi kontrol ederken, kendi çanağına zehir taşıyan bu ahmak güruh ile kurduğu ilişki üzerinden, o ikiyüzlü ve sümüklü soytarıların palavralarına yaptığı yatırım nazarınca afyonladığı insanların yeryüzünü cehenneme çevirmesi adına ve tüm olup bitenleri meşru görmesi adına üretilmiş bir zırvadan ibarettir demokrasi...</p>
				<p class="normal">Küreselci zorbaların yarattığı şer güçleri, kendi içinde yapay çelişkiler üretiyor. Örneğin, vatandaşın kolayca tesir altına alınabilmesi için, evvela bir kötü adam yaratıyorlar. Mesela bir süredir bangır bangır "darbe" karşıtlığı yapılması da böyle bir şeydir. Darbe denilen olgunun, tarih boyunca nasıl geliştiği, hangi köklerden ve yapılardan beslendiğinden dem vurmaksızın, bir öcü olarak darbe yaratılır. Ve insanlara bu öcünün tasallut etmemesi için, dışı cilalanmış, içi kokuşmuş bir öcü daha sunarlar. İşte yaşadığımız topraklardaki demokrasi kavrayışı tam anlamıyla böyle bir şeydir.</p>
				<p class="normal">Örnek olarak, bu demokrasi; işten çıkartıldığı için meydana çıkan işçiye biber gazı sıktırır, poşu bağlayan öğrenciyi cezaevine tıkar, memleketini sevdiği ve Amerikalılara karşı durduğu için adamı Ergenekoncu yapar, Kürtçe konuştuğu için KCK'li yapar...</p>
				<p class="normal">Anamız ağladı diyen adama "Ananı da al git" derken, emperyalist ülkelerle işbirliği yapan terör örgütlerini mücahit, o örgütlerin hedefindeki ülke yöneticilerini de diktatör yapar.</p>
				<p class="normal"><span class="idebold">Bu demokrasi adamı dinden imandan çıkartır.</span></p>
				<p class="normal">İşte bu yüzden bu demokrasinin mimarları ve yerli uygulayıcıları dinden imandan çıkmış, bozguncu, sapkın, Kuran ve peygamber düşmanı kimliklerini İslam maskesiyle gizlemek suretiyle dini; salt anlamda ihtiraslarını meşrulaştırma amacına dönüştürmüşlerdir.</p>
				<p class="normal">ABD başkanının ağzından çıkan her sözü vahiy belleyip şeksiz ve şüphesiz biçimde kabul edip icra etme yoluna gitmek, demokrasi peygamberliğine soyunmuşluğun resmidir.</p>
				<p class="normal">Elbette bu eleştiriler, suyun yüzeyindeki tortuları ifade edici eleştirilerdir. Suyun derinlerine indiğimizde işin şekli daha da farklılaşır.</p>
				<p class="normal">Demokrasi gibi kavramlar, bireylerden oluşan kalabalıkların düzenlilik arayışından doğmuştur. Bireyin mevcut varlığını meşru görmek suretiyle, birey-birey ve birey-toplum ilişkisini düzenleme adına türemiş bir kavramdır. Bu yönüyle tamamen Batıcı, Rönesans'ın bireyci etkisi altında olgunlaşmış bir kavramdır. Oysaki Doğu için bu tümüyle hatalı bir tespit olur. Doğu'da "kamu bilinci" söz konusudur. Kamusalcı ya da toplumsalcı perspektif gereği, bir işin olgunlaşabilmesi için fikir birliği gerekir.</p>
				<p class="normal">Fikri çelişkiler ya da ihtilaflar, farklı görüşlerin varlığından değil, menfaatlerin çatışmasından doğar. Çünkü menfaat barındırmayan her tahlil, uzlaşmacıdır. Bu yönüyle, gerçeği arayan insanın, bu arayışa dahil olmuş diğer bir insan ile kuracağı ilişkide, gerçeğe karşı inat ve ısrarla reddiyeci tutum sergilemesi mümkün değildir.</p>
				<p class="normal">O halde fikir birliği görüşü ya da gönüllü mutabakat fikri, insan tabiatının aslı iken, fikir ayrılıkları insanın kendisine yabancılaşmış olmasının ürünüdür.</p>
				<p class="normal">Evet, zokayı yemişiz.</p>
				<p class="normal">Tıpkı, milletin vekilinin önünde milletin ceket iliklemesi misali. Halbuki bu tam tersi olmalıyken. Neticede, milletvekili demek, milletin parasıyla tuttuğu bir avukat demek iken, milletin aslı, parasıyla tuttuğu avukatının önünde eğilebilmektedir. Demokratik faşizm; böylesine tersinden olgunlaşmış bir sürecin normal bir süreç olarak algılanmasını sağlayan psikolojik bilinçaltını üretir. Bunu, ele geçirdiği medya ve finans araçlarıyla yapar. Öncelikle insanların büyük çoğunluğunun borçlanmasını sağlayarak, politik sahadan çekilmelerine neden olur. Akabinde, nasıl düşünmeleri gerekiyorsa, o yönde düşünmelerini sağlayacak güçlü bir medya manipülasyonu başlar. Öyle ki, aksini sağlayan medya organları tasfiye edilir. Üretilmiş slikon medyanın papağanları tarafından beyni kemirilmiş bir halk yığınının ortaya çıkması sağlanır.</p>
				<p class="normal"><span class="idebold">Demokrasi...</span></p>
				<p class="normal"><span class="idebold">Öyleyse alternatiften bahsetmek gerekiyor.</span></p>
				<p class="normal">Kuran'ın Şura suresinin 38. ayeti çok kilit bir öneri yapıyor:</p>
				<p class="normal"><span class="ideitalik">Onlar işlerini aralarında şura ile görür ve kendilerine verdiklerimizden infak ederler...</span></p>
				<p class="normal">Durun bir dakika! Burada bir incelik var.</p>
				<p class="normal">Şura ile iş görürler. Ve infak ederler! O halde, infak kelimesinin yine karşımıza çıkmasının temel nedeni, bu şuranın ana prensibini ifade etmeye yöneliktir.</p>
				<p class="normal">Kuran bilgeliğini gösteriyor. Bizlere bir anayasal formül sunmuyor, aksine o formülü üretecek mekanizmanın temel prensibini deklare ediyor. Şurayı oluşturacaksanız eğer en öncelikli prensibiniz "infak olacak" diyor.</p>
				<p class="normal">Yani şura, ancak ve ancak mülkiyet ilişkilerinin normalleşmesi ile mümkün olur, diyor. Evet, bu ayetin tefsiri bu şekilde yapılır.</p>
				<p class="normal">Çünkü aksi koşullarda "şura" oluşamayacaktır.</p>
				<p class="normal">İşte kilit nokta burasıdır. Mülkiyet ilişkileri düzenlenmeksizin ortaya çıkması imkânsız olan bir yapı olarak şura, en temelde mülkiyet ilişkilerini lehulmülk prensibine göre biçimlendirmiş olan halkın katılımcı gücüdür.</p>
				<p class="normal">Çünkü mülkiyet ilişkileri düzenlenmemiş bir toplumun üretebileceği şura, çoğunlukla yaşadığımız toplumsal rahatsızlıkları üreten, hastalıklı bir yapı üretmiş olacaktır. Parlamento ve meclis kurmak mesele değildir. Bu parlamento ve meclisin hangi temel prensipten besleneceği ya da nasıl meşrulaşacağının altının çizilmesi gereklidir.</p>
				<p class="normal">İnfak demek, medyanın ya da sermayenin toplumsal tabana yayılması demektir. O halde, bahsettiğimiz koşullar gerçekleştiğinde oluşacak şura, fikir birliği/vahdet üretebilecek bir yapıya dönüşecektir.</p>
				<p class="normal"> Menfaatlerin çatışmadığı bir ortamda, tartışmalar; gerçeğe yaklaşmak için yapılır. Dolayısıyla, mülkiyet ilişkileri kapitalizmin öngördüğü biçimde konumlanmış olan bir toplum için şura, meşveret, demokrasi, cumhuriyet gibi kavramlar fetişleştirilebilecek kavramlar olup, aslı itibariyle hiçbir anlam ifade etmez.</p>
				<p class="normal">Egoist, bencil bir insan tipi üretmek suretiyle varlığına güç katan sistem, insanların kâinatı okuma biçimini kendi organizasyonu bünyesinde belirgin kılar. Devletler "cinayet suçu" adlı bir suç tanımı yaparlar.</p>
				<p class="normal">Lakin bu suçu tanımlamazlar. Örneğin, bir kişinin yaşama hakkını zor kullanarak elinden almak cinayet ise, bir patronun işçisinin insanca yaşama hakkını, ucuz ücret köleliği üzerinden elinden alması, medya baronlarının insanları kişiliksizleştirerek insanca yaşamdan alıkoyması da cinayettir.</p>
				<p class="normal">Fakat bu cinayet, yargılanmak şöyle dursun, sistem tarafından meşru görülür. Demokrasi denilen zırva ve dalavere, ikiyüzlülükten beslenen, insan kanıyla işkembesini dolduran leş kargalarının yapbozudur. Demokrasi, adaletsizliktir. Çünkü mülkiyeti korumayı vazife edinmiş bir hiyerarşik dikey yapının varlığını korumasını sağlar.</p>
				<p class="normal">O halde insanlık için hayırlı iş üretme iddiasında olanların, öncelikle insanlık üzerinden ellerini çekmeleri gerekir. Hayırlı olan budur. Daha önce söylediğim gibi; insanlar arasındaki ilişkileri düzenlemek için kanunlar çıkarmak yerine, kanunlara ihtiyaç duymaksızın insani ilişkilerini düzenleyebilen insanların ortaya çıkması gerekir. Çünkü doğal olan eğilim budur.</p>
				<p class="normal">Bu yönü itibariyle İslam düşüncesinin, otoriteye itiraz bakımından anarşizme yakın olduğunu fakat anarşizm olmadığını, kendi özgün karakteriyle var olduğunu söylemek gerekir. Bu cümlemiz insanları çok fazla rahatsız etse de söylemek gerekiyor. Yıllardır kapitalizmin kanlı sunaklarına yaslanmış ruhban sınıfının salya-sümük gözyaşları ile anlattığı martavalları din zanneden insanlık, dinin gerçek yüzünü şimdi tanımaya başlıyor. Ve inanıyorum ki gerçek anlamda İslam anlaşıldığında, insan kanıyla işkembesini doldurmuş aşağılık akbabalar kaçacak delik arayacaklardır.</p>

		</body>
</html>