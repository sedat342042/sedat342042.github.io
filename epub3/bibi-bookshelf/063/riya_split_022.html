<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_19"><br class="chapter"/><br class="chapter"/><br class="chapter"/>   <span class="solbaslik1">Yalnızlık Sözleri...</span></h2>
				<p class="normal">Çok yalnızız...</p>
				<p class="normal">Yalnızlık kavramının türetilmiş içeriğini yaşantılıyoruz. Yolculuk...</p>
				<p class="normal">Yağmurca ıslatılmış sokaklar. Gizlenen gerçekler ve süslü yalanlar. İnsan oluyor bütün bu anlatıların bileşkesi. Israrcı sözler, inandırıcı masallar...</p>
				<p class="normal">Anlam arayışları arasında anlamsızlaşmış anlar...</p>
				<p class="normal">İnsanın yolculuğuna dair deneyimsel kelimelerle süslenmiş kitap sayfaları. Denetimsel serbestlik. Öyle böyle şeyler.</p>
				<p class="normal">Uzayıp giden bir kumsal, birbirinin aynısı kum tanecikleri ve abuk sabuk tanımlar. Neredeyiz derim çoğu kez. Evet, çok yalnızız. Yalnızlık kavramının türetilmiş içeriğini yaşantılıyoruz...</p>
				<p class="normal">Ve yolculuk!</p>
				<p class="normal">Ne desek boş. Yıkılan düzenler, yakılan düzülenler. Kahkahalara boğulmuş şatafatlı hanelerde yakılan aşk mektupları. Ve en ısrarcı yalanlar...</p>
				<p class="normal">Öyle ya, hayatı ve dünyayı kendi küçük dünyasından ibaret sayanların yarattığı minik evrenler silsilesi, soğuk kumsal, kuma geçen negatif enerji ve jakuziyi dolduran suyun köpüğü...</p>
				<p class="normal">"Ne alaka?" diyorsun, biliyorum. Alaka, arayışlarından ibaret bir algı. Çoğu kez yıkmamız gereken ilk duvarımız olagelir. Olagelir, dolagider. Klişeleşmiş kelime oyunlarından ibarettir tüm bu sokak gevezeliğinin özü. Yatarsın, kalkarsın. Verilen işi en iyi biçimde yaparsın. Çok yalnızsın. Hem de çok...</p>
				<p class="normal">Anlam arayışı içinde aradıklarını listeleme zahmetine giriştiğinde, sağ kolunun tutmaz hale geleceği aşikârdır. Üstüne alınma, beşeriyetin zincirlerine saldırıyorum an itibariyle... Az sonra çok fazla şey değişecek.</p>
				<p class="normal">Tüm olup biten, olmakta olanın farkındalığından ibarettir. İvme ve sürtünme katsayısı bizi bağlamaz. Bunlar işin "geyikleşmiş" kısmıdır. Ya da "H2O". Önemsizdir...</p>
				<p class="normal">Anlamsız olana giydirilen süslü elbiseden bahsediyorum. Anlam arayışlarının kökünde, insanın çözmesi gereken ilk kördüğümün adresini veresim geliyor.</p>
				<p class="normal"><span class="idebold">Kendimiz...</span></p>
				<p class="normal">Kendimizden bahsetmeli. Egoları tatmin eden ve soğuk alkışlara mazhar olası bir saldırganlıkla "kendimizden sadır olan" saçmalıklara savaş açmak yerine, savaşı bırakıp "kendimizle sevişme" yolunu seçmeli. Öyle ya; bu kelimenin zihinlerde yarattığı kliklerin başında, "cinsel isterik bir anlam havuzu oluşundan" yasaklı kelimelerden birini kullanmış bulundum. Sanırım yazılarımı hazırladığım bilgisayarımın bir köşesinde hazır ve nazır bulunan bir tür kullanma ya da kıllanma klavuzu hazırlamam gerekiyor...</p>
				<p class="normal">Saçmalıyorum. Bunu bilerek yapıyorum. Anlatmak istediğim şeyi formülize edebilecek matematiksel yöntemi aramıyorum. Tüm matematiksel formüllerden ve anlam arayışlarından arınmış bir algı üretmek suretiyle sadece 3 dakikalığına sessizliğin ortasında yitip gitmek gerektiğini biliyorum. Kıralım algıların tutarlılık arayışını ya da matematiksel dizgisini...</p>
				<p class="normal"><span class="idebold">Akabinde size ciddi bir sır vereceğim. Başlayalım bari.</span></p>
				<p class="normal">Kitabın bu bölümünü okurken önerim, bir şekilde Düş Sokağı Sakinleri'nin "Unutmak o kadar kolay mı sandın?" adlı parçasını dinlemenizdir. Çünkü yazarken kulağıma taktığım kulaklıkta çalan şey tam olarak buydu.</p>
				<p class="normal">İnsan sürekli olarak kendi varlığını özgün kılıcı eğilimler üretmek suretiyle aslında hiç erişemediği o sıfatın (insan) önüne ya da sonuna koyduğu ek'ler üzerinden varlığını, hükmeden konumuna konumlandırır. Denilir ya; insan fıtratı, fıtratımızda var vb. Büyük bir yalandır esasında bu cümlenin kendisi. Ve aslında sizin için önemsiz olarak görülebilecek kadar güncel meselelerin dışında kalan bu konu birazdan göreceğiniz üzre, tüm hayatın içine düştüğü berbatlığın kökenini inşa edici bir tür hastalığı örgütler...</p>
				<p class="normal">İnsanın fıtratı, insan olmayanın fıtratını koşullar. Fıtratların sayısal çokluğu farklılığı üretir. En temelde bir kedi için "kedinin fıtratı ile eşeğin fıtratı" diye iki ayrı tanım söz konusu değilken ve tüm bu evrensel uyum, temelde tanımsızlığın yarattığı bir sonuç iken insan ya da insanlaşamamış olan, sürekli olarak bu türden tanımlar üzerinden varlığını sağlam zeminde konumlandırma eğilime gark olur gider.</p>
				<p class="normal">Bu, yolculuğun en sorunlu kısmıdır. Esasen tüm yolculuklar, başlangıç noktasına doğru başlamış bir hareketin ta kendisi iken a ve b noktaları üreten zihnin yolculuk kavrayışı, başlangıç noktasına yabancılaşmayı doğurur. Bu yabancılaşma, halk arasında yumurtadan çıkıp kabuğunu beğenmeme olarak ifade edilse de bu kadar geçiştirilebilecek bir durum olmanın çok ötesinde, temel hastalığımızı örgütleyen problemlerin en büyüklerinden olma özelliğini korur.</p>
				<p class="normal">Öyle ya, tüm yolculuklar temelde başlangıç noktasına doğrudur. Kabullenilemez bir gerçeklik olması açısından bu durum, es geçilemeyecek kadar önemlidir. Çoğu zaman, zaman ve mekânın yarattığı dehlizlerde sıkışıp giden varoluşunun tesiri altında kalan adam, camın kenarına oturarak uzaklara bakar. Ve çoğu kez bu bakışların tek nedeni, yalnızlık fenomeninin yarattığı bir tür tribal durumdan kaynaklı bir poz verme arzusu ihtiva eder. Etrafı kameralarla çevrili bir sanrının içinde poz veririz hayata sürekli olarak. Aslında iyi oyuncularızdır. Roller ve oynanan oyunun sanrısal yönü kuşatmıştır tüm hayatımızı...</p>
				<p class="normal"><span class="idebold">Neyse, sıkıcı oldum sanırım. Devam edeyim.</span></p>
				<p class="normal">Riyanın kökeninde yatan, anlam arayışıdır. İnsanın arayışı, aklın ürettiği bir sonuç olmanın çok dışında, aklın tutulması durumundan ileri gelen bir durumdur. Akla açılmış bir savaş olarak görülebilecek bu cümlenin özünde ise anlatılmak istenen tam manasıyla şudur:</p>
				<p class="normal">Hiçbir arayış, yolculuğun seyrini değiştirebilecek bir tavrın oluşmasına zemin hazırlamaz. Sadece işlerin karmaşık bir hale gelişinin nedeni olarak var olur. Fakat temelde karmaşıklık yoktur. Sanrısal bir kargaşadan bahsediyorum...</p>
				<p class="normal">Hani genelde sorulur; "Allah çocukların ölmesine neden müsaade ediyor?" diye ve şöyle cevaplar verilir: "İmtihan vb."</p>
				<p class="normal">Atın çöpe arkadaşlar. Bu soruya verilebilecek en ideal cevap, "Olup biten bir şey var mı?" şeklinde başka bir soru olacaktır. Evet, olan biten bir fiil söz konusu mudur? Fiillerin varlığı söz konusu ise fail ortaya çıkmaz mı? Fiil ve failin varlığı, düalite üretmez mi? Hangi vahdet ve tevhit görüşü, bu ikisini bir arada kabul edebilir ki?</p>
				<p class="normal"><span class="idebold">Eğer oluştan bahsedemiyorsak, algılarımızın ürettiği kavrayışı nereye koyabiliriz?</span></p>
				<p class="normal">Öncelikle şunu söyleyelim. Ahiret dediğimiz olgu, an itibariyle başlayıp sonsuza kadar süren gerçekliğin ta kendisidir. En azından mevcut algı düzeyinde, bu denli yalın bir şekilde ifade etmek gerekir. Bu nedenle, cennet ve cehennem de "an itibariyle" varoluşumuzdan sadır olmaktadır. Ki bu hususa daha önce kaleme aldığım <span class="ideitalik">Abdestli Kapitalizm</span> kitabında değinmiştim.</p>
				<p class="normal">Düalite-ikilik-şirk dediğimiz olgu, zaman ve mekâna bağımlı bir algılayışın ürünüdür. İnsan, biyolojik yapısı itibariyle zaman ve mekâna bağımlı iken, kalbi yapısı itibariyle tüm bu sanrılardan münezzehtir. Oluşların tümü, temelde zaman ve mekân prangasının dayattığı sanrılardan ibaret iken, olup biten tek şey, olması gerekenden ibarettir. Olması gerekenin oluşu, oluşlar yerine "oluş" gibi tekil ve tek yönlü bir izlencenin ta kendisidir. Bu durum kavrandığında "çocukların ölümü" başka bir anlam kazanır. Düalite açısından bu ölümler bir realitedir. Tekilleşme sağlandığında, tüm bunların bilgisi ortadan kalkar. Çocuk kelimesi ya da telaffuzların tamamı yok olur...</p>
				<p class="normal">En azından bir proton açısından durum halen böyledir. Proton açısından gözlem diye bir şey söz konusu değildir. Sonsuz bir aynanın içinde sürekli kendisini görmenin yarattığı garip bir duygu oluşur. Aslında doğal eğilimin ya da tevhidin temelinde bu duygu yatar. Duyguların çokluğu, tevhidin yokluğuna işarettir. Çünkü bağlanışların, ihtiyaçların ve ihtirasların özünde ikincil bir nesnenin varlığı yatar. Oysaki Allah, kendisi dışında bir şey bulunmayan tektir. Eğer öyle ise, insanın varlığının söz konusu olması da şirktir. Çünkü eğer varsa ve uzayda bir hacim kaplıyorsak ve kapladığımız bu hacim bizim varlığımızın kendisiyse, ikinci bir gerçeklik söz konusu olur. Fiil dediğimiz şey ortaya çıkar ve Allah, varlık âleminden soyutlanmış bir Tanrı'ya indirgenmiş olur. Ki bu tevhide tamamen aykırıdır.</p>
				<p class="normal">Fiil yoktur. Söz konusu değildir. Fiil, sanrıdır. Basit bir aldatmacadır. Dolayısıyla fiil algısının ortaya çıktığı bilinç ikilik hastalığına gark olduğundan, ortaya çıkan kargaşa doğaldır. Bu kargaşa, cehennemin ta kendisidir. Varoluşun fiziksel boyutta deneyimlediği bir tür tekâmül aracıdır.</p>
				<p class="normal">Fiillerin ortaya çıkması için ihtiyaç duyulan her şey, özünde oluş dairesi içinde ikinciden sonrakileri teşkil eder. İkincinin ve sonrakilerin varlığı, tevhit denklemini yok edicidir. Eğer bu durum söz konusu ise, yaptığımız her şey koskoca bir yalandan ibarettir. Bu gerçeği gizlemek için uydurulmuş güftelere sığınmak suretiyle hayatımızı rutin biçimde sürdürmeye devam edebiliriz böylece...</p>
				<p class="normal">İnsanın "varlık iddiası" -ki bu gülünç bir iddia olması açısından garipsenmelidir- belirleyiciliği koşullar. Varsanız, belirlemelisiniz. Fakat eğer Allah mutlak ise, mutlak etkiden beridir. Dolayısıyla mutlak üzerinde belirleyici olan da mutlaktır. Madem mutlak olan da, belirleyici olan da mutlaktır, irade nedir? Ya da nasıl bir sanrıdır?</p>
				<p class="normal">İrade, bilinç, akıl, zekâ, aşk, gönül, muhabbet, mücadele… Tüm bunlar en temelinde, farkına varış yolculuğunun duraklarıdır. İnsan, kendisine yönelimi süresince tüm bu duraklarda durmak suretiyle deneyimsel kazanımlar elde eder. Bu kazanımlar, öldürücüdür. Ölen egodur. Kalan Hakk'tır.</p>
				<p class="normal">Ki esasında Hakk'tan gayrısı yoktur. Yok olan, egonun varlık iddiasının ta kendisidir. Böylece, sanrılar âlemindeki kargaşadan, birliğe ve tevhide erişilmiş olur ki o makamda fiil yoktur. Dem/an vardır. An bu andır. An bu an...</p>
				<p class="normal">İnsanın bu yolculuğu hep farklı biçimlerde resmedilir. Faşizm bunu Süpermen olarak resmederken, bazen Kaptan Amerika oluverir. Ya da Kara Murat...</p>
				<p class="normal">İdeal insan, insanın ideal olgunlaşma istikameti, sürekli egosal benliğin varlık iddiası temel referans edinilmek suretiyle belirlenmiştir. Hatta Marksizmde "L'homme total" yani tam insan denilen şey; gerici, bozucu etkenler, iktisadi durum, sınıfsal düzen, insanlık dışı çalışma koşulları ve adaletsiz, uygunsuz kurumlar aracılığıyla örselenmemiş, eksilmemiş, parçalanmamış, felç olmamış, aline olmamış bir insandır; para kulu, tek boyutlu, sömüren, sömürülen, efendi, köle, şehvet düşkünü, züht kulu, riyazetçi, amele, işsiz vs. olmayan, eksiksiz, dosdoğru insan...</p>
				<p class="normal">Şu tanımda gözlerden kaçan ideal insanın varlık iddiası ekseninde örgütlenen tüm bu güdülerden arınması gerektiği gerçeği iken, bunlardan arınışın ideal insanı üretmesi ve ideal insanın bireysel niteliklerinin ortaya çıkması tezadıdır. Halbuki tüm bu nitelikler ya da insanı idealden uzaklaştıran sıfatların ortaya çıkış nedeni, dışsal etkenlerden daha çok içsel yönelimin hatalı biçimlendirilişinden ileri gelir. Bu yönüyle Marksizm, bireysel egoya karşı toplumsal egoyu ortaya çıkartır. Ki kapitalizm, bireysel egoyu üretir. Bu iki ideoloji arasındaki savaş, bir çeşit ego savaşıdır.</p>
				<p class="normal">Sufizmin tutumu ise daha berbattır. Sufizm, tüm bu oluşların kökenini çok doğru analiz ediyor iken, sonucu "tutukluğa ya da eylemsizliğe" getirerek, kâmilleşmenin önünü tıkar. Aslında olmadığını ifade ettiğimiz sanrı fiillerin, deneyimsel anlam ve önemini yok ederek, insanı fiillerden uzaklaştırır. Halbuki fiiller insanı kendisine yaklaştırır, insan kendisi olduğunda otomatik olarak fiillerden uzaklaşır.</p>
				<p class="normal">Her evin kapısı çelik kapı iken, tüm insanların Müslümanlıktan bahsetmesi kadar gülünç ve saçma bir durum ortaya çıkar. Öyle ya, korkular ve endişelerden ibaret bir yolculuk anlayışı. Vahim...</p>
				<p class="normal">Fakat bizim yolculuktan anladığımız şey, öncelikle endişelerden arınmak, akabinde korkusuzlaşmak ve fiiller üzerinden faile ulaşmaktır. Faile ulaştığınızda, varlık iddiası tıkandığından birlik seyri ortaya çıkar. Kuran'ın hitabındaki "biz" vurgusu buna dayanır. Oradaki "biz" "ben"lerden oluşmaz. Tekil ve tek bir biz vurgusu üzerinden, tekilleşmenin çağrısı yapılır. Biz, tekil bir iradenin kelamıdır. Tekil irade, oluşsuzluğu yansıtır. Çünkü insanın "oluş iddiası" akabinde oluşan "biz"lerin hiçbiri, ilgili ayetlerde yer alan bütünlükçü ruhu yansıtamaz. İnsanlardan oluşan ya da içinde "ben"ler olan bir biz, ortak eğilim üretemez. Üretse de, mutlak anlamda tıkanır. Çünkü bir koltukta iki karpuz olmaz, sığmaz, zorlamak yanlış olur...</p>
				<p class="normal">İdeolojilerin ortaya çıkışı bu açıdan önemlidir. İdeolojiler, bireyi ve sanrıları matematikle ifade etmek suretiyle gerçekler. Bu açıdan, ortaya çıkan kargaşayı çözebilme adına birtakım öneriler sunarlar. Lakin aslına yaklaşsa da asla gerçek anlamda çözüm üretemezler. Bu açıdan, umutsuzluğun kol gezmesine yardım eder, aldatırlar...</p>
				<p class="normal">Elinizde tuttuğunuz kitap var mı, yok mu? Aman canım! Metafiziğe sığınan sahtekârların bahsettiği bir hiçlik felsefecisinin kitabını okuyorsunuz kanımca. Öyle ya, egosal benlik, şahdamarına dayanmış bıçak karşısında güçlü tezler üretir. Sen varsın adamım! Yaşıyorsun! Nefes alıyorsun. Tabii bu mümkünse...</p>
				<p class="normal">Ne Osho gibi paradoksların, ne mutasavvıf amcaların "edalarına" ne de fıstık tüketen mistiklerin kelimelerine ihtiyaç duymaksızın, sadece algımızın oluşmasına katkı sunan matematiksel zinciri kırarak, bir anlığına tam tersini düşündüğümüzde gerçeklerle yüzleşebiliriz.</p>
				<p class="normal">Kevni ayetlere bakınız, dumura uğramış aklımızın kutsallığını bir anlığına inkâr ederek tekrar gözden geçirelim...</p>

		</body>
</html>