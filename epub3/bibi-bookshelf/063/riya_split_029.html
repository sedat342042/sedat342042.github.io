<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_26"><br class="chapter"/><br class="chapter"/><br class="chapter"/>   <span class="solbaslik1">Allah sizi çağırıyor!</span></h2>
				<p class="normal">Kuran-ı Kerim'de geçen "dar/yurt" ile başlayan kavramların tümü yeryüzüne işaret eder. O gün, sıkıntıya duçar olmuş Arapların önüne koyulmuş tahlil ve hedefleri temsil eder kavramlardır.</p>
				<p class="normal">Birçok meal bunları "ahiret yurdu" olarak tanımlıyor. Lakin ahiret kelimesi de yanlış bilindiğinden bu böyle oluyor.</p>
				<p class="normal">Ahiret demek, yarınlar demektir. Yarınların hedefi...</p>
				<p class="normal">Ahirete iman, yarınlardan emin olmaktır. Öldükten sonra olacakları da kapsar ama salt ölüm ötesi değildir, evvela ölüm öncesidir.</p>
				<p class="normal">Kuran'da "dar/yurt" ile başlayan kavramlara bir göz atalım.</p>
				<p class="normal"> </p>
				<p class="normal"><span class="idebold">DARÜSSELAM</span></p>
				<p class="normal">Kuran'ın yeryüzü hedefidir. "Selam yurdu" manasına gelir. Barış, adalet, eşitlik yurdudur. Yaşadığınız topraklardaki hedefiniz olarak tayin edilir. Şu şekilde tanımlanır:</p>
				<p class="normal"><span class="ideitalik">Senin burada ne acıkman söz konusudur ne de çıplak kalman.</span></p>
				<p class="normal"><span class="ideitalik">Ve sen burada ne susayacaksın ne de güneşten yanacaksın.</span> (Taha, 118-119)</p>
				<p class="normal">Kuran, insanları cennet yurduna davet eder.</p>
				<p class="normal"><span class="ideitalik">Allah, darüsselama çağırır ve dilediğini dosdoğru bir yola kılavuzlar. (Yunus, 25)</span></p>
				<p class="normal">Darüsselam, Kuran'ın eşitlik, selamet önerisinin üstyapısıdır. İnsanların aç, susuz, barınaksız, güvensiz olmayacağı her yerdir. Eğer Türkiye'de bunu tesis ederseniz, Türkiye "darüsselam" olur...</p>
				<p class="normal"> </p>
				<p class="normal"><span class="idebold">DARÜLHULD</span></p>
				<p class="normal">Darülhuld çok önemli bir kavramdır. Özetle manası, sınıflı toplumdur. "Huld", ebedileşmek manasına geldiği gibi, bir hanenin, sarayın içinde bulunma haline işaret eder. Sürekli sizlerle paylaştığım "yasak ağaç" ayetinde de geçmektedir: "<span class="idebold">Şeceratil huld ve mulkil la yebla / Ebedileşme ağacı yani yıkılmaz mülkiyet (Taha, 120)."</span></p>
				<p class="normal">Darülhuld, mülkiyetçi, sınıflı, kastlara ve statülere ayrılmış, darüsselamın tam zıttı olan; güvensizliğin, kavganın hâkim olduğu, bunun üzerinden varlığını sürdürebilenlerin beldesidir. Tıpkı şuna benzer: Silah satarak var olabilenlerin döktüğü kanla ıslanmış yeryüzü, bu yapıya karşı mücadele edenlerin olmadığı her yer darülhulddur.</p>
				<p class="normal"><span class="ideitalik">İşte bu, Allah düşmanlarının cezası olan ateştir. Ayetlerimize karşı çıkmalarından ötürü, orada kendileri için darulhuld vardır.</span> (Fussilet, 28)</p>
				<p class="normal">Bu ayet, yeryüzünün dengesi ve düzenini belirgin kılan doğal yasalar (Allah'ın ayetleri) karşısında konumlanma noktasına girmiş görülüyor. Allah'ın ayetlerini (doğal yasaları) inkâr, biriktirme, çoğaltma hırsına dahil olma, yeryüzünü darülhuld etmiştir.</p>
				<p class="normal"> </p>
				<p class="normal"><span class="idebold">YASAK AĞAÇ VE MÜSLÜMAN</span></p>
				<p class="normal">Mülkiyetçiler, sömürgeciler; asırlardır din metinlerini ihtirasları için araç haline dönüştürmüştür. Ortaçağda vuku bulan hadiselerin yoğunlukla bu çaba ile doğrudan bağlantılı olduğunu görebiliriz. Dinin, emperyalizm ve sömürü karşısında durmadığını iddia etmeyi çoktan aşmış, emperyalizmin yayılmacı politikalarının aracı haline dönüştürmüşler.</p>
				<p class="normal"> </p>
				<p class="normal"><span class="idebold">DOĞU VE BATI</span></p>
				<p class="normal">Bugün, dinin gerçekleri daha net ve görünür hale gelmiştir. O halde dini, doğru anladığımızda, onların oyunları daha hızlı ve keskin bir hamleyle bozulmuş olacaktır. Çünkü tüm varlığını buna dayandıran ilgili odaklar, yaptıkları planları uydurulmuş din üzerinden kurgulamaktadır...</p>
				<p class="normal">Batı dünyasının tarihsel gelişim sürecini incelediğimizde, bu olgunun karakteristik bir özelliğe dönüştüğünü görmekteyiz. Tüketimi merkeze alan toplumsal yapı, sınırlı kaynakların, yoğun nüfusun olduğu Batı nezdinde, yayılma gibi bir isteklilik üretmiştir. Bu Doğu için böyle değildir.</p>
				<p class="normal">Çünkü Doğu, verimli kaynaklar ve düşük nüfus manasına gelir. Doğu'da, iç dinamiksel çelişkiler dışında belirgin bir yayılmacı tavır gözlemlemek pek olanaklı değildir.</p>
				<p class="normal"> </p>
				<p class="normal"><span class="idebold">MİSYON: MESCİD'İ HARAM</span></p>
				<p class="normal">Günde beş defa yüzümüzü döndüğümüz Mescid'i Haram, kıble/hedef tayin edilmiştir. Aslolan bina değildir, etrafında oluşan yapıdır. Orada, ihram vardır. Eşitlik vardır. O halde, yüzünü Kâbe'ye dönen herkesin hedefi, ihram toplumu için mücadele etmektir. Bugün bunun nasıl olacağına dair tartışmaların yerini, dönerken elimizi nasıl bağlarız tartışmaları almış. İşte bu, aslolanı görünmez kılmak için yapılmış bir tezgâhtır...</p>

		</body>
</html>