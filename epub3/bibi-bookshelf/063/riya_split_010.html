<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_10"><br class="chapter"/><br class="chapter"/><br class="chapter"/>   <span class="solbaslik1">Din Nedir? Dindar Kimdir?</span></h2>
				<p class="normal">Türkiye ve dünyada "din" kelimesinden anlaşılan anlam; "ilahi gücün insanlara peygamberler aracılığıyla bildirdiği kurallar manzumesi" oluverir. Hatta kendisine özgü bir disiplin, kendisine özgü içerik ve anlatımlarıyla, "insanlığın mistik-manevi taleplerine göre ortaya çıkmış kural ve bildirimler bütünü" olarak görülür. Bu aslında ortaçağın din kelimesinden anladığı şeydir.</p>
				<p class="normal">Din, bu topraklar için tarih boyunca çoğu kez farklı anlamlara gelmiş olsa da bugün anlaşılan temel manayı tefekkür ettiğimizde çok farklı noktalara varırız.</p>
				<p class="normal">Din, kelime anlamı itibariyle "hüküm" manasına gelir. Kelimenin anlamı açısından baktığımızda, insan-toplum ilişkisini düzenleyen her şey bir dindir.</p>
				<p class="normal">Ortaçağ Avrupa'sında "din" özgün değildi. Çünkü ekonomik ilişkileri belirleyen altyapı ve üstyapı; monarşilerin birikimine adapte olmuştu.</p>
				<p class="normal"><span class="idebold">Diğer bir deyimle din; ekonomik ilişkilere ve sosyal-siyasal zemine dair sözü olamaz hale getirilmiş, pasifize edilmişti.</span></p>
				<p class="normal">Akabinde din, bir üstyapı kurumuna dönüşmüştü. Yani dinin üstyapı kurumuna dönüşmesi akabinde pasifleşmesi, dinin hedefe dönüşmesine neden olmuştur.</p>
				<p class="normal">Üstyapı, sosyal ilişkilere yön veren birtakım etkinliklerdir. İdeolojiyi oluşturan altyapı ve üstyapı şu anlamlara gelir:</p>
				<p class="normal">Altyapı, ekonomik ilişkilerdir. Üstyapı ise sanat, felsefe, din gibi olgulardır. Lakin "din" kavramı, karakteri itibariyle bir üstyapı kurumu olmamasına rağmen ortaçağın kasvetli ortamında bu formata büründürülmüştür.</p>
				<p class="normal">Akabinde, bu süreç üzerinden "din" kavramı üzerinden yargıya varma gibi bir sorun türemiştir. Halbuki "din" kendi özgün anlamı itibariyle "ideoloji" demektir. Ve bir ideolojinin "altyapı ve üstyapı" algısı olmak durumundadır.</p>
				<p class="normal">İdeolojik vizyonunu ya da niteliğini yitirmiş olan mistik-manevi öğretiler Arapça bir kavram olan "din" kavramının dairesine girmez. Onlara "inanç, inanış" gibi tanımlar yapmak daha doğru olur. Dolayısıyla bu noktada "din" kavramını açarken, ideoloji ve din kavramları arasındaki tarihsel birliği anlamak zorundayız.</p>
				<p class="normal">Tarih ilmi gösteriyor ki, dinin üstyapı kurumuna dönüşmesi, yoğunlukla monarşik bir ilişki biçiminin egemenleşmesi ile mümkün oluyor. Batıcı-Aydınlanmacı akıl, bu gerçeği görmezden gelerek, bu durumun suçlusu olarak dini gösterir. Aslında bu durum, Aydınlanma'nın önderliğinden kaynaklanır.</p>
				<p class="normal">Burjuvazinin öncülük ettiği bir sürecin, sömürgeciliğin temel problem olduğunu kabul etmesi olanaksızdır. Bu, fikri düzeyin de ötesinde, alışkanlıkların müsaade etmeyeceği bir itiraf olacaktır.</p>
				<p class="normal">Dinin üstyapı kurumuna dönüşmesi çok tehlikeli bir sürecin gelişmesine neden olur. Çünkü felsefi açıdan incelersek, altyapı (ekonomik ilişki) üstyapıyı belirler. Üstyapı ise altyapıyı etkiler. Lakin belirleyemez.</p>
				<p class="normal"><span class="idebold">Yani eğer "din" üstyapı kurumuna dönüşmüşse, zaten sömürgeci dil egemenleşmiş demektir.</span> Dolayısıyla "belirlenen" konumuna düşmüş olur. Bu saatten sonra din afyonlama aracı olmak dışında bir sürece dahil edilmeyecektir.</p>
				<p class="normal">Ki ortaçağ bunun en net delilidir. Monarşilerin topu tüfeğine dönüşen din, mistik-manevi bir inanışa dönüşmüştür. Halbuki tarih boyunca Doğu'nun tüm iktisadi ve sosyal ilişkileri din/ideoloji ekseninde biçimlenmiştir.</p>
				<p class="normal">Yer yer özel mülkiyetin gelişmesine yönelik süreçler gelişmiş ve bu süreçler dini üstyapı kurumuna indirgemeye çalışmışsa da, din direnmiştir. Aslında "dindar" direnmiştir.</p>
				<p class="normal">Doğu tarihi, din referanslı isyanlarla doluyken, koskoca bir Batı tarihi yalandan ibarettir.</p>
				<p class="normal"><span class="idebold">Doğu için "din" birleştirici bir unsurdur.</span> Örneğin; bugünün dünyasında dahi Doğu ülkelerini bir bir sayarken, biri kalkıp İslam toplumu dediğinde; koca bir hinterlandı gözümüzün önünde canlandırırız. Bu durum, din kavramının Doğu'daki karşılığını gözler önüne serecektir.</p>
				<p class="normal">Din, milliyet gibi kavramlar, Doğu'da çok daha kapsayıcı kavramlardır. Ve Doğu tarihinin tüm birikimi bu temel iki kavram üzerinden gelişir.</p>
				<p class="normal">Meseleyi biraz daha derinleştirelim;</p>
				<p class="normal">Din kavramının hayatiliği ve anlamı açısından, insanın temel psikolojik motivasyonu üzerinden hareket etmek gerekir.</p>
				<p class="normal"> </p>
				<p class="normal"><span class="idebold">RAİNA VE UNZURNA...</span></p>
				<p class="normal">(Bakara, 104) <span class="ideitalik">Ey iman edenler! "Raina" demeyin, "unzurna" deyin/ "Bizi davar gibi güt" diye konuşmayın, "Bize bak" diye konuşun ve dinleyin. Kâfîrler için korkunç bir azap vardır.</span></p>
				<p class="normal">Raiyeleşme (eşek sürüsü haline dönüşme), sosyopsikolojik temelde; farklılıların kabulü ile oluşur. Bu psikolojinin tabana yayılabilmesi için çok yol denenir. Mesela, Allah ile dikey ilişki kurulur. Allah ile dikey ilişki kurarsanız, halkla da dikey ilişki kurarsınız. Bu, sizin toplumsal sınıflara bakışınızı etkiler. Ancak Anadolu aydınlanmasının yansıttığı kamucu tutumu inşa eden görüş, Allah ile yatay ilişkidir. Çünkü o görüşe göre Allah, yarattığında tecelli eder. Ve insan, Rabbin sıfatlarını yarattıklarında seyreder...</p>
				<p class="normal">Bu ilişki biçimi, Şeyh Bedrettin, Pir Sultan üretir. Lakin öteki ilişki biçimi ise piskopos ve molla yaratır.</p>
				<p class="normal"> </p>
				<p class="normal"><span class="idebold">ALLAH'IN YÜZÜ, YOKSULLAR...</span></p>
				<p class="normal">(İnsan, 9) <span class="ideitalik">"Biz size yalnız ve yalnız Allah</span> yüzü <span class="ideitalik">için yediriyoruz. Sizden bir karşılık da, bir teşekkür de istemiyoruz.</span></p>
				<p class="normal"><span class="ideitalik">İnnema nut'imukum</span> livechillahi <span class="ideitalik">la nuriydu minkum cezaen ve la şukuren.</span></p>
				<p class="normal">Ayette geçen <span class="idebold">"livechillahi"</span> ifadesi, sizlerin de bildiği <span class="idebold">"vech/surat"</span> manasındadır. Muhtaçlar, yoksullar Allah'ın yüzüdür. Bu ilişki biçimi dikey değil, yataydır. <span class="idebold">İstiğna/ihtiyaçsızlık değil, alaka/ilgidir.</span></p>
				<p class="normal">İşte, İslam'ın henüz ilk suresi; bu denklemi öngörmekte. Lakin bu hakikatler mistik kelimelerle örtülmüş durumda. İdareimaslahatçılık ya da farklılıklardan beslenen dikey ilişki madrabazlığının bütün oyununu bozan bir enginlik...</p>
				<p class="normal">En cömert olan Allah'tır. Çünkü yeryüzündeki hiçbir nimet için <span class="idebold">kredi kartı ya da senet</span> istememiştir. Ancak, yeryüzünün sahte tanrıları, para baronları, kenzolar; Rab olduklarını iddia etmekteler.</p>
				<p class="normal">Bu manzaranın aynısını farklı bir zaman ve farklı bir coğrafyada yaşayan ve tıpkı bizim gibi rahatsız olan Muhammed İkbal de izlemiş ve 1920'lerde şöyle demişti: "Eğer biz İslam'ın bir üstün değerler sistemi olduğunu Müslüman olmayanlara anlatmak istiyorsak, onlara her şeyden önce bizim İslam'ı temsil etmediğimizi söylemek borcundayız." Aynı biçimde İkbal'den daha önceki yıllarda yaşayan Muhammed Abduh da benzer bir manzara karşısında şöyle demişti: "İslam denince akla problemler, çıkmazlar ve çelişmeler geliyorsa, bunun sebebi İslam değil Müslümanlardır. Müslümanların bu asırda Kuran'dan başka imamları yoktur. Ezher'de okutulan ve benzeri kitaplar var olduğu müddetçe, bu ümmet ayağa kalkamaz. Ümmeti ayağa kaldıracak ruh, ilk dönemde hâkim olan Kuran ruhudur. Kuran dışında her şey; Kuran'ı bilmek ve yaşamak arasına konmuş engellerdir."</p>
				<p class="normal">Garip bir tecelli mi denilmeli, yoksa başka bir şey mi, ama Mehmet Akif Ersoy'un da kendi zamanında gördüğü manzarayı tarifi tıpkı Abduh ve İkbal'i rahatsız eden bir derdin haberini veriyor: "Eğer İslam'dan maksat Kuran'sa, ortada İslam diye bir şey olmadığını söylemek durumundayız. Çünkü Kuran bugün göklere çekilmiş ve yeryüzündeki İslam'ın onunla ilgisi kalmamıştır."</p>
				<p class="normal">Bunlara bir de değerli âlim İsmail Faruki'nin aynı manaya gelen tespitlerini ekleyelim ve düşünelim: "İslam, ne bugünkü Müslümanların tavır ve yaşayışları, ne İslam tarihinin şu veya bu dönemi, ne de İslam adına kaleme alınan şu veya bu kitabın anlattıklarıdır. İslam Kuran'dır."</p>

		</body>
</html>