<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>riya</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik" id="calibre_toc_15"><br class="chapter"/><br class="chapter"/><br class="chapter"/>   <span class="solbaslik1">Mülk, Malik, Mel'e...</span></h2>
				<p class="normal">Kabilci egemen sistem, mülk-malik-mel'e eksenli bir örgütlenme üretti. Bu sistemde hâkim olan teslis görüşünde Firavun, egemen siyasi güç, Karun, egemen siyasi gücün güdümündeki ekonomik güç, Bel'am ise bu iki gücü meşrulaştıran dini söylem olageldi.</p>
				<p class="normal">Bu dini söylem, her ne şekilde ortaya çıkarsa çıksın, şirkin afyonlayıcı etkisi üzerinden kitleleri Firavun ve Karun'un torna tezgâhına yatırma işi dışında bir iş yapmaz.</p>
				<p class="normal">Genellikle denklem şöyle şekillenir:</p>
				<p class="normal">Firavun evi yakar, Karun yangından malı kaçırır, Bel'am ise ev sahibine Firavun ve Karun'u unutup, oturup dua etmesini telkin eder.</p>
				<p class="normal">Olagelen sistematik bu tesliste şekillenir. Kuran bu üçlemenin dini ayağını oluşturan mel'e ve mutref takımını yoğunlukla eleştirir. Bu kavramlar, şiş karınlı, boynu geniş, işkembesi şişik gibi anlamlara gelir. Temelde, Kabilci dünya görüşünün temsilcileridirler.</p>
				<p class="normal">Kabilci dünya görüşü, mülkiyet ilişkilerini, bireysel temelde izah eder. Kabilci perspektif, birey yaratır. Dolayısıyla haklar, vazifelerden daha evla sayılır. Konuyu teknik bazı verilerle detaylandıralım.</p>
				<p class="normal">Kuran-ı Kerim'in Bakara suresinin 279. ayetinde bir ifade geçer: <span class="idebold">Fe'zenû bi harbin minallâhi ve resûlih.</span> Arapça okunuşu bu şekilde olan bölümün Türkçesi: <span class="idebold">"O takdirde bilin ki, Allah ve resulü savaş açmıştır."</span></p>
				<p class="normal"><span class="idebold">Peki kime? "Riba yiyenlere" (bkz. Bakara, 272-279).</span></p>
				<p class="normal"><span class="idebold">Kuran-ı Kerim'de faiz kelimesini gördüğünüz her yerde "riba" kavramı geçmektedir. Orijinali riba'dır.</span></p>
				<p class="normal"><span class="idebold">Riba ne manaya gelir?</span></p>
				<p class="normal">Lisan'ül Arap'a göre "şişmek, kendiliğinden çoğalmak" manasına gelir. Peki, hangi prensip üzerinden biçimlenir? Hemen söyleyelim. Necm suresi 39. ayet bu hususta temel prensibi belirler.</p>
				<p class="normal"><span class="idebold">O ayet ne diyor?</span></p>
				<p class="normal"><span class="ideitalik">Ve en leyse lil insane illa ma sea / İnsan için sayı/emek harcadığı/emek harcamakta olduğu dışında bir karşılık yoktur.</span></p>
				<p class="normal">Vatandaş diyor ki; emek verdim bu daireyi aldım. Evet, bu durumun "karşılığı" o daireden yararlanmaktır. Bir başkasının emeğinin karşılığını, daha önce harcanmış bir emekten ötürü gasp etmek "şişme/riba" olur.</p>
				<p class="normal">Allah ve resulü "riba yiyenlere" savaş açmıştır. Riba kelimesini görünce, "faiz" diye yapıştırırlar. Halbuki tam manası "emeksiz kazanç"tır. Faiz bunun bir koludur.</p>
				<p class="normal">Bu açıdan, para değer kaybetmesin diye bankadan faiz almak ve bunu mubahlaştırmak, türedi modernist mealci aklın uydurmasıdır. Halbuki Allah ve elçisi riba yiyenlerle savaşırken, müminler yan gelip yatmaz. Onlar da savaşır! Bu kadar açık bir ayeti görmezden gelmek ya kasıtlı bir iştir, ya da cehalettir.</p>
				<p class="normal">Paranız değer kaybediyor. Evet, bu bir sorundur. Bu akarsuyun bir yerlere aktığını gösteriyor. Ve sizi köleleştiriyor. O halde paranızı o sistemin daha fazla gelişmesi için bankalara yatırmak yerine, sistemi yok etmek ya da çökertmek için harcamanız gerekir. Bu hususta rahatları bozucu bir fetva verdiğim için özür dilerim. Lakin işin aslı budur.</p>
				<p class="normal">Bu noktada bir incelikten bahsetmem gerekir. <span class="idebold">"Acziyet şerhi" atacağım.</span></p>
				<p class="normal">Bir kimse, eğer çalışmaktan acizse, kendisine yardımcı kimsesi yoksa; elinde bulunan bir miktar parayla daire alıp kiraya vermesi makul karşılanabilir. Lakin burada acziyet şerhi vardır. Acziyeti makbul olmalıdır. Aksi takdirde bu da riba olur.</p>
				<p class="normal">Çünkü sistematik olarak bankaya 100.000 TL yatırıp 1000 TL faiz almakla, aynı paraya daire alıp 1000 TL kira almak aynı şeydir. İlkinde banka parayı kullandığı için kira verir, ötekinde daireyi kullandığı için insanlar kira verir. İkisi de ribadır. Haramdır.</p>
				<p class="normal">Ama dediğim gibi "acziyet şerhi" var. Yani oturduğu daire dışında bir dairesi daha olan gariban bir kadın ya da erkek; bunu kullanıma açarsa, o halde kullanan aile onu sahiplenmiş olur. Belli bir miktar "infakta bulunur." Bu bir sözleşmeyle olmaz, gönüllü bir sözleşmeyle icra edilir.</p>
				<p class="normal"><span class="idebold">Peki ya "kâr-kazanç?"</span></p>
				<p class="normal">Kârlar, kazançlar "sahib'ul say"dır. Yani emek sahibinindir. İşletmeci, işin tamamlanması için harcadığı mesaiden fazlasını alamaz.</p>
				<p class="normal">Ben o kadar emek verdim, o kadar kafamı kullandım gibi cümleler makbul değildir. Çünkü verilen emek/kuvve Allah'a aittir. Kişisel mülkiyet değildir. Yani kamunundur. Verdiğiniz emek nazarınca yaşamınızı sürdürme hakkına sahipsiniz. Hiçbir emek, kendisini aşan bir birikime sahip olmayı meşrulaştırmaz.</p>
				<p class="normal"><span class="ideitalik">Sana neyi infak edeceklerini (vereceklerini) sorarlar De ki; ihtiyaçtan artanın tamamını.</span> (Bakara, 219)</p>
				<p class="normal">İnfak ve münafık aynı kökten iştikaktır. Yani zıttır. Münafık, malları kendisinde toplayıp vermediği halde Müslüman olduğunu iddia eden kişi manasına gelir. Varın gerisini siz düşünün...</p>
				<p class="normal">Hz. Musa kıssasında bu durum anlatılır;</p>
				<p class="normal">Zamanın insanı için, kazandığı alışkanlıklar "ezeli ve ebedi bir gerçekliğin" tecellisi olmuştur.</p>
				<p class="normal"><span class="ideitalik">Şöyle demiştiniz: "Ey Musa, biz tek çeşit yemeğe katlanamayacağız; Rabbine yalvar da, yerin bitirdiklerinden bakla, acur, sarımsak, mercimek ve soğan çıkarsın." Musa da; "Hayırlı olanı daha aşağı olana tercih mi ediyorsunuz? Mısır'a geri dönün, orada istediğinizden var" demişti. Allah'ın gazabına uğradılar, onlara zillet ve alçaklık damgası vuruldu. Bu, Allah'ın mesajını inkârda ısrarları ve peygamberleri haksız yere öldürmelerinden dolayı böyle oldu, bundan hiç şüpheniz olmasın. Bu böyle oldu, çünkü isyan etmişler ve aşırı gitmişlerdi.</span> (Bakara; 2/61)</p>
				<p class="normal">Mısır'da firavunun himayesi altındaki zümrenin, tümüyle taşocaklarında çalışan köleler olduğu düşüncesi yanılgıdır. Mısır'da taşocaklarında çalıştırılanlar, esir-tutsak kölelerdir. İsrailoğulları, Mısır ekonomisine katılan, esnaflık yapan; imkân sahiplerini de içeren bir topluluktu. Kurtarıldıkları esaret, zincirlere bağlı bir esaret değildi. Firavun paradigmasına bağımlı oluşlarından ötürü, bu prangadan kurtuldular.</p>
				<p class="normal">Çünkü firavunun; İsrailoğullarının gitmesine karşı gösterdiği tepki aksi takdirde anlamsız olur. Bir avuç taş işçisi ülkeyi terk edecek diye, koskoca firavunun peşlerine düşmesi, saçma ve anlamsız bir şeye dönüşür.</p>
				<p class="normal">Ama eğer gidenler, ülke ekonomisine katkı sunan bir sınıfın temsilcileri ise, işler değişir. Evet, yukarıda okuduğunuz ayete iyice bakın. Tek çeşit yemeğe itiraz eden bu sınıf, bütün peygamberlerin kurtarmaya çalıştığı ve ilk elden muhatap olduğu sınıfın ta kendisidir.</p>
				<p class="normal">Kuran'a evrensel bir kitap dememizin tek bir nedeni vardır. İnsanın kendisine ve topluma, tarihe yabancılaşmasına neden olan hastalık evrenseldir. Yani o hastalık değişmez bir hastalıktır. Dolayısıyla tabip ve ilaç da evrensel oluverir. Hz. Musa'nın sunduğu tek çeşit yemeği beğenmeyen o sınıf, daha önceki bölümlerde ifade ettiğimiz bir hakikati hatırlatmamızı gerekli kılıyor.</p>
				<p class="normal"><span class="ideitalik">Dedi: Kendi ellerinizle yonttuklarınıza mı ibadet ediyorsunuz? (Gâle</span> <span class="ideitalik">e ta'budûne mâ</span> tenhitûn<span class="ideitalik">?</span>) (Saffat, 95)</p>
				<p class="normal">Daha önceki bölümlerlerde bu ayeti analiz etmiştim. Hz. İbrahim'in sorduğu bu sorunun muhatapları ile Hz. Musa'nın tek çeşit yemeğini beğenmeyenler ve Musa Tur'a gittikten sonra altına (altın buzağı) tapanlar aynıdır. Hatta Hz. Muhammed'in karşısına dikilip "Sen tam bir kâfirsin" diyenler ve Kuran'ın buyruklarını okuduğumuzda bize "mal-mülk düşmanı, gomünist zındık" diyenler de aynı zümredirler.</p>
				<p class="normal">Tenhit kavramının Kuran'da nasıl geçtiğini tekrar hatırlayalım.</p>
				<p class="normal"><span class="ideitalik">Âd kavminin ardından yeryüzüne sizi yerleştirdi. Düzlüklerinde saraylar, dağlarında evler (köşkler) yontuyorsunuz. Artık Allah'ın nimetine düşünün de yeryüzünü talan etmeyin.</span> (Araf, 74)</p>
				<p class="normal"><span class="ideitalik">Siz burada rahat ve lüks içinde yaşayacağınızı mı sanıyorsunuz? Böyle bahçeler, çeşme başları, salkım salkım hurmalar ve ekinler içinde? Dağları yontup saray yavrusu evler (köşkler) yapıyorsunuz. Allah'tan sakının ve sözümü dinleyin. Haddi aşanların, yeryüzünü talan edenlerin peşinden gitmeyin.</span> (Şuâra, 146-153)</p>
				<p class="normal">Kuran'da bu kavram; oyulmuş köşkler olarak kullanılıyor. Çoğunlukla, imtiyaz üreten birtakım imgeleri tanımlamak için kullanılıyor. Yani bugüne getirdiğimizde bu; han, villa, lüks ev, gökdelen, apartman oluyor. Ve ayet şu şekle dönüşüyor:</p>
				<p class="normal"><span class="ideitalik">Ne o, villalarınıza, hanlarınıza, katlarınıza mı tapıyorsunuz?</span></p>
				<p class="normal">Evet! Hz. Musa'nın tek çeşit yemeğini beğenmeyenler, villalarına, lüks ve konforlarına tapanlar. Daha doğrusu, burjuvazi...</p>
				<p class="normal">Kuran'ın tüm elçileri, burjuvaziye (mel'e ve mütref takımı) gidiyor. Ve şu ayetteki uyarıyı yapıyor...</p>
				<p class="normal"><span class="ideitalik">Ne kadar güçlü ve zengin olduğunuz görünsün diye dağa taşa binalar yaparak gönül mü eğlendiriyorsunuz? İçinde ebedi kalacakmış gibi villalar, kâşaneler dikiyorsunuz. Önünüze gelene merhametsiz zorbalar gibi saldırıyorsunuz. Allah'tan sakının ve sözümü dinleyin.</span> (Şuâra; 128-132)</p>
				<p class="normal">Bu örneklerde görülen paradigma Kabili paradigmadır. Bunun tam zıttı, Habilci paradigmadır. Şimdi ona göz atalım.</p>

		</body>
</html>