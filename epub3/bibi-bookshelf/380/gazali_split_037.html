<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gazali</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_36"><span class="idebold">TASAVVUF</span></h2>
				<p class="normal">İlmî bakımdan Gazâlî’nin tasavvufla ilgi ve münasebeti, Aristo’nun mantıkla ilgi ve münasebeti gibidir. Her ne kadar tasavvufun başlangıcı hicretin birinci asrında olmuşsa da Gazâlî’nin zamanına kadar olan tasavvufun durumu şu izahatımızdan anlaşılacaktır. İmam kuşeyrî meşhur risalesinde şöyle yazar: </p>
				<p class="normal">“Peygamber (s.a.v.)in hayatı boyunca sahabe kelimesinden başka bir deyim ve lakap icat olmamıştı. Çünkü Peygamber sohbetinden ve ona arkadaş olmaktan daha üstün hiçbir şey olamazdı. Sahabeden sonra tâbiîn (sahabeye uyanlar) daha sonra tebei tâbiîn deyimleri meydana çıktı. Öyle bir zaman geldi ki İslam büyükleri, zâhid ve âbid isim ve sıfatları ile anılır oldular. Ama zühd ve ibadete düşkün oldukları iddiası, her fırka ve zümreye hatta dinde uydurmacı olan bid’atçılara kadar yaygındı. Bu bakımdan sünnet ve cemaat ehlinden olan zâhid ve gönül ehli kimselere sofî (tasavvuf ehli) dendi. Bu unvan ve deyim hicrî ikinci asrın bitmesinden önce yaygınlaşmış ve meşhur olmuştu.”<a href="gazali_split_048.html#footnote-270-41" id="footnote-270-41-backlink" name="footnote-270-41-backlink">[41]</a> “Keşfü’z-Zünûn” sahibinin ifadesine göre; ilk sofi ünvanı hicrî 150 de vefat eden Ebu Haşim Sofi’ye verilmiştir. Yukarıda adı geçen İmam-ı Kuşeyri risalesinin başka bir yerinde Tasavvuf kelimesinin çıkışı hakkında şöyle yazmaktadır: Bu kelimenin türeyişiyle ilgili üç görüş vardır. </p>
				<p class="normal">a) Bir kısım kimseler bu kelimeyi suffe ehli denen Peygamber dostlarına verilen isimdir demişlerdir. </p>
				<p class="normal">b) Bazılarına göre; bu kelimenin çıkışı safâ (içi pak olmak) kelimesindendir. </p>
				<p class="normal">c) Bir kısım kimselere göre de; saf (dizi) kelimesinden türemiştir. </p>
				<p class="normal">Ama kelimenin türetiliş kaidesine göre bütün bu görüşler yanlıştır. Sûf kelimesinden türemesi bir ihtimal olabilir. Bu kelimenin manası da yün demektir. Ama yünlü giymek bu zümrenin bir özelliği değil.</p>
				<p class="normal">Bu, kelimenin yapısı üzerinde bir araştırmaydı. Bir de tasavvufun aslı astarı ve mahiyeti üzerinde tartışmalar, ihtilaflar vardır. İmam-ı Kuşeyri risalesinde çeşitli görüşlerin ifadesi olan şu sözleri nakletmiştir.</p>
				<p class="normal">Hz. Zünnun Mısrî: Sofi her şeyi terk edip Allah’ı seçen onu amaçlayan kimsedir.</p>
				<p class="normal">Cüneyd-i Bağdâdi: Yaşaması ve ölmesi sadece Allah için olan kimsedir.</p>
				<p class="normal">Ebu Bekr Cerîrî: Bütün güzel huyları temsil edip kendinde toplayan kötü huylardan sıyrılmış ve tamamen uzak olan kimsedir.</p>
				<p class="normal">Hallâc-ı Mansûr: Hiç kimsenin kendisini sevmediği ve kendisi de hiç kimseyi sevmeyen kimsedir.</p>
				<p class="normal">Rüveym: Kendini tamamen Allah’a havale eden kimsedir.</p>
				<p class="normal">Şihâbüddîn Sühreverdî, “Avârif el-Maârif” isimli kitabında bu tür birçok sözleri naklederek şöyle yazar:</p>
				<p class="normal">“Tariflerden hiçbiri mükemmel ve eksiksiz bir tarif değildir. Ancak şu kadar var ki her yüce zat kendi manevi zevkine uygun olarak ve tasavvufdaki derecesine denk olarak bir tarif yapmıştır. Bazı kimseler; zühd, fakr, tasavvuf, bu üçünü birbirine karıştırmıştır. Halbuki bu üç, birbirinden ayrı ayrı şeylerdir. Gerçekte ise tasavvuf, zühd, fakr ve diğer başka bir takım vasıfların toplanmasının adıdır.”</p>
				<p class="normal">Gerçek olan şudur ki: tasavvuf; önceleri sadece zühd, ibadet ve üstün kulluğun adıydı. Zühd ilerledikçe; ruhânî sıfatlar ve meziyetler yani sabır, tevekkül, rıza, ünsiyet ve muhabbet gibi manevi hasletler meydana gelmeye ve gelişmeye devam etti. Kulluk ve ibadet yönünde de Allah’a yönelme kuvvet kazandı, artıda arttı. Nefse karşı açılmış bir cihat olan mücahede ve bu mücahededen de keşif, ilham ve bir kısım harikulade haller zuhur etti. Kısacası; gittikçe tasavvuf birçok şeylerin karışımı haline geldi. Fakat bunlar içinde, tasavvufun asıl kendi payına düşenin ne olduğu belirlenemedi. Tasavvufun sınırı kesin olarak açık bir şekilde ortaya konamadı. Bu sebeple ilk tasavvufçuların her biri kendine göre tasavvufun yeni tarifini yaptı. Bu tariflerden her biri, yukarıda anlatılan bir araya toplanmış özelliklerden, sadece birini içine alıyor ve eksik bir tarif oluyordu. </p>
				<p class="normal">Gazâlî’den önce tasavvuf konusunda en ihâtalı=(kapsamlı) ve en çok tasavvuf meselelerini bir araya toplayan, ilmî ölçüde yazılmış kitap İmam-ı Kuşeyri’nin risalesi idi. Bu risalede bile yalnız takva, sabır, verâ’ (Allah’a bağlı kalıp ona fazla ibadet etmek) v.s gibi bir takım konular meydana getirilmiş ve her konunun altına da Kur’an-ı Kerim’den âyetler ve büyük zatların başından geçenler, onlara ait özel haller, yazılmıştır. Hiçbir şeyin sınırı belirtilip hakikati ve aslı izah edilmemiş, manevi keşifler, ruhani kavrayışlar ve sezgilerden hiçbir suretle bahsedilmemiştir. Gazâlî ise ilmî şekilde bu tasavvuf konusunu bir intizama sokan ona bir hudut çizip tertibe koyan ilk şahıstır. Büyük filozof İbn-i Haldun, “Tarih Mukaddemesi” isimli kitabında şöyle yazar:</p>
				<p class="normal">“Gazâlî; kitabı İhyâ el-Ulûm’da, her iki yolu bir araya getirmiş ve birleştirmiştir. Böylece verâ’ ve iktidâ (Tasavvuf yoluna uymanın) hükümlerini yazmakla beraber hal erbabı zatların ve tasavvufta mertebe kazanmış kimselerin edep ve davranışlarını, onların hareket tarzlarını göstermiş, hatta onların kullandıkları tabirleri genişçe açıklamıştır. Bu şekilde hareket etmesinin sonucunda, tasavvufun kendi kimliğini kazanmasını ve düzenli bir ilim kolu olmasını sağlamıştır. Halbuki önceleri tasavvufun ana yapısı, devamlı ibadet etmekten ibaretti.”</p>
				<p class="normal">Gazâlî hazretlerinin, tasavvufun ana yapısı üzerindeki izah ve görüşlerinin özeti şudur:</p>
				<p class="normal">Tasavvuf da Şeriat gibi, iki şeyin birleşiminden meydana gelmiştir. </p>
				<p class="normal">1- İlim </p>
				<p class="normal">2- Amel</p>
				<p class="normal">Fakat aradaki fark; Şeriatta ilimden sonra amel doğar. Tasavvufta ise bunun aksine, amelden sonra ilim doğar. Bu çok kısa ifadenin açıklaması şudur: </p>
				<p class="normal">İnsanın eşyayı kavramasının genel metodu ispatlama, delil getirme, öğrenme, öğretme gibi hususlardan meydana gelir. Ama bazen öyle olur ki düşünme ve tefekkür etmeden bir anda her hangi bir şeyi kavramak mümkün oluyor ve nasıl kavrandığı ve nereden bu kavramın geldiği asla bilinemiyor. İşte tasavvuf istilâhında (deyiminde) bunun adına ilham denir. Bu şekildeki kavrayabilme, yalnız nefisle mücâdele ve nefsi teskin edip ıslah etme suretiyle olur. Bunun yolu ve usûlü ise şudur; İnsanın her şeyden önce dünya ile ilgili bütün meselelerden el ayak çekmesi gerekir. Yani aile çoluk çocuk, dost ahbap, mevki ve saltanat gibi şeylerin hiç biriyle gönül bağlantısı kalmaması lazımdır. Bundan sonra da bir inzivaya çekilip, bir köşeye oturarak kendini Allah’a verip ona öyle yönelmelidir ki, kafa ve gönülde Allah düşüncesinden başka hiçbir dünya meselesine yer kalmamalıdır. Bununla birlikte dil devamlı Allah Allah demelidir. Gittikçe bu alıştırma ve meşk o kadar ilerlemeli ki; dilde hiçbir hareket olmasa dahi tasavvur ve düşüncede dilden devamlı Allah sözünün çıktığını duymalıdır. Sonra bu tasavvur ve duygu o kadar sağlamlaşmalı ve gönle oturmalı ki Allah zikri dilden değil, kalp ve gönülden gelmeye başlamalı ve bu tasavvur o dereceye ulaşmalı ki söz ve ses düşüncesi kaybolup gitmeli ve Allah kavramı, duygusu kalpte hiçbir zaman ayrılmayacak şekilde eser bırakıp orada yerleşmelidir. Bu hal insanda meydana geldiği zaman mükâşefe (kalp gözünden perdelerin açılarak ilahi sırları görme derecesi) başlar. Önceleri, çakan bir şimşek gibi birden gelir, sonra kaybolup gider. Daha sonra zamanla terakki olup bu yolda ilerlemeler devam ettikçe mükâşefe devamlı ve sabit olarak kalbe yerleşir ve ilahi bir lütuf olarak manevi yapıyı geliştirir. <a href="gazali_split_048.html#footnote-270-42" id="footnote-270-42-backlink" name="footnote-270-42-backlink">[42]</a></p>
				<p class="normal">Tasavvuru ve bilinmesi sırf taklide ve icmali bir tarza dayanan bütün meselelerin hakikati ve sırları bu mükâşefe yoluyla gözler önüne serilir. Meselâ Peygamberlik, vahiy, melekler, şeytan, cennet, cehennem, kabir azabı, sırat köprüsü, amel terazisi, hesaba çekilme gibi konular kafa ve gönülde bir sır olmaktan çıkar. Bu meseleler hakkında değişik görüş ve anlayışlar vardır. Bir kısım kimseler, hayalî, teşbih ve benzetmeler olarak görmekte, bir kısım kimseler ise olduğu gibi, kelime manasından anlaşılan manaları kabul edip o şekilde olduğuna karar vermektedirler. Ama insanda mükâşefe hali meydana gelince bu meselelerin gerçek hali ve hakikati sanki gözler önüne serilmiş gibi insan onu görmeye başlar.<a href="gazali_split_048.html#footnote-270-43" id="footnote-270-43-backlink" name="footnote-270-43-backlink">[43]</a> Şekle bağlı kalan ve sadece dışı görenlere; burada şöyle bir şüphe meydana gelebilir; İnsanın kavramı ve edindiği bilgi yalnız duyu organları vasıtasıyla elde edilir. Duyular çalışmayınca ve duyular olmadan tek başına gönül ve kalp yoluyla bu meseleleri bilmek ve kavramak, kesinlikle imkânsızdır. Evvelâ kalp, öğrenme ve kavrama organı değildir, olsa bile onun kavradığı ve bildiği şeyler beş duyu organının kendisine ulaştırdığı ve ona takdim ettiği şeylerden ibaret olacaktır diyebilirler. Gazâlî şüphesiz bu itirazdan habersiz değildi. O; İhyâ el-Ulûm’un birinci cildinin (duyu yoluyla iki makam arasındaki farkın izahı konusunun) baş tarafında doğrudan bu tereddüt ve şüpheden bahsetmiş; fakat bu şüphenin cevabı sözle, lafla değil ancak hal ve ruhi yaşayışla olduğu için, Gazâlî sadece şunu söyleyip bırakmıştır. “Bu sırlar kalbin akıl ermez hallerindendir. Bunları açıklayabilmek, muâmelatla ilgili bilgilerle imkânsızdır.”</p>
				<p class="normal">Gazâlî bunu şöyle bir misalle anlatmıştır.</p>
				<p class="normal">“Zamanın birinde Bizans ve Çin ressamları arasında yarışma olmuştu. Her iki taraf kendilerinin daha üstün olduklarını iddia ediyorlardı. Devrin padişahı karşı karşıya iki duvar ördürerek, her grubun kendine ait duvara, kendi sanatkârlığının maharetini göstermesini istedi. Aralarına birbirini görüp sanatlarından faydalanmasın diye perde gerildi. Birkaç gün sonra Bizanslı ressamlar işlerini bitirdiklerini padişaha arz ettiler. Çinliler de biz de bitirdik dediler. Aradan perde kaldırıldığı zaman iki resim arasında kıl payı farkın olmadığı görüldü. Ve anlaşıldı ki, Bizanslılar resim yapacakları yerde duvarı cilalayıp ayna haline getirmişlerdi. Perde kaldırıldığı zaman karşıdaki duvarın resim ve süslemeleri onun karşısındaki aynalaştırılmış duvarda olduğu gibi gözüktü.”</p>
				<p class="normal">Gazâlî bu misali naklederek şöyle yazıyor.</p>
				<p class="normal">“Tasavvuf erbabının ilmi işte buna benzer. Onlar kalbi o kadar temizlerler ve cilâlarlar ki, bütün bilgiler kendiliğinden o kalbe nakşolunurlar.”</p>
				<p class="normal">Mevlâna Celâleddin-i Rûmi’de bu misali göz önünde tutarak şöyle buyurur.</p>
				<p class="normal">Ey oğul! İşte o Bizanslılar bu kalbini cilâlamış sôfîlere (dervişlere) benzerler. Çünkü sôfîler bu makama kitaplar okumakla ve sanat meşk etmekle değil, gönüllerini cilalayıp temizleyerek ermişlerdir. Kin, hırs, cimrilik ve nefret duygularından pak olmuşlar, kalpleri ayna gibi olmuştur.</p>
				<p class="normal">Her ne kadar şekilci ve zahirciler bununla yetinmeyip, bu misalle de tatmin olmazlarsa da gerçek olup inkâr edilemez olan şu ki; görünen bilinen duyu organlarının dışında kavrama ve anlamanın başka bir zümre olan (baş çekeni Eflâtun ) işrakî filozoflarının bu meseleye inandıklarını ve bu şekilde düşündüklerini, bu yüzdende onların diğer felsefî düşünenlerden üstün olduklarını kabul edip gelmektedirler. Avrupa’dan daha fazla kim maddeci olabilir. Buna rağmen orada bile ruhi bir kavrayışa, manevi idrake yani sezgiye inananlar vardır. Ve bu konuya Spritualizm yani ruhaniyet denmektedir.</p>
				<p class="normal">Bu sebeple bu görüşün aslı ve hakikati inkâr edilemez. İnkârcılar biz bunun tecrübesini yapmadık veya bize deneyi yapılıp gösterilmedi diyebilirler. Ama bu itirazları onların öyle demesinden ibaret kalır. O hali yaşayan, o manevi halde bulunan kimseler daha önceden şöyle söylemişti.</p>
				<p class="normal">Beyt:</p>
				<p class="siir"><span class="ideitalik">Sen bu şarabın tadını almadın,<br class="chapter"/>Allah için hatta tatmadın bile</span></p>
				<p class="normal">Her ne ise kalbin temizlenmesi suretiyle bu çeşit sezgiler ve bilgiler alınıp duyulabiliyor, duyulmaya da devam ediyor. Ama mademki kalbin kötü huylardan temizlenmesi ve yüceltilmesi için adi alışkanlıklardan, çirkin ahlâktan, insanın uzak olması gerekir. Bunun için ilk başlangıç ahlâktan olmalıdır. Ahlâk öyle bir şeydir ki; duyularla bilinen şekillerini ve dış görüntülerini her şahıs anlayabilir. Ama ahlakın inceliklerini anlamak herkesin harcı değil. Bundan dolayıdır ki, binler, yüz binlerce insan kötü ahlâka saplanmışlardır. Kendilerine anlatılmasına rağmen yine de kendilerinde bu kötülüğün bulunduğunu anlamamakta, kabul etmemektedirler. Gazâlî’den önce tasavvuf hakkında yazılmış “Kut el-Kulûb”, “Risale-i Kuşeyriyye” v.s. gibi kitapların hepsinde bu ahlak çeşitleri yazılmış, fakat sadece kelime olarak yazılmış, sınırları belirtilip, hakikatleri ve gerçekleri izah edilmemiş, bu bakımdan ahlâktan olmayıp ta ona benzeyen ve müphem olan yönleri, anlaşılması zor olan şekilleri kavranılamamıştır. Gazâlî, İhyâ el-Ulûm’da her biri için ayrı konu ayırmış ve her biri üzerinde geniş açıklamalar, inceliklerini belirtmeler yapmış ve gayet güzel ifadelerle bunların en ince noktalarını bile öyle açıklamıştır ki; bu güne kadar bunlar üzerine bir ilâve dahi yapılamamıştır. Bundan dolayı Allâme İbn-i Haldun “İmam-ı Gazâlî; tasavvufu bir ilim kolu haline getiren insandır” diye yazmıştır.</p>
				<p class="normal">Mücahede ve riyazat yoluyla kalpte pek çok haller ve keyfiyetler yeşermekte ve onu kaplamaktadır. Bu hal ve keyfiyetlerin yüzlerce çeşidi ve derecesi vardır. Ve tasavvuf ilmi terakki ettikçe bu binbir çeşit keyfiyetler için hususi ıstılâhlar, özel deyimler ortaya çıkmıştır. İmam-ı Kuşeyri’nin zamanına kadar yerleşen deyimlerin adları şunlardır; Vakit, makam, hal, kendini tutma, kendini yayma, heybet, başkalarıyla ünsiyet kurma, vecde gelme, ruhi yaşayışı iradesi altında toplama, ruhi yaşayışı birbirinden ayırma, cem’ül cem, fenâ, bekâ, gözden kaybolma, göz önünde bulunma, manen sarhoş olup kendinden geçme, manevi zevk, ilâhi aşkta kendini mahvetme ve var-etme, gizleme ve açıklama, muhâzara, mükâşefe, levâih, tevâli, levâli, telvin ve temkîn, yakınlık ve uzaklık, havâtır, ilmel yakîn, hakkal yakîn, aynel yakîn, latîfe ve sır.</p>
				<p class="normal">İmam-ı Gazâlî kendi risalesi olan “İmlâ an-Müşkilât el-İhyâ”sında yukardaki deyimlere ilâveten aşağıdaki deyimleri eklemiştir. Sefer, sâlik, mekân, şath, zehâb, vasl, fasl, edep, tecelli, tehalli, illet, inziaç, gayret, hürriyet, fütûh, vesm, resm, zevâid, irâde, himmet, kurbet, mekr, istılam, rağbet, vecd.</p>
				<p class="normal">Gazâlî bu deyimlerin şerh ve izahını bile yapmıştır. Arzu eden kitabın aslına müracaat edebilir.</p>
				<p class="normal">Yukarıda izah edildiği gibi tasavvuf her ne kadar hakikatte sadece bir çeşit ilim yani bâtın ilmi ise de bunun makamlar adıyla tabir edilen çok enteresan neticeleri vardır. Meselâ İslâm inanç ve akidelerinden olan Allah’ın her yerde hâzır ve nâzır olması; âlim ve cahil, avam ve havas her kim olursa olsun herkes buna inanır ve itikat eder. Fakat genel kimseler bu meseleyi taklit bilgisi yani başkalarından duyarak veya bir takım akli delillerle inandıklarından kendilerinde hususi bir hal ve keyfiyet meydana gelmez ve böyle bir inancın, onların hareket ve amellerine pek fazla bir tesiri olmaz. Bunun aksine tasavvufta bu meseleler müşahede ilmi ve keşif yoluyla anlaşılır. Yani tasavvuf ehli hakikatte her tarafta Allah’ı görür, ondan başka gözüne hiçbir şey gözükmez. Bunun sonucu olarak da o kimse üzerinde, Allah’a boyun eğme, ondan korkma, kendisinde vakar ve çekinme, edep ve Allah’a mutlak uyma halleri etkisini gösterir, bu hal onun ruhunu kaplar. Bu hiçbir zaman zahir ilmi ile insanda tecelli etmez.</p>
				<p class="normal">Meselâ; Allah’ın rızıkları verici olduğuna herkes inanır. Fakat rızkı kazanma hususunda insanlar kararsız ve şüpheci davranışlarda bulunurlar. Bu şüpheci davranışlarda ise yukarda anlattığımız inancın en ufak izine dahi rastlanmaz. Bunun aksine tasavvuf ehlinden olanlar o dereceye kadar yükselirler, onlar öyle bir iman ve sağlam inanış içinde bulunurlar ki, kimsenin bulunmadığı ıssız bir yerde olsalar ve yüzlerce kilometreye kadar uzakta su ve gıdanın ismine rastlanmayan bir sahrada bulunsalar bile onlar yeme içme endişesine kapılıp onun derdine düşmezler.</p>
				<p class="normal">Aynı bunun gibi sabır ve şükür, tevekkül ve rıza, kanaat ve tevazu v.s gibi duyguların hakiki keyfiyeti, tasavvuf erbabını tamamen kaplar da o zaman o baştan aşağı hal olur. Yani sözden manevi yaşayış haline geçer. Tasavvuf ehlinin dereceleri çeşitlidir. Her şahıs kendi şahsiyet ve karakterine uygun bir makamı seçer ve o makamda terakki eder. Meselâ birini tevekkül hali kaplar, diğer biri cehd makamında bulunur. Başka biri mahviyet âlemindedir. Daha başka biri üzerine ispat hali galebe çalar v.s.</p>
				<p class="normal">Bu bahsin sonunda tasavvuf kelimesinin yapısının sîn harfinden olduğunu belirtmek gereklidir. Bu kelimenin yapısı sûf idi. Eski Yunan dilinde hikmet manasına gelmektedir. İkinci hicrî yüzyılda eski Yunan eserleri Arapçaya tercüme olduğu zaman bu kelime Arapçaya girmiştir. Ve tasavvuf önderlerinde, işrâkî filozoflarının tarz ve üslupları bulunduğundan halk bunlara sûfî yani hakîm demeye başladı ve zaman geçtikçe sûfi kelimesi sôfî şekline dönmüştür. Bu araştırma ve buluşu Allâme Ebû Reyhân Bîrûnî kendi kitabı “Kitab el-Hind”de yazmıştır. “Keşf el-Zunûn” kitabının yazarının aşağıdaki ifadesinden de bu anlaşılmaktadır. Tasavvuf bölümünde o da şöyle yazar:</p>
				<p class="normal">“İşrâkiyye filozoflarının tarz ve üslûpları ve ifade-i meramları tasavvuf ehline benzerdi. Ve eğer bu deyimler onların deyimlerinden alınmıştır denilirse, bu pek uzak bir ihtimal değil akla yatkındır.”</p>
				</body>
</html>