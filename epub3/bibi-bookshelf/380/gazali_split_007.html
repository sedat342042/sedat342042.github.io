<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gazali</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_9"><span class="idebold">İNZİVAYA ÇEKİLMESİ ve SEYAHATLERİ</span></h2>
				<p class="normal">Gazâlî hazretlerinin, dünya işleri ile ilgisini kesmesi; dünyanın en ilginç olayları listesine geçirilse yeridir. Dünya ile ilgilerini birçok büyük kimseler de terk etmişlerdir. Fakat Gazâlî’ninkinin sebepleri tamamen başka ve yepyenidir. El-Munkizü Mine’d Dalâl isimli eserinde bu olayı kendisi ayrıntıları ile yazmıştır. Biz bu olayı diğer tarihi kitaplardan elde ettiğimiz bilgilerle burada daha geniş bir şekilde zikredeceğiz.</p>
				<p class="normal">Gazâlî üstün kişiliği itibariyle aldığı talim ve terbiye, gördüğü eğitim gereği, kendi dininin icaplarından başka hiçbir tarafa ilgi göstermemesi gerekirdi. Aynı asırda yaşayan diğerlerinin hepsinin durumu da zaten öyle idi. Fakat Gazâlî öteden beri kendine has bir karakter taşıyan kimse idi. Ne kadar dinî fırka ve mezhep varsa hepsinin görüş ve düşüncelerini iyice incelemeyi ve tetkik etmeyi isteyen bir ruh yapısına sahipti. Nişabur ve diğer bölgelerde Selçukluların tedbiri sayesinde sakat mezheplerin taraftarları yoktu. Ama Bağdat şehri dünyanın her cins düşüncelerine, fikri akımlarına açık olan bir savaş meydanı haline gelmişti. Toprağına ayağını basan herkes kendini mutlak serbest ve hür sayar, arzu ettiği her şeyi söyleyebilirdi. Şiî, Sünnî, Mutezile, Zındık, Mülhid, (Dinden sapmış) Putperest, Hıristiyan vs. Bağdat meydanında ilmî tartışmalar yapar, birbirleriyle mücadele eder, hiçbir kimse de bu duruma itiraz edemezdi. Bu serbestlik sebebiyle her çeşit düşünce ve kanaat yaygın durumda idi. Gazâlî Bağdat’a gelince teker teker bütün mezhep ve din mensupları ile görüştü. Onların görüşlerini, inançlarını araştırdı, öğrendi. Kendisi bunu şöyle yazmaktadır. </p>
				<p class="normal">“Ben, teker teker bâtınî, zâhirî, felsefeci, kelâmcı, zındık ile buluşur düşüncelerini sorar öğrenirdim.” Bu fırkalar ve mezheplerin mensupları ile görüşmesi Gazâlî’ye hayat akışını tamamen değiştiren bir tesir yaptı. Bunu biz kendi kaleminden kısaca nakledelim.</p>
				<p class="normal">“Tabiat ve karakterim önceleri ilmî araştırmalara doğru eğik olduğu için zamanla bu bana öyle bir tesir yaptı ki; başkalarının fikir ve kanaatlerinin taklitçisi, savunucusu olma bağını kopardım. Küçüklükten beri işite işite kafamda dondurduğum düşünceler tesirini kaybetmeğe başladı. Düşünüyorum da; inceleme yapana dışardan gelen bir fikir ve görüşe bağlanmak, Yahudi, Hıristiyan herkesçe tutunulan yoldur. Gerçek ilim, asla şüphe ihtimali dahi bırakmayan bilginin adıdır. Meselâ; on sayısının üç sayısından fazla olduğu kesin ve katidir, şüphe götürmez. Eğer her hangi biri, hayır üç daha fazla derse ve bunu ispat etmek için o şahıs: benim iddiam doğrudur, ispat için ben değneği yılan yapabilirim derse ve yaparak gösterse dahi ben derim ki; şüphesiz değneğin yılan olması çok hayret verici bir şeydir. Fakat yine de bu hayret verici olay on sayısının üçten daha fazla olduğu gerçeğini değiştiremez.</p>
				<p class="normal">Artık ben işte tıpkı böyle kesin bir inanca ne derece sahip olup olmadığımı düşünmeye başladım. Anladım ki; sadece hissiyat ve bedihiyyat (duygular ve algılar) tereddütlerin ve inanç burkuntularının artması, duygularda da şüphe uyandırmağa başladı. Hatta o duruma geldim ki hiçbir meselede şüphe götürmeyen kesin inanç bende kalmadı. İki ay bu şekilde geçti. Sonra Allah’ın lütfu ile bu durum kaybolup gitti. Fakat çeşitli dinî görüşlere ait şüphelerim devam etti. O zaman birbirinden farklı düşünen mevcut fırkaların hepsi dört tane idi. Kelâmcılar, Bâtınîye, Felsefeciler, Tasavvufçular. Ben, teker teker bu fırkaların inançlarını ve bilgilerini araştırmaya başladım.</p>
				<p class="normal">Kelâm ilmiyle ilgili eskiden beri yazılmış ne kadar kitaplar varsa hepsini okudum. Fakat beni tatmin etmek için yeterli değillerdi. Çünkü o kitaplarda delil kaynaklarının temeli sonuçta ya taklide ya İcma’ya ya Kur’an-ı Kerime ya da Hadis metinlerine dayanıyordu. Bütün bunlar ise gördüklerinden, (Deneyle elde edilen bilgilerden) başka şeye inanmayan insanlara karşı, kesin delil olarak ileri sürülemezdi.</p>
				<p class="normal">Felsefenin kesin olan yönü, matematik ve benzerleri olan bilgiler iseler de bunların dinle bir ilgisi olamaz. Dinle ilgisi olan ilâhiyat (metafizik) ve benzeri şeyler ise herkesçe kesinlik göstermez.</p>
				<p class="normal">Bâtınîyye fırkasının inançlarının tüm ve tek dayanağı vaktin imamına uymaktan ibarettir. Fakat vaktin imamı olduğu söylenilen kimsenin hakiki olup olmadığına nasıl tereddütsüz inanılabilir.</p>
				<p class="normal">Geride sadece tasavvuf kaldı. En sonunda tasavvufa yöneldim. Bu yolda Hazreti Cüneyd, Şiblî, Bayezid-i Bistâmî’den naklen yazılanları gördüm. Ebu Talip Mekkî’nin Kût-el- Kulûb ve Harrâs Muhâsibî’nin eserlerini okudum, ama bu yol aslında tatbikî bir yol olduğu için sadece bilgi ile bir netice alınmaz, hakikatine ulaşılamazdı. Tatbik için ise zühd ve riyâzat (fazla ibadet, takva) yolunu seçmek gerekiyordu. Bir de kendi meşgul olduğum şeylere baktım, hiçbiri tam bir samimiyet üzerine kurulmuş değildi. Ders vermek, ilim öğretmek yönüne rağbet edişimin, şöhret ve mevki hırsına dayandığını gördüm. Bütün bunlar tüm ilgilerimi keserek Bağdat’tan çıkıp gitmeye beni zorladı. Fakat altı ay, gitsem-gelsem tereddütleriyle geçti. Nefis böyle büyük mevki ve şöhreti terk etmeye bir türlü yanaşmıyordu. Bu kararsızlıklar arasında öyle bir hale geldim ki dilim tutuldu, konuşamaz oldum. Ders okutmam imkânsız oldu. Zaman geçtikçe hazmetme yolu tıkanmaya başladı. Nihayet tabibler tedaviden ve ilâç vermekten vazgeçtiler. Bu duruma ilâcın faydası olmayacağını söylediler. Sonunda her şeyi terk edip Bağdat’tan çekip gitmeye karar verdim. Âlimler, devlet adamları durumu öğrenince hepsi bütün samimiyetleri ile buna mani olmaya çalıştılar ve içten gelerek dediler ki; </p>
				<p class="normal">“Bu İslâm’ın talihsizliği olur. Bu kadar faydalı hizmetler verirken her şeyden el etek çekmeniz şer’an nasıl caiz olur.” </p>
				<p class="normal">Bütün ileri gelenler, alimler bunu söylüyordu. Fakat ben en doğru olanı anlıyordum. Bu yüzden her şeyi yüz üstü bırakıp hemen ayaklandım ve Suriye yolunu tuttum. Şair ne kadar doğru söylemiş:</p>
				<p class="siir">Ey Sâib gerçi hiçbir işi düşünmeden yapmak asla doğru olmaz<br class="chapter"/>Ama düşünmeden dünyadan el etek çekmek ne kadar güzeldir.</p>
				<p class="normal">İbn-i Hallekân’ın rivayetine göre hicrî 488 senesinin Zîlkâde ayında Bağdat’tan çıktı.</p>
				<p class="normal">Gazâlî hazretlerinin Bağdat’tan çıkışının ruh hali; kendinden geçmişcesine bir neşe görüntüsü veriyordu. Pahalı ve kıymetli elbiseler yerine üzerinde kaba-saba kumaştan yapılmış bir giysi vardı. Leziz yemekler yerine çeşitli sebzelerle iktifa ediyordu.</p>
				<p class="normal">Bazı rivayetlere göre Gazâlî uzun zamandan beri dünyadan el etek çekmeyi düşünüyordu. Fakat dünya ile ilgi bağları bir türlü kopmuyordu. Bir gün vaaz ederken tesadüfen tasavvufa bağlı olan küçük kardeşi Ahmed Gazâlî çıkıp geldi ve şu şiirleri okudu:</p>
				<p class="siir">Başkalarını doğru yola çağırıyorsun;<br class="chapter"/>kendin doğru yola gelmiyorsun,<br class="chapter"/>Başkalarına vaaz ve nasihat dinletiyorsun;<br class="chapter"/>kendi nefsine dinletemiyorsun.<br class="chapter"/>Ey yumuşamayan katı-taş, ne zamana kadar <br class="chapter"/>Demiri keskinleteceksin de kendin keskinleşemeyeceksin.</p>
				<p class="normal">Sonuç olarak demek isteriz ki, Bağdat’tan çıkıp Suriye’ye yöneldi. Yollar katedip Şam’a gelince mücahede ve riyâzat (nefsi ile mücadele, fazla ibadet)la meşgul oldu. Her gün Cami-i Emeviyyenin batı tarafındaki minareye çıkar, kapısını kapatır bütün gün boyunca orada manevi düşünce, tefekkür ve Allah’ı zikretmekle vakit geçirirdi. Aralıksız iki sene Suriye’de kaldı. Her ne kadar vaktinin çoğunu tefekkür ve nefis mücadesiyle geçirmişse de ilmî çalışmaları terk etmemişti. Şam’ın Üniversitesi olan Cami-i Emevî’nin batı cihetinde bulunan tekkede oturur, devamlı ders okuturdu. Gazalî hazretleri açıkça “halvet ve riyâzat (yalnız kalarak devamlı ibadet) yolunu ben tasavvuf kitaplarından öğrenmiştim” demektedir. Fakat bu ilim, kitaplardan elde edilemez. O bakımdan mutlaka bir şeyhe bağlanmış olmalıdır. Bütün tarihçiler, Gazâlî’nin Şeyh Ebu Ali Fârmidîye bağlılığında görüş birliğindedirler. Mezkûr Şeyh çok yüce bir tasavvuf ehli idi. Ne zamanki o, Nizam el-Mülk’ün makamına gelirse hürmet için ayağa kalkar onu kendi makamına oturtur, kendisi de edeplice karşısına otururdu. Halbuki İmâm el-Haremeyn ve Ebu el-Kâsım Kûşeyrî geldiklerinde sadece ayağa kalkmakla yetinir makamını terk etmezdi. Sebebini soranlara “İmam el-Haremeyn ve diğerleri geldikleri zaman yüzüme karşı beni övüyorlar. Nefsim bundan çok zevk alıyor. Şeyh Ebu Ali Fârmidî ise öyle değil, kusurlarımı bana bildiriyor, halkımın benim tarafımdan gördüğü zulümleri bana açıkça söylüyor”<a href="gazali_split_048.html#footnote-270-6" id="footnote-270-6-backlink" name="footnote-270-6-backlink">[6]</a> Mezkûr Şeyh hicrî 477 senesinde Tûs’da vefat ettiğine göre talebelik devresinde olan ve o zaman yirmi sekiz yaşını aşmamış olan Gazâlî’nin bu zâta biat etmiş olması gâyet mümkündür.</p>
				<p class="normal">İki sene sonra Gazâlî Şam’dan Kudüs’e geçti. Allâme Zehebî, Gazâlî Şam’da olduğu sıralarda bir gün Medrese-i Emîniyyeye gitti. Müderris İmâm-ı Gazâlî’yi tanımıyordu. Aralarında konuşurken; “Gazâlî şunu yazmıştır” diyerek görüşüne delil göstermek istedi. Gazâli, bu mesele nefsinin kendini beğenmesine, gurura kapılmasına sebep olur düşüncesi ile derhal o anda Şam’ı terk etti. Her ne suretle olursa olsun Şam’dan çıkarak Kudüs’e geldi. Burada da aynı meşguliyet içinde (Kubbetüs Sahra) odasına gider, kapıyı kapatır ve mücahedesine devam ederdi.<a href="gazali_split_048.html#footnote-270-7" id="footnote-270-7-backlink" name="footnote-270-7-backlink">[7]</a> </p>
				<p class="normal">Beyt-el-Makdis’i ziyaret ettikten sonra, İbrahim (a.s.)ın kabrinin olduğu yer olan makamı Halil İbrahim’e gitti, sonra hac niyetiyle Mekke-i Mükerremeye ve Medine-i Münevvereye azimet etti. Mekke’de bir müddet kaldı.<a href="gazali_split_048.html#footnote-270-8" id="footnote-270-8-backlink" name="footnote-270-8-backlink">[8]</a> Bu yolculuk esnasında Mısır ve İskenderiyeye de uğradı ve bir müddet buralarda kaldı. İbn-i Hallekân’ın beyanına göre buradan Yusuf bin Taşfin ile görüşmek için Fas’a (Marekeş’e) gitmek istiyordu. Fakat bu esnada Yusuf vefat ettiği için bu niyetinden vaz geçmek zorunda kaldı.</p>
				<p class="normal">Bazı büyükler bu rivayetin doğruluğundan, Gazâlî dünya işlerini terk etmişti, bir devlet büyüğü veya padişahla görüşmek için niçin ta oralara gitsin diye şüphe etmişlerdir. Fakat bu itiraz doğru değil. Gerçek şu ki; Gazâlî hazretleri sükûn içinde herkesten uzak bir hayat yaşamak istiyordu. Bu ise buralarda mümkün olmuyordu. Öyle ise Merakeş’e gitmek istemesinde şaşılacak hiçbir şey yoktur. Hülâsa on sene aralıksız mübârek makamları görmek için gezdi. Çoğunlukla harabe denecek ıssız yerlerde kalır çile çekerdi. Bu çok enteresan yolculuğun, enteresan maceraları hakkında çok az bilgi edinebildik. Parça parça öğrenebildiklerimizi aşağıya yazıyoruz.</p>
				<p class="normal">Bir şahıs onu şehir dışında sahra da gördü. Sırtında bir hırka, elinde de bir su ibriği vardı. Halbuki aynı adam onu dört yüz talebenin meydana getirdiği halkanın ortasında azametle ders okuturken görmüştü. Şaşkınlık göstererek, “ders vermekten şu durumunuz daha mı iyidir” diye sordu. Gazâlî hazretleri ona ehemmiyet vermeyen bir bakışla baktı ve şu şiiri okudu:<a href="gazali_split_048.html#footnote-270-9" id="footnote-270-9-backlink" name="footnote-270-9-backlink">[9]</a></p>
				<p class="siir"><span class="ideitalik">Bütün arzular bana: dur gitme, <br class="chapter"/>bu konaklar seni sevenlerin yeridir, buraya gel diye bağırdılar.<br class="chapter"/>Leylâ’nın ve sa’dânın sevgilerini bir yerde bıraktım <br class="chapter"/>ve ilk konaktaki dosta döndüm.</span></p>
				<p class="normal">Hicrî 498 senesinde Halil İbrahim’in (a.s.) makamına gelince İbrahim’in (a.s.) mezarı başında durarak üç meselede kendi kendine söz verdi.</p>
				<p class="normal">1- Her hangi bir padişahın sarayına gitmeyeceğim.</p>
				<p class="normal">2- Hiçbir padişahın ihsanını kabul etmeyeceğim.</p>
				<p class="normal">3- Hiçbir kimse ile ilmî münakaşa etmeyeceğim.</p>
				<p class="normal">Ölünceye kadar da bunlara sadık kaldı.</p>
				<p class="normal">Beyt-el-Makdis de Hz. İsa’nın (a.s.) beşiğinin bulunduğu yer olan Mehd-i İsa’ya geldi. Beraberinde İsmail Hâkimî, İbrahim Şebbakî, Ebu el-Hasan Basri gibi büyükler vardı. Uzun müddet konuşmalar devam etti. Gazâlî hazretleri vecde gelerek şu şiiri okudu:</p>
				<p class="siir"><span class="ideitalik">Ben seni feda ettim, aşk olmasaydı sen de beni feda ederdin<br class="chapter"/>Ama sen beni iki gözün sihirli bakışı ile esir ettin<br class="chapter"/>Aşkdan dolayı içim bunalınca sana geldim<br class="chapter"/>Aşkımın nasıl olduğunu bilseydin sen bana gelirdin.</span></p>
				<p class="normal">Ebu el-Hasan Basri’yi öyle bir vecd kapladı ki, onu orada görenlerin hepsi derinden etkilendi, çoğu kendinden geçerek yakasını paçasını yırttı. İbn el-Esir: “Gazâli, İhyâ el-Ulûm isimli eserini bu yolculukta yazmıştır ve Şam’da binlerce istekli mezkûr eserini bizzat kendisinden okumuştur” diye yazmaktadır.<a href="gazali_split_048.html#footnote-270-10" id="footnote-270-10-backlink" name="footnote-270-10-backlink">[10]</a> Bazı tarihçiler, böyle bir yolculukta bu kadar önemli bir kitabın yazılması nasıl mümkün olur diye bu olayın doğruluğunu kabul etmemişlerdir. Şüphesiz Gazâlî hazretlerinin kendinden geçmiş ve cezbe halinde yaptığı bu yolculuk göz önünde bulundurulursa oturup telif yapması, kitap yazması tahmin edilemez. Fakat derin tetkikler ve araştırmalardan anlaşılıyor ki, on senelik yolculuk müddeti aynı ahval içinde geçmemişti. Uzun müddet onu cezbe ve vecd kaplamaya devam etmişse de seneler süren zaman içinde normal ilmî çalışmalar da sürmüştür. Akidelerle ilgili olan Kavâîd el-Akaid risalesini bu yolculukta Beyt el-Makdis sakinlerinin arzuları üzerine yazmıştır. Halkın dilinde Cemal el-İslâm diye anılan Gazâlî’nin en üstün talebelerinden Ebu-el Hasan Müslim bu yolculuk esnasında Şam’da ondan ilim öğrenmişti.<a href="gazali_split_048.html#footnote-270-11" id="footnote-270-11-backlink" name="footnote-270-11-backlink">[11]</a> Gazâlî’nin kendisi El Münkızü Mine’d-Dalâl isimli eserinde “Hac yaptıktan sonra aile efradımı görme arzusu beni memleketime gitmeğe sevk etti. Halbuki ben memleket kelimesinden bile kilometrelerce kaçıyordum. Memlekete gelince yine ben uzlet ve yalnızlığı tercih ettim. Fakat geçimimi sağlamak zorunda oluşum benim kalp cilamı birden solduruyordu. Kendime dönebilmeyi ve huzur bulmayı nadiren ele geçirebiliyordum” demektedir.</p>
				<p class="normal">Demek istiyorum ki, bu başkalarıyla ilgisini kestiği devrede bile Gazâlî’nin durumu şu ifadeyi taşıyordu:</p>
				<p class="siir"><span class="ideitalik">Bazen yüksek tepelere oturup her tarafı seyrediyorum.<br class="chapter"/>Bazen de kendi ayağımın arkasını göremiyorum,</span></p>
				<p class="normal">Gazâlî hazretlerini sahra ve ovalarda dolaşmaya sevk eden şeyin, hakikati bulma, gerçeği araştırma arzusu olduğunu, yukarıdan beri okuyup gelmektesiniz. Kendisi; nefsiyle mücadelesinin ve fazla ibadet etmesinin kalbinde bütün perdeleri kaldıran bir temizlik meydana getirdiğini, ne kadar şüpheler varsa hepsinin yok olup gittiğini söylemektedir. Hakikatin keşfedilmesinden sonra Gazâlî hazretleri her geçen gün dinî hakikatlerin sarsılıp gittiğini felsefe ve akılcılığın karşısında dinî akidelerin yetersiz kaldığını görünce uzlet ve inziva çemberinden çıkmaya karar verdi. Ne güzel tesadüf ki aynı zamanda devrin Padişahının “Ders vermeyi ve ilim öğretme hizmetini sürdürmeyi lütfen kabul ediniz” emri geldi. Bu emir o kadar kesindi ki Gazâlî onu reddetseydi iş kızgınlığa kadar gidecekti. O anda bile Gazâlî tereddüt içindeydi. Bu yüzden manevî derinliklere sahip dostlarıyla görüştü, onların fikirlerini sordu. Hepsi de, uzleti terk etmeyi tavsiye ettiler. Birçok yüce kimselere rüyalarında; bunun, Allah’ın rızasına uygun olacağı işaret edildi. Hepsinden daha önemlisi Allah, her asrın başlangıcında bir müceddit (Yenileyici) gönderir şeklindeki Peygamber buyruğu, düşünceleri kapladı. Tesadüfen beşinci asrın başlamasına bir ay kalmıştı. Kısacası hicrî 499 senesinin Zilkâde ayında Gazâlî Nişabur’un Medrese-i Nizamiyesinde başmüderrisliğe şeref verdi.<a href="gazali_split_048.html#footnote-270-12" id="footnote-270-12-backlink" name="footnote-270-12-backlink">[12]</a> Eskiden olduğu gibi okuma ve okutmakla meşgul oldu.</p>
				<p class="normal">Gazâlî’nin, devrin Sultanı diye zikrettiği, Nizam el-Mülk’ün en büyük oğlu Fahr el-Mülk sultan olmuştu. Onun zamanında ve o dönemde (Melikşah’ın oğlu) Selçuklu Sultanı Sancar’ın başveziri idi. Son derece ilim sever, kadir bilir bir vezirdi. Gazâlî’nin yüceliğini, her konuda âlim oluşunun şöhretini duyunca bizzat ayağına gitmiş son derece saygı ve hürmet göstermiş, gayet mütevâzi bir tavırla Nişabur nizamiyesinin müderrisliğini kabul buyurmasını istemişti.<a href="gazali_split_048.html#footnote-270-13" id="footnote-270-13-backlink" name="footnote-270-13-backlink">[13]</a> Fahr el-Mülk hicrî 500 senesinin Muharrem ayında bir Bâtıni tarafından şehid edilmişti. Tahminen onun vefatından birkaç gün sonra Gazâlî öğretim görevinden ayrılıp Tus’da bir köşeye çekilmeyi tercih etti. Kapandığı evin yanında bir Medrese bir de Tekke yaptırdı ve orada ölünceye kadar hem zahir ilmini, hem de batın ilmini (akıl ilmini, sezgi ilmini) öğretmeye devam etti.</p>
				<p class="normal">Gazâlî hazretlerinin her geçen gün herkes tarafından sevilmesi, ona hased edenleri de çoğaltıyordu. Gazâlî özellikle İhyâ-el- Ulûm adlı kitabında âlimlerin ve Şeyhlerin riyâkârlıklarının ve gösterişli yönlerinin kökünü kazımıştı. Bu bir devri kendisine düşman yapmıştı. Durum o noktaya geldi ki kalabalık bir gurup alenen karşı çıkmak için karar aldılar ve herkesin gözü önünde ona çirkin sözler söylemeye karar verdiler. O devirde Horasan’ın hâkimi Selçuklu oğullarından Melikşah’ın oğlu Sancar’dı. Bu sülâlenin İmam Ebu Hanife hazretlerine son derece bağlılıkları vardı. İmam-ı Azamın kabrine ilk defa kubbeli türbe yapan bu sülâle idi.<a href="gazali_split_048.html#footnote-270-14" id="footnote-270-14-backlink" name="footnote-270-14-backlink">[14]</a></p>
				<p class="normal">Gazâlî gençliğinin ilk sıralarında fıkh usulü hakkında yazdığı Menhûl isimli kitabının bir yerinde İmam-ı Azam hazretlerine çok şiddetli bir hücumda bulunmuş, onun şanına yakışmayan son derece ağır sözler kullanmıştı. Gazâlî hazretlerinin düşmanları için bu iyi bir fırsattı.</p>
				<p class="normal">Bu insanlar o kitabı alarak Sancar’ın huzuruna gittiler, onu allandıra ballandıra naklettiler. Gazâlî’nin diğer eserlerindeki görüşlerini de bozup değiştirerek ortaya serdiler ve Gazâlî’nin akidelerini “inanış tarzını” zındıkça, dinden sapmış düşünceler olduğunu iddia ettiler.<a href="gazali_split_048.html#footnote-270-15" id="footnote-270-15-backlink" name="footnote-270-15-backlink">[15]</a></p>
				<p class="normal">Sancar’ın kendisi ilim adamı değildi ki kötüleyenlerin şikâyetleri hakkında bir hüküm verebilsin. Unvanları, cübbe ve sarıktan ibâret olanların sözlerine kandı, Gazâlî’nin huzuruna getirilmesini emretti. Halbuki Gazâlî hiçbir Padişahın huzuruna gitmemeğe karar vermişti. Diğer taraftan Ferman-ı Şahaneyi göz önünde bulundurması gerekiyordu. Nihayet meşhed-i Rızaya kadar gitti ve orada kalarak Padişaha Farsça geniş bir mektup yazdı. Mektubun konumuzla ilgili olan parçaları şunlardır. Kendisi ile ilgili yazıda şöyle diyor: </p>
				<p class="normal">“Şehit Sultan Melikşahın döneminde yirmi sene geçirdim. Oradan Isfahan ve Bağdat’a gittim. Birkaç kere Müslümanların Halifesi ile Padişah arasında önemli konularda elçilik yaptım. Yetmiş civarında dinî ve ilmî konularda kitap yazdım. Böylece dünyayı tanıdım, önemli makam ve mevkilere ulaştım ve hepsini geriye attım. Bir müddet de Kudüs ve Mekke’de kaldım. İbrahim Halilullah’ın mezarını ziyaretim sırasında; hiçbir Padişahın huzuruna çıkmamaya, ihsan ve yardımlarını almamaya, münazara ve çatışmalar yapmamaya söz verdim. On iki sene boyunca bu sözümü tuttum. Halife ve bütün Padişahlar duacınız olan beni ma’zûr karşıladılar. Şu anda işittim ki yüce makamdan huzurunuza gelmem için bir emir çıkmıştır. Emre uymak için meşhed-i Rızaya kadar geldim, sözüme uymam için ise kışlalar mevkiine gelmedim.”<a href="gazali_split_048.html#footnote-270-16" id="footnote-270-16-backlink" name="footnote-270-16-backlink">[16]</a> Padişah bu mektubu okuyunca Gazâlî’yi ziyaret etmeyi arzuladı ve saray erkânına: “Ben, yüz yüze konuşarak onun düşüncelerini ve inançlarını öğrenmek istiyorum” dedi. Muhalifler, İmam-ı Gazâlî hazretleri Padişahın zihnini çeler, onu büyülercesine hemen ikna eder diye korktular, bu bakımdan Gazâlî’nin asker kışlalarının bulunduğu bölgeye kadar gelsin saraya girmesin, dışarıda münazara meclisi kurulsun, böylece Gazâlî münazara ve tartışmada mağlup edilsin diye gayret gösterdiler. Tus’un âlimleri ve ileri gelenleri durumu haber alınca mezkûr bölgeye geldiler ve muhaliflerine: “Biz İmam-ı Gazâlî hazretlerinin talebeleriyiz, tartışılması istenen meseleleri bize söyleyiniz, biz cevap vermeye muktedir olamadığımız zaman İmam hazretlerini pâdişaha arz ederiz. Doğrudan doğruya siz ona muhatap olacak kimseler değilsiniz” dediler. Bu tartışmalar yüzünden Sancar, Gazâlî’yi huzuruna çağırarak karar vermesinin daha uygun olacağını, düşündü. Başvezir olan Muîn el-Mülk’e Gazâlî’yi getirmesini emretti. </p>
				<p class="normal">Gazâlî ister istemez kışla bölgesine geldi, Muîn el-Mülk’le buluştu. Son derece hürmet ve saygı ile karşıladı ve onunla birlikte Sancar’ın huzuruna gitti. Sancar hürmet için ayağa kalktı, kucaklaştıktan sonra Padişah tahtının yanında yer verdi. Gazâlî daha çok muazzam saraylar görmüştü ama Sancar’ın azamet ve mevkiinden çekindi ve vücûduna bir titreme geldi. Yanında Ehli Kur’an biri vardı. Ona Kur’an-ı Kerimden bir parça okumasını söyledi. O’da “Allah kendi kuluna kâfi değil mi?” âyetini okudu. Bu ayetin tesiri ile kalbi kuvvet kazandı. Sancara hitaben uzunca bir konuşma yaptı. Bu konuşma olduğu gibi Mükâtebât’ında kayıt edilmiştir.</p>
				<p class="normal">Konuşmanın sonunda benim size iki sözüm var diyerek şunu söylemiştir:</p>
				<p class="normal">“Biri şu ki; Tûs bölgesinin halkı önceleri kötü idare ve zulüm sebebiyle mahvolmuştu. Şimdi ise soğuk ve açlıktan tamamen yok olmuşlardır. Onlara acı, Allah’da sana acıyacak. Yazıklar olsun, Müslümanların boyunları musibetler ve felâketlerden kopacak hale gelmiş, senin atlarının boyunları ise altınlarla bezenmiş kalın tokaların yükünden kopacak.</p>
				<p class="normal">İkincisi de şu; ben on iki seneden beri bir köşeye çekilerek yaşadım. Bundan sonra veziriniz Fahr el-Mülk buraya gelmem için ısrar etti. Ben bir insanın, bir meselede doğru konuşması gerekirse uzun zaman ona düşmanlık beslenir dedim, ama o kabul etmedi ve Padişah adaletlidir, aksine hareket olursa ben sinemi siper edeceğim dedi.</p>
				<p class="normal">Benim İmam-ı Azamı kötülediğim görüşü meşhur edilmiştir. Tamamen yanlıştır. İmam-ı Azam hakkındaki kanaatimi İhyâ el-Ulûm adlı kitabımda yazdım. Ben onu fıkh ilminde zamanın en mümtaz şahsiyeti olarak kabul ediyorum.”</p>
				<p class="normal">Gazâlî’nin konuşmasını dinleyen Sancar: “Bugün Irak ve Horasan bölgelerinin bütün âlimleri burada toplanmış olsalardı hepsi sizin sözlerinizden faydalanırlardı. O halde siz bunları kendi elinizle kaleme alın da memleketin her tarafına gönderilsin, halkım da benim âlimlere karşı düşüncelerimin nasıl olduğunu öğrensin. Ders okutma vazifesini mutlaka kabul etmeniz gerekiyor. Sizi Nişabur’da kalmaya mecbur eden Fahr el Mülk benim alelâde bir memurumdur. Ben bütün âlimleri senede bir defa olsun sizin huzurunuza gelip halledemedikleri meseleleri öğrenmelerini emredeceğim.”</p>
				<p class="normal">Gazâlî Padişah sarayından ayrılarak Tûs şehrine geldi. Bütün şehir halkı onu karşılamaya çıktı. Herkes bayram yaparak Gazâlî hazretlerinin üstüne altın ve mücevherler saçtı.</p>
				<p class="normal">Muhalifler yine de edepsizlikten vazgeçmediler. Gazâlî’nin yanına vararak ondan dinî meselelerde kimin izinde ve peşindesiniz diye sordular. Gazâlî de akılla ilgili meselelerde aklın, nakille (sabit delillerle) ilgili meselelerde Kur’an’ın izindeyim, müctehidlerden hiç kimsenin izinde değilim, taklidcisi de değilim dedi. Muhalifler bunu işitince ayaklandılar. Gazâlî’nin “Mişkât el-Envâr” ve “Kimya-ı Saâdet” gibi bazı eserlerine itirazlar yazarak kendisine gönderdiler. Gazâlî de son derece ilmî ve tafsilatlı olarak bu itirazlara cevap yazdı. Bu cevaplar olduğu gibi Mükâtebât’da nakledilmiştir. </p>
				<p class="normal">Nihayet bu fitne kendi kendine söndü. Fakat Gazâlî’nin şöhreti ve herkes tarafından son derece sayılması onu bir köşede huzur içinde oturtmuyordu.</p>
				<p class="normal">Hicrî 500 de Sultan Melikşah oğlu Muhammed Nizâm el-Mülk’ün büyük oğlu Ahmedi başvezir yapıp “Kıvam el-Din, Nizam el-Mülk, Sadr el-İslâm” ünvanını verdi. O da Gazâlî hazretlerini tekrar Bağdat’a davet etmeyi istedi. Bağdat’ın Nizamiyesi, bütün dünya’da Müslümanların İlim merkezi olarak kabul edilmiştir. Çok uzak bölgelerden, memleketlerden yüksek tahsil için buraya geliyorlardı. Bu bakımdan devlet adamları buranın ilmî üstünlüğüne bir zarar gelmesin diye çok gayret göstermişlerdir. Gazâlî, Nizamiyeyi terk ettiği zaman kardeşini yerine vekil bırakmıştı. Fakat bu geçici bir tedbirdi. Gazâlî’nin geri gelmesinden ümit kesilince yerine asil bir kimse getirilmişti, ama Gazâlî hazretlerinin mertebesinde bir şahıs nerde bulunurdu. Neticede Nizamiyenin o üstünlüğü kalmadı. Ahmed vezirlik mevkiine geçince her şeyden önce bu mesele üzerine eğildi. Bağdat Halifesi de bu konuda düşünceli ve dertli idi.</p>
				<p class="normal">Tûs şehrinin bulunduğu Horasan eyaleti Sultan Sancar’ın<a href="gazali_split_048.html#footnote-270-17" id="footnote-270-17-backlink" name="footnote-270-17-backlink">[17]</a> idaresi altındaydı ve Nizam el-Mülk’ün oğlu Sadreddin Muhammed bin Fahr el-Mülk’de Sancar’ın veziri idi. Ahmed baş vezir olunca Sadreddin’e bir mektup yazarak, Gazâlî’nin Bağdat nizamiyesinin başına geçmesine razı edilmesini istedi. Bununla birlikte bir mektup da Gazâlî’ye yazılmıştı. Bu iki mektup Gazâlî’nin eline verildi. (Mektubun bazı parçaları aşağıya alınmıştır.)</p>
				<p class="normal">“Allah ruhunu şâd etsin, Nizam el-Mülk’ün saltanat ve Hilâfet merkezinde inşa ettirdiği Nizamiye Medresesinin yerinin ve değerinin büyük olduğu apaçıktır. Orası dinin ve ilmin kaynağı, yüceliğin, tahsilin ocağı, alimlerin sığınağı, fayda dileyenlerin ve ilim öğrenenlerin iltica evidir. Gerçi büyük şehid Nizam el-Mülk’ün eserleri bütün dünyaya yayılmışsa da hiçbiri bunun gibi değildir. Hilâfet makamının emri ile dünya ayakta kaldığı sürece bu mübarek eser de ayakta durmalıdır. Bu olay bu büyük esere ek binalar yapmak hususunda mübalağa göstermeyi bize ve Ehlibeyt’e mecbur kılmıştır.” Bu mektuptan açıkça belli olmaktadır ki; halk Bağdat Halifesi Mustansır Billâh’dan, Gazâlî hazretlerinin Nizamiyede ders vermesinin temin edilmesini rica etmişlerdi. Bunu belirten ifade de şudur. </p>
				<p class="normal">“Mukaddes peygamber makamından (yani hilâfet merkezinden) ciddi ilgi gösterilip bu işin yerine getirilmesinde ve tanzim edilmesinde mübalâğa derecesinde gayret gösterdiler. Bu hayırlı ve mübarek mekânın muhafazası ve devamı için Sadreddin’e bile mektup yazarak zamanın seçkini, İslâm’ın senedi, dinin süsü yüce zat Ebû Hâmide Muhammed Gazâlî’den başkası bu işi idare edemez. Çünkü o dünyanın en değerlisi, insanlığın örneği, devrin paha biçilmez cevheridir.”</p>
				<p class="normal">Bu emirname üzerine, hilâfet makamının bütün mensupları imza koymuşlardı. Bilhassa şunu not olarak ilâve etmişlerdi. “Hilâfet makamının temsilcileri ve saltanat mevkiinin ileri gelenlerinin hepsi, yüce İmam’ın lütfen göreve gelmesini sabırsızlıkla beklemektedirler.”</p>
				<p class="normal">Nizam el-Mülk’ün oğlu Ahmed’in, İmam-ı Gazâlî’ye yazdığı şahsi mektubunun özeti ise şöyledir: </p>
				<p class="normal">“Zâtıâliniz nereye teşrif ederseniz orası herkesin ilim öğrendiği yer haline gelecek. Fakat nasıl ki siz bir devrin kendine uyduğu insansanız, ikâmet ettiğiniz yer de bütün İslâm dünyasının merkezi ve herkesin yöneldiği yer olmalıdır. Ta ki dünyanın her bölgesinden insanlar oraya kolaylıkla ulaşabilsin. Böyle bir yer ise selâmet evi Bağdat’tır.”</p>
				<p class="normal">Gazâlî hazretleri bu mektuplara ve emirnâmelere cevap olarak uzunca bir mektup yazdı ve Bağdat’a gelmesine çeşitli mazeretler gösterdi. </p>
				<p class="normal">“Birincisi şu ki, burada yani Tûsda şu anda iki yüz elliye varan yetişkin talebe tahsil görmektedir. Onların Bağdat’a gelmeleri ise çok zordur. İkincisi; ben daha önce Bağdat’ta bulunduğum zaman çoluk-çocuk sahibi değildim. Şimdi ise çoluk-çocuk hem kalabalık hem de memleketten ayrılmak kudretinde değiller. Üçüncüsü de; ben, Halil İbrahim makamında asla münazara ve tartışma yapmayacağım diye söz verdim. Bağdat’da ise tartışmasız durmaya imkân yoktur. Bundan başka, ara-sıra hilâfet makamına selâm vermek,saygı göstermek için gitmek gerekecek. Ben bunlara katlanamam. Hepsinden daha fazlası şu ki, ben makam, unvan ve aylık kabul edemem. Bağdat’da ise geçimim için malım-mülküm ve hiçbir arazim yoktur” diye cevap verdi.</p>
				<p class="normal">Kısacası hilâfet makamından ve devlet merkezinden pek çok ısrar oldu ise de Gazâlî kesin olarak reddetti ve yerinden ayrılmadı.</p>
				<p class="normal">Gazâlî tahsil esnasında hadis ilmini iyice öğrenmemişti. Artık bu bilgiyi tamamlamayı düşündü. Meşhur hadis âlimi (muhaddis) Hafız Ömer bin Ebî el-Hasan el-Reddâsi iyi bir fırsat olarak Tûs’a gelmişti. Gazâlî onu evine misafir etti, ondan Sahih-i Buhârî ve Müslimin senetlerini öğrendi. Hafız İbn-i Asâkir “Gazâlî, Sahih-i Buhârî’yi Ebu İsmail Hafsi’den okumuştur” diye yazmıştır.</p>
				<p class="normal">Gazâlî hazretleri her ne kadar hayatının sonlarına doğru tamamen dervişâne yaşamış, gece-gündüz nefis mücadelesi yaparak riyâzat ve ibadetle vakit geçirmiş ise de eser yazmayı da tamamen terk etmemişti. Fıkh usûlü ilminde çok üst derecede bir değer taşıyan “Mustasfâ” onun eseridir. Hicrî 504 senesinde yazılmıştır. Bir sene sonra da Gazâlî hazretleri vefat etmiştir.</p>
				</body>
</html>