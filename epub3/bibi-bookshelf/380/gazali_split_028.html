<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gazali</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_27"><span class="idebold">İSLAM ve ZINDIKLAR ARASINDAKİ AYIRIM</span></h2>
				<p class="normal">Bu eser Gazâlî’nin Eş’arî yolunu takip etmekten ayrıldığı ve İhyâ el-Ulûm’un ve içindeki düşüncelerin her tarafa yayılıp benimsendiği devreye aittir. Çünkü İhyâ isimli kitabının bazı yerlerinde Eş’arî’lere aykırı düşen görüşler vardır. Bu aykırı görüşler Eş’arî’lerde fazlaca bir hiddetin doğmasına sebep olmuş, Gazâlî’nin sapıttığına ve küfre girdiğine dair sesler yükselmeye başlamıştır. Bu durumları gören Gazâlî’nin samimi bir dostunun içi yanmış ve Gazâlî’ye bütün bu Hadiseleri haber vermiş, Gazâlî’de ona uzun bir cevap yazmıştır. İşte bu cevap “El-Tefrika Beyne’l-İslâm ve El-Zındıka” diye ün yapmıştır.</p>
				<p class="normal">Kitabın giriş kısmında Gazâlî şöyle yazmaktadır<a href="gazali_split_048.html#footnote-270-32" id="footnote-270-32-backlink" name="footnote-270-32-backlink">[32]</a>. Şefkatli kardeşim! Hasedçiler zümresi dinin sırlarıyla ilgili eserlerime hücumlar yapmaktalar ve tenkitler yağdırmaktalar. Zannediyorum ki, bu eserler daha önce ki İslâm âlimlerinin ve büyük kelâmcıların görüşlerine aykırı düşmektedir. Hatta onlar imam Eş’arî’nin görüş ve kanaatlerinden kıl payı sapmayı küfürdür zannediyorlar. Bundan dolayı bütün bunların sizi çok üzdüğünden haberdarım. Fakat aziz dostum, sabretmeniz lazım, Peygamber (s.a.v.) bile hücumlardan, kötülemelerden kurtulamamış, kaldı ki ben kim oluyorum. </p>
				<p class="normal">Eş’arî’lere, Mutezileye, Hambelî ve diğer fırkalara aykırı görüşlere sahip olmayı, onlara muhalif olmayı bir kimse küfür zannedebiliyorsa bil ki o, kör bir mukallidden başka bir kimse değildir. Onları düzeltmek zahmeti ile vaktini harcama. Eş’arî’ye aykırı düşünce ileri sürmeyi küfür kabul ettiği için Allâme Bâkıllânîye kâfirdir diyen kimseye sormak lazım: Eş’arî ile Bâkıllânî, aralarında ihtilafa düşmüşlerse, neden Bâkıllânînin küfrünü, Eş’ar’i’nin küfrüne tercih ediyorsun. Bunun aksi de olabilir. Eğer Bâkıllânîy’ye muhalif olmak caiz ise Kerâbisi ve Kalânisîye muhalif olmak neden caiz değildir. Eğer o kimse; mutezilenin: (Allah’ın zatı bütün sıfatlarının yerine geçer ona kâfidir) görüşünü akıl almıyor derse, o zaman ona şöyle sormak lazımdır; İmam Eş’arî’nin Allah’ın kelâmında çokluk (kesret) yoktur, sözü ve görüşü ne ile kıyaslanabilir. O zaman o kelâm aynı zamanda emir de olabilir, nehiy de=(yasaklama da) haber de olabilir, haber alma da olabilir. Kur’an da, İncil de, Tevrat ta, Zebur da olabilir.</p>
				<p class="normal">Bu işe insaf nazarıyla bakarsan anlarsın ki, hak ve doğruluğu bir tek kimsenin şahsında gören kimsenin kendisi küfre yakındır. Çünkü o şahıs o kimseyi Peygamber (s.a.v.) gibi mâ’sûm ve hatasız kabul etmektedir. Herhalde küfrün ölçüsünü, nerede küfre düşülebileceğini bilmek istersin. Bak ben sana değişmez bir kaide göstereyim. Küfür ve küfre düşmeyi icap ettiren durum, sadece Allah tarafından kendisine gönderilen buyruklarda Peygamberi (s.a.v.) yalanlamakla ortaya çıkar. Fakat güç bir mesele ortaya çıkmaktadır. Müslümanlardan her fırka diğer fırkaya küfür isnad etmektedir. Eş’arî’ler; Allah’ın görülmesiyle ilgili hadisi kabul etmedikleri, bu bakımdan da Peygamberi (s.a.v.) yalanlamış durumuna düştükleri için mutezile mensupları kâfirdir demişlerdi. Mutezileler ise Eş’arî’leri Allah’ın sıfatlarının çok olduğuna inandıkları ve bu ise Allah’ın bir olmasına aykırı düştüğü ve Peygamberi (s.a.v.) yalanlama olduğu için Eş’arî’ler kâfirdir demişlerdir. Bu acayiplikleri ve karışıklıkları halledip iyice anlayabilmen için sana, tasdik etmenin ve yalanlamanın aslını öğreteyim.</p>
				<p class="normal">Tasdik etmek demek; Allah’ın Peygamberinin, (s.a.v.) varlığını haber verdiği bir şeyin mutlak var olduğunu kabul etmektir. Fakat var olmanın beş merhalesi vardır. Bu merhaleleri bilmediklerinden dolayı her fırka ve mezhep mensupları diğerlerini yalanlamaktadırlar. Bu bakımdan ben bu beş merhaleyi açıklıyorum.</p>
				<p class="normal">1- Zâtî var oluş: Yani var olan şeyin boşlukta bir yer işgal etmesidir. Daha açıkçası düşüncede kalmayıp hakiki varlık olarak mekân içinde var olmak.</p>
				<p class="normal">2- Duygulardaki var oluş; Yani sadece duyularda var olmaktır. Meselâ; bizim dünyada gördüğümüz varlıkların varlığı sadece bizim duygu ve algılarımızdadır. Diğer bir misal; hasta kimselerin uyanık olmalarına rağmen hayalî bir takım şekiller görmeleri veya süratle döndürülen alevin bir çember, bir daire olmadığı halde bize öyle görünmesi gibi. (İşte bütün bunlar hakikatte olmadıkları halde bizim duygu ve algılarımızın yanılmalarıdır. Bunlar hakikatte yoktur, algılarımızda vardır.)</p>
				<p class="normal">3- Hayalî var oluş: Meselâ biz Ahmed’e baktık ve onu iyice gördük. Sonra gözlerimizi kapayınca Ahmed’in şekil ve çehresinin gözlerimiz önünde döndüğünü algılarız ki bu algı; hayalî bir var oluştur.</p>
				<p class="normal">4- Aklen var oluş: Yani bir şeyin asıl hakikatidir. Meselâ biz; (bu şey bizim elimizdedir) dediğimiz zaman, maksadımız bizim eylemimize ve irademize bağlıdır demek olur. O zamanda güç, irade ve elin var oluşu, aklen var oluştur.</p>
				<p class="normal">5- Benzer var oluş: Bu da bir şeyin kendisi var olmadığı halde onun benzeri bir şeyin var olması demektir. </p>
				<p class="normal">Bu bölümleri izah ettikten sonra Gazâlî her bölüm için değişik örnekler vermiştir meselâ, bir Hadisinde Peygamberimiz: (s.a.v.) ölüm; Kıyamet günü koyun suretinde, yani şeklinde gelecek ve kesilecek buyurmaktadır. Gazâlî bunu, his ve duygu bakımından var oluşa bağlamaktadır. Diğer bir örnek; Peygamberimiz (s.a.v.): <span class="ideitalik">“ben Yunus’u görüyorum…</span>” buyurmuştur. Gazâlî bunu da hayalî var oluşa örnek olarak vermiştir. Uzun misallerle bunları tamamen izah ettikten sonra şöyle yazar: Bizzat Allah ve Peygamberi tarafından söylenilmiş olanların varlığını katî şekilde inkâr etmek şeriatta kesinlikle küfürdür. Fakat yukarıda söylediğimiz bölümlerden birine uygun düşen bir var oluşla, onun varlığını kabul edip red etmezse kâfir olmaz. Çünkü bu hareket tevildir, tevile sapmak ise hiçbir fırkanın kendisinden uzak kalamadığı bir başvurudur. Ahmed bin Hambel tevilden sakınmakta ise de aşağıdaki Hadislerin izahında, onlar da tevile sapmaya mecbur kalmışlardır.</p>
				<p class="normal">Mesela şu hadislerin:</p>
				<p class="normal"><span class="ideitalik">“Haceri Esved taşı Allah’ın elidir.” “Müslüman’ın gönlü Allah’ın parmakları arasındadır” “Bana Yemen’den Allah’ın güzel kokusu geliyor”</span> ifadelerinin tevil edilmesi gerektiği gibi.</p>
				<p class="normal">Sonra bu konuda yazmaya devam ederek Gazâlî derki; Hadislerde rivayet edildiğine göre: (Kıyamet gününde ameller tartılacaklar) buyrulmuştur. Halbuki; amel bir manadır, zihni varlıktır, tartılamazlar. Bu bakımdan böyle hadislerin hepsini tevil etmek gerekmiştir. Eş’arî’ler, amel defterinin kâğıtları tartılacak, demekteler. Mutezile de; tartmaktan maksat hakikatin anlaşılmasıdır, demektedirler. Her ne şekilde olursa olsun her ikisi de tevil yoluna başvurdu ve Hadisleri tevil etmeleri gerekti. Artık bir kimse kalkıp ta, mana olan ve zihinde olup harici varlıkları olmayan amellerin hem de bizzat ta kendileri tartılacak ve bununla ortaya bir ölçü çıkarak görülecektir iddiasında bulunursa o zır cahil ve akıldan tamamen mahrumdur.</p>
				<p class="normal">Bundan sonra Gazâlî tevil kaidelerini belirtmekte ve bu hususta şöyle yazmaktadır: Şeriat’da sözü geçen şeylerin ilk başta zâtî var oluşlarına inanmak gerekir. Bu zâtî var olmanın yani hakikatte var olmanın kastedilmediğine dair ortada kesin bir delil varsa o zaman onun varlığı ya hissi yani duygusal yahut hayalî yahut aklî veyahut ta benzeyiş, itibariyle var oluştur. Geride, bir kimseye göre kati olan delil, diğerine göre kati delil olmayabilir, meselesi kalmaktadır. Meselâ İmam Eş’arî’ye göre; Allah’a kesin bir yön belirlenemeyeceğine dair kesin delil vardır. Ama İmam-ı Hanbel’e göre bu meselede hiçbir kesin delil yoktur. Böyle te’vil şekillerinde hiç kimseye kâfir denemez. Olsa olsa dalâlette kalmış yahut ta bid’at yolunu tutmuş denilebilir.</p>
				<p class="normal">Yine bu konuda şöyle yazar: Tevil sebebiyle ne zaman ki biz birine kâfir demek istersek önce o dinî kaynağın, ilâhî emrin tevil edilip edilemeyeceği cihetlerine bakmalıyız. Eğer tevil olabiliyorsa bu tevil uzak tevil midir? Yakın tevil midir? Veya o dinî kaynağın tevatür yolu ile mi? Âhâd yolu ile mi? yoksa icmâ-ı ümmet ile mi? sabit olduğuna bakmalıyız. O kaynak tevatür yoluyla bize gelmiş ise o zaman, tevatürün bütün şartlarına sahip midir? Değil midir? Tevatürün tarifi ise şudur: Kendisinde hiçbir surette şek, şüphe olmayan kaynağa tevatür denir. Meselâ Peygamberler ve meşhur şehirlerin varlığı yahut ta Kur’an, bütün bunlar mütevatir şeylerdir. Fakat Kur’an’dan başka şeylerin tevatür derecesinde bulunduklarını ispatlamak çok zordur. Çünkü büyük bir gurubun bir meselede ittifak etmeleri ve bunu tevatür yoluyla nakil ve beyan etmeleri mümkündür. Şiî’lerin, Hz. Ali’nin Halifeliği ile ilgili Hadis nakletmeleri gibi. Bunda İcmâ olduğunun ispatı daha da zordur. Çünkü icmâ demek; bütün ilim ve marifet erbabının bir meselede aynı görüşte birleşmeleri demektir. Ve sonra kısa bir müddete kadar, bazılarında göre de asrı evvelin inkırazına kadar aynı şahıslar bu görüş birliğinde devam etmelidirler.</p>
				<p class="normal">Böyle olsa bile, üzerinde böyle icmâ vuku bulmuş meseleleri inkâr ve red edenin bile kâfir olup olmadığında ihtilaf vardır. Bu hususta bazıları şöyle bir iddiada bulunmaktadır: İcmâ meydana geldiği sırada bu icmâ’ya bir kişinin karşı çıkması, ihtilaf etmesi caizdi de, şimdi niye olmasın. Sonra şuna dikkat etmek lazım, tevatür yahut icma=(görüş birliği) olmuş, fakat tevil yoluna gidenlerin de bu icmâ yahut tevatürden, kesin bilgileri var mıydı, yok muydu? Eğer yoksa o zaman o kimse o meselede hata etmiş olacak, yalanlamış olmayacaktır.</p>
				<p class="normal">Şuna da dikkat etmek gerekir; Tevil yapan şahsın dayandığı delil burhan (gayet açıklık) şartlarına uygun mudur, değil midir. Burhan şartlarını sayıp dökmek için ciltlerle kitap yazmak gerekir. Biz “Mihakku’n-Nazar” adlı eserimizde bir miktar izah ettik, fakat devrin fakihlerinin çoğu bunu anlamaktan acizdir. Eğer o kişinin dayandığı delil kesin ve kati ise o zaman tevil için izin vardır. Kati değilse yakın tevile izin vardır, uzak tevile olamaz.</p>
				<p class="normal">Söz konusu mesele dinin ana kaideleriyle ilgili bir mesele midir, değil midir? Diye yine bakmak lazım. Değilse bunun üzerinde münakaşa etmeye değmez. Meselâ Şiî’ler İmam Mehdi’nin bir mahzende gizlendiğine inanırlar. Bu evhamdır, fakat bu gibi evhamdan dine bir zarar gelmez.</p>
				<p class="normal">Artık sen bir kimseyi tekfir için yukarıda sıralanan derece ve merhalelerin göz önünde bulundurulmasının zaruretini öğrenince anlamış olacaksın ki, İmam-ı Eş’arî’ye muhalefet eden kimseye kâfir demek cehalettir. Bir fıkıh âlimi sadece fıkıh bilgisine dayanarak yukarıda anlattığımız mühim meseleler hakkında nasıl kesin bir hüküm ve kanaate varabilir. Bütün bunlardan dolayı sen, sermayesi sadece fıkıh bilgisi olan bir âlim, birini tekfir ediyorsa veya onun dalâlette kaldığına hükmediyorsa hiç aldırış etme, onun görüşüne değer verme.</p>
				<p class="normal">Daha sonra Gazâlî bir yerde şöyle yazar: Akide ve inanç temelleriyle ilgili olmayan şeylerde tevile sapmayı küfür kabul etmemek lazımdır. Meselâ bazı Tasavvufçular: (Hz. İbrahim Ay’a, Güneş’e, Allah dememişti. Bilakis o fezanın nurânî cevherlerini gördü de onları Allah zannetmişti) derler. Böyle tevilleri küfür ve bidat saymamak lazım.</p>
				<p class="normal">Bütün bu meseleler, yanlışlıkla kelâm ilmine eklenmiş olan meselelerin karşılığı idi. Fakat aslî meselelerin ispat edilme ve mantıkî deliller bulma metodu ne derece doğrudur. Kelâmcıların ispat metodu ne akla dayanıyor ne de akıl metodları ölçüsüne oturuyordu. Ekseriyetin akide ve inançları ispat etme hususunda ileri sürdükleri en büyük delil, cisimlerin münasebeti meselesi idi ki o da şudur: Bütün cisimlerin bir hakikati bir de mahiyeti vardır. Bu mevzuda Mekâsıd Şerh’inde şöyle yazar: </p>
				<p class="normal">“Bu, İslâm’ın birçok aslî meselelerinin kendisi üzerine kurulduğu asıl meseledir. Meselâ kadiri Muhtâr (Mutlak dilemesi olan Allah) ın varlığı, Peygamberlik, meâd (Asla dönüş) gibi meseleler.”</p>
				<p class="normal">Cisimlerin hakikatleri ile mahiyetlerinin ayrı oluşunu ispat etmek son derece müşkil, hatta imkânsızdır. Bu bakımdan İslâm akidelerinin çoğunun ispatını bu meselelerin ispat edilmesine bağlı kılarsak o zaman İslâm akidelerini temelden sarsmış oluruz.</p>
				<p class="normal">Bu sebeplerden dolayı Gazâlî kelâmcıların delil gösterme ve ispatlama metodlarını bırakarak her meseleye yep yeni deliller ve ispat yolları bulmuştur. Bunlardan bir kısmını daha önce hakîm ve filozoflar kullanmışlardı, fakat Gazâlî’nin meşrebi, başkalarının peşinden gitmeye yatkın değildi. Biz artık kısa da olsa Gazâlî hazretlerinin kendine has kelâm ilmini kendi delilleriyle birlikte yazacağız.</p>
				</body>
</html>