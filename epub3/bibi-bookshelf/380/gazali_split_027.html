<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gazali</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_26"><span class="idebold">AKİDELERİN İSBÂTI (İnançların İspatları)</span></h2>
				<p class="normal">Gazâlî hazretlerinin en büyük hizmeti ve başarısı burada başlamaktadır ve işte bu hizmetidir ki, onun adını her tarafa yaymış, ününü herkese ulaştırmıştır. İnançların ispatından maksat: Gazâlî hazretlerinin İslâm inanç ve akidelerini aklî delillerle nasıl ispat etmiş, insan mantığı ile nasıl kafalara yerleştirmiştir. Bunu genişçe anlatmadan önce Gazâlî nazarında İslâm Akide ve inançları nelerdir, bunu belirtmek gerekir. İslam’ın temeli ve ruhu bir cümlenin iki şıkkından ibarettir. <span class="ideitalik">“Lailahe İllellah Muhammedün Resûlüllah.”</span> Fakat bunun izahında ihtilâflar meydana gelerek birçok mezhepler, fırkalar türemiştir ve her mezhep ve fırka kendi görüşlerini, kendi iddialarını küfrün yahut da İslâm’ın ölçüsü kabul etmişlerdir.</p>
				<p class="normal">Gazâlî tek başına bir fırka olan Eş’ariyye’ye mensuptur. Bu bakımdan onun inançları izah etme yerine Eş’ariyye inanç şekillerini sıralaması yeterli idi. Bilhassa İhyâ-el-Ulûm’da İslâm akidelerini izah ederken doğrudan doğruya ve olduğu gibi Eş’arî mezhebine ait görüşleri izah etmiştir. Fakat hayret edilecek şey şudur ki; Gazâlî’nin bu husustaki eserleri birbirinden tamamen farklıdır. Bu farklılık bu değişim ve farklı görüşler ise insanı şaşırtıcıdır. Bu konuda, büyük dâhi bilgin İbn-i Rüşd şöyle yazmaktadır:</p>
				<p class="normal">“Gazâlî kitaplarında ki üslûbunda hiçbir mezhep ve fırkanın taraftarı olmamıştır, bilakis o Eş’arî’lerle beraber Eş’arî, tasavvufçularla beraber tasavvufçu, filozoflarla beraber filozoftur.” </p>
				<p class="normal">Daha sonra izah edeceğimiz gibi Gazâlî’ye karşı, muhalif bir zümre türemişti. Bunların muhalefetine sebepte Gazâlî’nin eserlerinde yer yer Eş’arî’ler ve diğerlerine zıt olan, onlara uymayan fikirler görülmesidir.</p>
				<p class="normal">Gazâlî’nin mezheple ilgili görüşlerine ait önemli bir bahis olduğu için ve inançlar konusunda Müslümanların çoğunluğunu teşkil eden zümre Gazâlî’nin görüşü üzerinde bulundukları için, biz bu bahsi uzunca yazacağız. Bu meseleye genişçe yer vermemizin bir diğer sebebi de bu güne kadar hiçbir kimse bu çok önemli konuyu tam halledememiş olmasındandır.</p>
				<p class="normal">Bu halledilmesi müşkil olan bahislerin kısa ve özet olan cevabı şudur; Gazâlî’nin eserlerinin hiçbir guruba aykırı düşmemesi, onun değişken karakterli olduğuna ya da herkesi memnun etme cihetine gittiğine bağlanmamalıdır. Bilakis onu bilerek ve kasten böyle yapmıştır. Kendisi bunu, “Cevahîr el-Kur’an”da şöyle açıklar.</p>
				<p class="normal">“İki dereceden biri olan yani bu akidenin zahiri manasını ispat etmeyi biz Risale-i Kudsiyye’de yazdık. Bu risale yirmi sayfa tutmaktadır. Ve İhyâ el-Ulûm’un akide kaideleri bölümünün ayrı bir parçasıdır. Ondan gelen akidelerin ispatını daha çok incelemeler yaparak soru ve cevap şeklinde “Kitap el-İktisad-fi-el-İtikad”da yazdık. O da yüz yaprak tutmaktadır. Bu tek başına bir kitaptır ve kelâmcıların bütün iddia ve görüşleri bu kitaba alınmıştır. Ama eğer siz marifetle ilgili biraz güzel koku koklamak isterseniz, o halde İhyâ el-Ulûm’un sabır ve şükür, muhabbet ve sevgi, bölümlerinde ve yine İhyâ’nın baş taraflarını teşkil eden tevhidin izahı bölümlerinde o kokuyu bulabilirsiniz. Bir dereceye kadar, “Maksad el-Aksâ” isimli kitabtan marifet kapsının nasıl vurulacağı öğrenilir. Yahut sen açık şekilde ve şeksiz şüphesiz bu inançların aslını öğrenmek istersen sadece “Kitab el-Maznûnü-bihî Alâ-Ğayri Ehlihî” isimli kitabımızı okumanız gerekir ve o hakikatleri ancak orada bulabilirsiniz.”</p>
				<p class="normal">Aynı kitabın başka bir yerinde şöyle yazar:</p>
				<p class="normal">“İkincisi de kâfirlerle münazara ve mücadele yapmaktan İlm-i Kelâm doğmuştur. Bunun da hedefi yolunu sapıtanları ve yanlış yola gidenlerin yanlış görüşlerini red etmek ve ileri sürdükleri itiraz ve şüpheleri ortadan kaldırmaktı. Bu ilimden mes’ül olanlar da kelâmcılardır. Biz iki tarzda bunu izah ettik. Biri; basit bir tarzda yaptığımız açıklamadır. Bu bilgileri verdiğimiz kitabın adı, Risaleyi Kudsiyye’dir. Diğeride bundan daha üstün tarz ve metodla yazılanıdır. Fakat bu noktada bilgi verilmesinin amacı, bu uydurmacıların dine sokmaya çalıştıkları hile ve desiselerinden insanların inançlarının korunmasıdır. Fakat bu ilimde hakikatler izah edilemiyor. Bu türden olan bizim bir kitabımız vardır. Onda, felsefecilerin hataları izah edilmiştir. Onun adı da Tehafüt-el-Felâsife’dir. Batınîleri red etme hususunda yazılan da; “Müstazhir”, “Hüccet el-Hak”, “Kasım el-Bâtınîyye” ve “Mufassal el-Hilâf” isimli eserlerimizdir.”</p>
				<p class="normal">Bu ifadeleriyle Gazâlî’nin kendisi açıkça, eserlerinin akideler ve inançlarla ilgili olanlarının muhtelif dereceler taşıdığını söylemektedir. Bunların bir kısmı halkın zevkine uygun ve anlama seviyelerine göre yazılmıştır. Bir kısmı da bu seviyelerin çok üstünde bir görüşle yazılmıştır. Bazılarında ise hakikat perdeleri biraz aralanmış, bazılarında da hakikat perdeleri tamamen kaldırılmıştır. </p>
				<p class="normal">Şu bir gerçektir ki; bidayetten beri İslam’da iki ayrı görüş meydana çıkmış ve bu güne dek, sürüp gelmiştir. Bir zümrenin görüşü şu ki; şeriat’da asla gizlilik-kapaklılık diye bir şey yoktur. Şeriat’ın belirttiği akideleri halktan biri nasıl anlıyorsa üstün seviyede olan biri de aynı şekilde anlamalıdır. Bu akideleri ispat için halktan birine nasıl deliller getiriyorsak üstün seviyede birine de aynı delilleri getirmemiz lazımdır. Diğer ikinci zümrede olanlar bu görüşe karşıdır. İbn-i Rüşd “Faslü’l-Makal”de şöyle yazar.</p>
				<p class="normal">“Birinci Hicrî asrın büyüklerinin çoğu, şeriat’ın bir dış yapısı bir de içyapısı olduğu görüşünde idiler, içyapısını (batınî) anlama kabiliyeti taşımayan bir insana bu batın ilmini öğretmek gerekmez.”</p>
				<p class="normal">“Sahih-i Buhâri”de Hz. Ali’nin (r.a.) şu sözü nakledilmektedir. </p>
				<p class="normal"><span class="ideitalik">“İnsanlara bilebileceklerini ve anlayabileceklerini söyleyiniz. Anlayamadıkları (anlama seviyelerinin üstündeki) meseleleri bırakınız. Yoksa siz onların Allah’ı ve Peygamberini yalanlamalarını mı istiyorsunuz?” </span></p>
				<p class="normal">Gazâlî bu ikinci zümrenin görüşünde idi, aynı zamanda eserlerinde pek çok yerde bunu bize açıkça göstermiştir. İhyâ el-Ulûm’un giriş kısmında bu mevzuda uzunca bir bahis yazmıştır ve ilk paragrafı şöyledir:</p>
				<p class="normal">“Bu ilimlerin hafi ve celî (açık ve gizli) diye iki kısma ayrıldığını, akıl ve i’zân sahibi herkes anlar ve kabul eder. Ancak bunu çocukluğunda birkaç mesele öğrenip o kadarıyla donup kalan, âlimler rütbesine yükselmeyen insanlar red ve inkâr ederler.”</p>
				<p class="normal">“Cevahir el-Kuran”da: Allah’ü Teâlâ’nın zâtı ile ilgili akideleri ve kıyamet günü olayları ile ilgili akideleri zikrederek bu akidelerin iki derecede olduğunu yazar:</p>
				<p class="normal">“Birinci derecesi; bu açık akidenin ispat delillerini onun sırlarını araştırmadan esrarına vakıf olmadan bilmektir. İkincisi; bu akideleri anlamak, manalarının özünü bulmak ve onun zahirinin yani dış görünüşünün altındaki asıl gerçeği öğrenmektir. Bu iki dereceyi de elde etmek herkese farzdır.”</p>
				<p class="normal">“İlcâm el-Avâm” isimli eserinin sonunda da şöyle yazar:</p>
				<p class="normal">“Allah’ü Teâlâ’nın Peygamberine emrettiği gibi; her şeyi kendi yerine, lâyık olduğu mertebesine koymalıdır. Ve nitekim Allah Kur’anda buyurdu: “<span class="ideitalik">Sen insanları Allah yoluna hikmetle, nasihatle çağır ve onlarla iyi bir tarzda ve güzel metodla mücadele et.”</span> Buradan da anlaşılıyor ki; hikmete muhatap onlalar ayrı, nasihate muhatap olanlar ayrı, mücadeleye muhatap olanlar ayrıdır. Nitekim biz bunu, kıstas isimli kitabımızda uzun uzadıya anlattık.”</p>
				<p class="normal">Gazâlî’nin kaynak gösterdiği “Kıstas-ı Müstakim” (En doğru ölçü) adındaki kitabının bu konudaki metni şudur: Allah buyurdu ki: <span class="ideitalik">“İnsanları Allah yoluna hikmetle ve güzel sözlü nasihatlerle çağır ve onlarla en güzel bir tarzda tartış.”</span> Hikmetle çağrılması gereken kimseler ayrıdır, nasihat yoluyla çağrılması gerekenler ayrı, tartışma ve münazara ile çağrılması gerekenler ayrıdır. Eğer nasihatle çağrılması gerekenlere hikmetle çağırma metodu uygularsan ona zarar verirsin. Nitekim süt emme çağındaki çocuğa kuş eti yedirmenin zarar vermesi gibi. Mücadele ve münazara metodunu, eğer hikmetli sözü anlamaya muktedir olan kimselere ve haleti rûhiyesi buna uygun olan şahıslara kullanırsanız o zaman bu metod o kimselerin nefretini uyandırmaktan başka bir işe yaramaz. Sağlam bir insana, insan sütü içirmek gibi bir şey olur ki, bu da ne kadar yersiz ve manasızdır. Münazara ve mücadele hoş bir uslûpla yapılmazsa bu da daima ve sadece hurma yeme âdetinde olan bir bedeviye, bir çöl insanına buğday unu yedirmek gibi olur. Ve bu öyle ince, nazik konulardır ki sadece Nübüvvet Makamından=(Peygamber Buyruklarından) elde edilen bir nurla idrak edilip anlaşılabilir. “Cevâhir el-Kuran” isimli eserinde, kıyamet gününün durumu hakkında şöyle yazar:</p>
				<p class="normal">“Ve burada Müslüman ve kâfir olmak üzere, iki farklı zümrenin durumları anlatılmaktadır. Haşır, neşir, hisab, mizan, (amellerin tartılması) sırat gibi konular izah edilmektedir. Bunların da halka gıda vazifesi gören bir dış manası, yani göründüğü gibi anlaşılması vardır. Bir de üstün kimseler için hayat yerine geçen Batınî (asıl ve hakiki) manası vardır.”</p>
				<p class="normal">Bu temel bilgileri öğrendikten sonra, Gazâlî’nin eserlerinde görülen birbirinden ayrı görüşlerin sebebi kendiliğinden anlaşılmaktadır. Gazâlî’nin nazarında terbiye ve irşat yolu herkes için bir değildi. Bu bakımdan da onun eserleri çeşitli seviyelerdeki insanlara göre ve çeşitli anlatım usulleriyle yazılmış olması gerekiyordu. Aşağıda adlarını sıraladığımız eserler içinden, hangi eserin hangi çeşitten olduğunu, hususi akide ve usulleri öğrenmek için hangi kitaplara itimat edilmesi gerektiğini öğreneceğiz. Biz bu listeyi konumuzun baş tarafında zikrettiğimiz “Cevahir el-Kuran”ın metninde Gazâlî’nin belirttiği şekle uygun olarak sıraladık.</p>
				<p class="normal"><span class="ideitalik">Risaleyi Kudsiye:</span> Yirmi sayfadır. İhyâ el-Ulûm’un içinden bir parçadır. Zahiri akidelerin nasıl ispat edildiklerinin delilleri gösterilmiştir.</p>
				<p class="normal"><span class="ideitalik">İktisad-Fî El-İtikad:</span> Yüz yapraklık bir eserdir. Bu da kelâmcıların basit ifadeleri biçiminde yazılmıştır. Fakat ispat delillerinde fazlaca tetkikler ve incelemeler yapılmıştır. </p>
				<p class="normal"><span class="ideitalik">Müstazhirî:</span> Bâtınîleri red etmek için yazılmıştır.</p>
				<p class="normal"><span class="ideitalik">Hüccetü’l-Hak:</span> Bu da Bâtınîleri red içindir. Bağdat’da yazılmıştır. Nitekim Gazâlî Münkız isimli eserinde bunu belirtmiştir.</p>
				<p class="normal"><span class="ideitalik">Mufasal El-Hilâf:</span> Bu da Batınîleri red içindir.</p>
				<p class="normal"><span class="ideitalik">Kasım El-Bâtınîyye:</span> Yukarıdaki gibi aynı konuya aittir.</p>
				<p class="normal">Bütün bu eserler, o devirde yaygın olan kelâm ilmi tarzında yazılmış olup hakikatler ve sırlardan uzaktır.</p>
				<p class="normal"><span class="ideitalik">Maznununbihi Alâ Ğayri Ehlihi:</span> Yukarıdaki eserin sonunda Gazâlî hazretleri sarahaten belirtmiş ve “Ben bu eserde yukarıda zikredilen eserde yazmadığım daha önemli hakikatleri yazacağım” demiştir.</p>
				<p class="normal">Yukarıda bildirilen bu konular üzerinde yazılmış kitaplarının dışında Gazâlî’nin daha başka eserleri vardır.</p>
				<p class="normal">Meselâ: “El Münkizü Mine’d-Dalâl”, “Tefrika Beynel İslâm Ve’z-Zindıka”, “Mişkât el-Envâr”, bunlardandır. Bu kitapların ne türden eserler olduğu hakkında Gazâlî’nin açık ifadeleri bulunmamaktadır. Fakat konularından bu eserlerin hangi çeşit eserlere girdiği kendiliğinden anlaşılmaktadır.</p>
				<p class="normal">Bu izahlardan sonra, Gazâlî’nin kendine mahsus Kelâm ilmindeki görüşlerinden bahsetmemize sıra gelmiştir. Fakat daha önce, kısada olsa, Gazâlî’nin zamanında geçerli ve yaygın olan Kelâm ilmini tanıtmamız ve Gazâlî bu sahada nasıl değişiklikler yapmıştır ve bu değişiklikleri niçin yapmıştır, bunları da anlatmamız gerekmektedir.</p>
				<p class="normal">O devirde yaygın olan Kelâm ilmi Eş’arî mezhebinin görüşüne göre düzenlenmişti. Mâturîdiyye ilmi kelâmı ortaya çıkmış ve teşekkül etmişti, ama Bâkıllâni, İbn-i Fevrek, İmam el-Haremeyn gibi en büyük ve şöhretli âlimler Şâfii mezhebinde idi. Mâturîdiyye kelamı ise Hanefi mezhebine özgü idi. Bu bakımdan da fazlaca yayılmamıştı. Bu kelâm ilminin temelini Ebul Hasan Eş’arî atmıştı. Bu zatdan önce kelâm ilminin değişik metodları vardı ve aralarında da hayli farklılıklar vardı. Yani bir kısmı aklî bir metod üzerinde bulunuyor, diğer bir kısmı ise nakil yolunu takip ediyordu. İmam Hasan Eş’ârî uzun süre Mutezile mezhebinde kalmış, sonunda tevbe ederek, mutezileden ayrılıp nakilciler arasına katılmış olduğu için bunun kurduğu kelâm ilminde tabiatıyla nakil ve akıl karışımı bir özellik meydana gelmiştir. En büyük Eş’arî kelâmcıları, kendi kelâm ilimlerini, akıl ve nakil metodunu bir arada bulundurduğunu ileri sürerek, diğerlerine tercih ederler ve daima üstünlüğünü iddia ederler. </p>
				<p class="normal">Eş’arî’nin koyduğu metodlar normal, mutedildi. İfrat ve tefritten uzaktı. İşte bu metod onun güzelliği idi. (Bu güzellik aklî delillerin nakille birleştirilmesidir.) Gitgide durum değişti. İmam Eş’arî’den sonra Gazâlî’ye kadar bu metod üzerinde yürüyen, akıl bilgilerinde usta bir âlim çıkmadı. Hatta akıl bilgilerini tahsil edip öğrenen kimselerin olduğunu iddia etmek bile zordur. Neticede Kelâm ilminin meseleleri ve metodları tamamen basitleşti ve ince görüşlülük kalmadı. Bu iki metotdaki gerilemeler ve eksiklikler zaman geçtikçe akideleri son derece zor, müşkül, karmaşık şekiller tomarı haline soktu. Bunun izahını aşağıdaki misallerle izah edelim.</p>
				<p class="normal">1- Eş’arilerden önce bütün hadisçiler ve zahir erbabı Allah’ın görülebileceğine inanıyorlardı. Bunların karşısında olan Mutezile mezhebi onu red ediyordu. Hadisçiler; Allah’ın görülebileceğine inandıkları gibi, Allah’ın arş üzerinde yer tuttuğuna ve yönle birlikte işarette edilebileceğine inanıyorlardı. Eş’arîler Hadis rivayetlerine dayanarak Allah’ın ahirette görülebileceğini kabul ediyorlar, fakat akli metodu da göz önünde bulundurmaları sebebiyle Allah’ın yer tutmasını, yön belirtilmesini, işaret edilebilir olduğunu asla kabul etmiyorlardı. Çünkü şu kadarını biliyorlardı ki bütün bunlar cisim ve maddeden olan varlıklara ait özelliklerdir. Allah’ın ise cisim ve madde ile asla ilgisi yoktur. Böyle bir durumdan sonra şöyle bir mesele ortaya çıkmış oldu. Yer tutmayan, mekânı olmayan, işaret edilip gösterilemeyen bir şeyi göz göremez, denilince de; Eş’arî’ler mecburen, görülebilmenin herkes tarafından kabul edilen bütün şartlarını red ederek, bir şeyin gözükmesi için onun karşımıza çıkmasına, işaret edilip gösterilmesine ihtiyaç yoktur. Sadece onun var olması kâfidir. Mevâkıf Şerh’inde şöyle yazar:</p>
				<p class="normal">“Eş’arîlerce gözümüz önünde, karşımızda olmayan bir şey gözle görülebilir. Hatta onlara göre Çin’deki bir körün Endülüs’teki sivrisineği görmesi bile mümkündür.”</p>
				<p class="normal">Artık ikinci bir şüphe meydana çıkmıştır. O da; eğer sadece var olmak kâfi geliyorsa o halde Allah daima var ve mevcuttur. Bu bakımdan her an görülmesi gerekir. Bundan da kurtulmak için Eş’arî’ler şöyle bir kaide kurdular. Görülebilme şartlarının hepsini üzerinde bulunduran bir şeyin görülememesi mümkündür. “Mevâkıf Şerh”inde şöyle yazar:</p>
				<p class="normal">“Bir şeyin görülebilmesi için sekiz şartın bulunması lazımdır. Bu şartların hepsinin birlikte bulunmasına rağmen o şeyin mutlaka görülebileceğini iddia ve kabul etmeyiz.”</p>
				<p class="normal">2- Mucizeleri ve harikulâde halleri herkes kabul ede gelmişlerdir. Şu kadar farkla ki, hadisçiler ve fıkıhçılar, mucizelerde; Allah’ın, eşyanın karakter ve özelliğini değiştirdiğine inanıyorlardı. Mutezile mensupları da, hiçbir şeyin asıl varlığının ve özelliğinin değişemeyeceğini, fakat mucizenin bilinemeyen sebeplerden meydana geldiğini, kabul ediyorlardı. Fakat sebeplerin bilinmemesinden dolayı da insanı şaşırtan, olağan üstü olay diyorlardı. Böyle olmasına rağmen mutezile ve Eş’arî’ler nazarında mucizeyi kabul etmek, sebepler zincirini inkâr etmekle asla alakalı değildir. Eş’arî’ler diğer taraftan illet ve malûlün hakikatini şöyle düşünür: “İkisi her hangi bir surette birbirinden ayrı olamaz.” Diğer taraftan, hadisler ve nakiller oluşumu haber verdiği için harikulâde haller inkâr edilemiyor, bu bakımdan da onlar illet ile malûl münasebetlerini kaldırarak şöyle bir kaide koydular. Dünya’da hiçbir şey diğer bir şeyin sebebi olamaz. Ateş yakar, fakat yakmak ne onun kendi asıl varlığında vardır, ne de o yakmanın sebebi ve illetidir. Bu görüşte o derece mübalağaya vardılar ve dediler ki; var oluş ve meydana gelişte sebepler zincirine inanmak, mutlak dileyici, kâdir olan Allah’ı bertaraf etmektir. Halbuki, her şeyin sebebi, vasıtasız olarak yaratıcısı, Allah’dır.</p>
				<p class="normal">Demek isteriz ki akıl ve nakil metodunun birbirine karışmasından dolayı birçok yeni kaideleri, kelâm ilmine dâhil etmek icap etti. Bu usul, Eş’arî’lerle diğer fırkalar arasını ayıran kesin çizgi haline geldi. Bu kaidelerden ilk sırayı teşkil eden birkaç temel kaideyi biz burada nakledelim.</p>
				<p class="normal">Allah’ın, insana gücünün yetmediği bir işi yüklemesi caizdir. Allah’ü Teâlâ mahlûkatına hiçbir günahı olmadığı halde veya gelecekte sevap işleyeceği halde azap etmesi onun hakkıdır. Allah kuluna dilediğini yapabilir. Allah’ın kullarına uygun düşeni yapması gerekmez. Aklî yolla değil Şeriat yoluyla Allah’ı tanımak vaciptir.” (Bütün bu akideler aynı ibarelerle Gazâlî’nin İhyâ el-Ulûm’unda anlatılmıştır.)</p>
				<p class="normal">“Canlı olmak için hususî bir bünye ve şekil şartı yoktur. Meselâ ateşe, mevcut durumuna göre Allah, dilerse akıl, hayat ve konuşma yetkileri verebilir. Karşımızda koca dağlar olsa ve onlardan yüksek sesler gelse bizde bunları göremesek ve işitmesek bu mümkündür. Aynı bunun gibi; dünyanın doğusunda oturan kör birinin, batısında bulunan sivrisineği görmesi de mümkündür, caizdir. Kısacası imam Eş’arî, tabiatı ve tabiat kuvvetlerinin bütün kollarını inkâr etmektedir.”</p>
				<p class="normal">İmam-ı Razi’nin, “Metâlibi-Âliye” isimli eserinin, peygamberlikten şüphe duyma, konulu bölümünde şöyle denir: “Ehlisünnete göre sihirbazın havada uçmaya ve insanı eşek ve eşeğide insan yeteneği vardır.”</p>
				<p class="normal">“Tefsir-Kebir”in Harût ve Marût kıssasında şöyle yazar: “Madûm’un iadesi yani yok edilen bir şeyin yeniden var edilmesi mümkündür.” Bütün bu meseleler Akâid meseleleri içine alınmışlardır ve bunları inkâr etmek sanki Sünni olmayı inkâr etmek sanılmıştır. Gazâlî hayatının ilk çağlarında işte bu kelâm ilmini öğrendi ve bu usule uygun kitaplar yazdı. Bağdat’a gelipte görüş ve kanaatleri değiştiği zaman artık o, Kelâm ilminde şu kanaatlere sahipti.</p>
				<p class="normal">“Birçok kimse bu ilmi kelâm bilgisiyle hakikatler gözler önüne serilir, zannediyorlar ve doğrudan olduğu gibi bu ilmi öğreniyorlar. Ama ne yazık ki Kelâm ilmi bu yüce maksat için kâfi değil. Bilakis hakikatleri tanıma babında bu ilim dalı büyük bir engel teşkil ediyor. Ve insan daha da çok sapıtıyor. Bu sözü, eğer bir hadisçi yahut bir zahir âlimi söyleseydi, siz; insan bilmediği şeyin düşmanıdır diyerek kabul etmeyecektiniz. Fakat bu sözü, Kelâm ilmini, kelâmcılardan daha iyi bilen, bu ilmî çerçevesini daha iyi anlayan biri olarak ben söylüyorum. Hatta kelâm ilminde en yüksek mertebeye ulaşayım diye, bu ilim dalının ilgili olduğu bütün öteki bilgileri öğrendim. Bütün bunlardan sonra da o ilmi kelâmdan usandım, bîzar oldum.” <span class="ideitalik">(Bu satırlar, İhyâ el-Ulûm’un, İlimlerin Zikri bahsinde yer almaktadır.)</span></p>
				<p class="normal">“İlcam-el-Avam”da İman-ı Yakînin derecelerini izah ederken Gazâlî şöyle yazar:</p>
				<p class="normal">“İman-ı Yakînin ikinci derecesi de kelâm ilminin ispatlama metodundan alınan ispatlama delilleriyle kazanılan imandır. Halbuki bu deliller vehimle karışık olurlar. Ulemâ arasında kullanıla kullanıla yaygınlaştıklarından dolayı herkesçe kabul edilip benimsenmiş delillerdir. Bunları red etmek herkes tarafından çok kötü karşılanır hatta bir kimse bu ispat delilleri üzerinde tartışma yapmaya kalksa halk ondan nefret eder.”</p>
				<p class="normal">Gazâlî hazretleri kelâm ilmini baştanbaşa yeniden düzenlemeyi istedi. Bu düşüncesinde iki önemli mesele yer tutuyordu. Biri, şeriatın kesin kaidelerine dayanıyordu, ikincisi ise kelâmcıların, çok uzak ilişkilerine rağmen şeriatın kesin kaidelerine dayandığını zannettikleri, gerçekte ise böyle olmayan ve şeriatla hiçbir ilgisi bulunmayan meselelerdir. Kelâm ilminde bulunan zorluklar ve anlaşılması güç meseleler, bu ikinci kısımda bulunan meselelerdir. Çünkü bu meseleler çoğunlukla akl-ı selime uygun düşmüyordu. Bundan dolayı da onları ispat etme uğrunda anlaşılması güç deliller getirmek icap ediyordu.</p>
				<p class="normal">Gazâlî ilk önce bu çeşit meseleleri kelâm ilminden çıkartmayı ve onun konusundan ayırmayı gaye edindi. Birçoğunun da tamamen yanlış ve manasız olduğunu açıkça belirtti.</p>
				<p class="normal">İhyâ el-Ulûm’u eski tarz ve üslûba uygun olarak yazmasına rağmen bu cinsten meselelerin sakatlığını açıklamaktan geri durmadı. Örnek olarak bir meseleyi burada ele alalım:</p>
				<p class="normal">“Sebepler zinciri yani her şeyin bir sebebi, o sebebinde bir başka sebebi olduğu böylece her şeyin baştan sona bir sebepler zincirine dayandığı iddiası asılsızdır. Hilkat ve eşyanın kendine has yapısı hiçbir şey ifade etmez” görüşü kelamcıların değişmez bir kaidesi ve vazgeçilmez bir mantık prensipleriydi. Gazâlî değişik eserlerinde bunları çürütmüştür. İhyâ el-Ulûm’un tevekkül babının bir yerinde şöyle yazar:</p>
				<p class="normal">Bundan da anlaşılmaktadır ki sebepleri yaratan Allah, hikmeti açıkça göstermek için sebepli olarak yaratılanları bir sebebe bağlama sistemini kurmuştur. </p>
				<p class="normal">“Ancak bir sebeple meydana gelen şey mutlaka o sebepten sonra meydana gelecektir. Bir şartla ki, o sebebin varlığı, sebepli olarak ortaya çıkanlara bağlıdır ve asla ondan ayrı olmaz. Bu da Allah Teâlâ’nın öyle takdir etmesi ve dilemesinden başka bir şey değildir. Eğer sen Allah Teâlâ’nın ekmek ve gıda almadan senin açlığını gidereceğini veya ekmeğe hareket verip kendiliğinden sana geleceğini yahut ta bir Melek tayin edip ekmeği ağzına koyarak midene kadar ulaştıracağını iddia ediyorsan o halde sen Allah’ın sünnet ve âdetini (kanun ve düzenini) bilmiyorsun demektir.”</p>
				<p class="normal">Veya eşyanın güzellik ve çirkinliği aklî değildir, meselesi: Eğer bu doğru olsaydı hiçbir Şeriat’ı diğer Şeriat’a üstün tutmaya sebep kalmazdı. Çünkü bir şey bizatihî öz varlığı olarak kötü değil veya güzel değilse bir Şeriat’ın mükemmelliği veya yetersizliği nasıl belirlenir ve anlaşılabilirdi. Her hangi bir Şeriat istediği hükmü verir, istemediğini de vermezdi.</p>
				<p class="normal">Gazâlî her ne kadar açıkça bu meseleye muhalefet etmemiş ise de, gerçekte onun İhyâ el-Ulûm kitabı baştan sona bu meseleyi iptal etme babında yazılmıştır. Bu kitabında Gazâlî; şeriatın bütün emir ve hükümlerinin amaçlarına uygunluklarını, mana ve maksatlarını açıklamıştır. Bunun da manası şudur: Şeriat’ın verdiği emirler ve koyduğu hükümler hakikatte olması gerekenin en iyi ve en güzeli olduğu için öyle kararlaştırılmıştır.</p>
				<p class="normal">Bir de: “Yaratılan bu Kâinat’ta; hiçbir surette tertip, nizam ve en uygun oluş hedef tutulmamıştır. Allah nasıl dilemişse öyle yaratmıştır” görüşü ileri sürülmüştür. Gazâlî buna doğrudan doğruya karşı çıkmış. İhyâ el-Ulûm’un tevekkül babının, tevhidin hakikati bâbında şöyle yazmıştır.</p>
				<p class="normal">“Yer ve gökte olan ne varsa hepsi, mutlaka bir tertip ve hakkın gereğine uygun olarak yaratılmışlardır. Onlar nasıl yaratılmışsa ve ne tertip üzere yaratılmışlarsa en uygunu öyle olduğu içindir. Buna aykırı başka bir şekilde olamazdı. Bir şeyden sonra meydana geliş şartına bağlı olduğu için öyle olmuştur. Şart olmadan o şarttan sonra meydana gelebilecek şeyin meydana gelmesi muhaldir, imkânsızdır. Muhal ve imkânsız olan şeye de bu takdir-i ilahidir denemez.”</p>
				<p class="normal">Devam ederek bu bahsi şöyle bitirir.</p>
				<p class="normal">“Bu Dünya’da olanların biçim ve ölçülerinden daha güzel ve daha üstün şekilde olabilme mümkün değildir. Mümkün olsaydı, Allah daha mükemmelini yaratmamış ve böylece kerem ve lûtfunu göstermemiş olurdu. Bu da bahillik ve cimriliktir. Keremin zıddıdır, zulümdür, adaletin zıddıdır. Bunlarsa Allah için düşünülemez. Bu mümkün olmasına rağmen Allah’ın buna gücü yetmezse o zamanda Allah’ın aciz olması gerekir, halbuki bu da uluhiyet şanına uygun düşmez.”</p>
				<p class="normal">Bir diğer büyük hata da Şeriat kaidelerinde ve kaynaklarında bulunan mecaz ve istiarelerin durumu idi. Kelâmcılar her yerde metinlerde geçen kelimelerin lügat manalarını ele alıyorlar, onları nazarı itibara alıyorlardı. Bundan dolayı da onlar çok acayip iddialarla ortaya çıkıyorlardı. Meselâ rivayet edilen bir hadiste denilmektedir ki; (kıyamet günü bazılarının namazı kör, cılız, topal olarak gelecek) bu ifade namazın eksikliğini ve kusurluluğunu anlatmak istemesine rağmen kelâmcılar, bunun lâfzî, yani görünüş manasına bakarak hüküm veriyorlardı. Bu sebepten de onların bu iddiası, benzetme (kıyas) ve düşünceden ibaret olan manaların bir canlı varlık olarak karşımıza çıkabilecekler iddiasında bulunmalarını gerektiriyordu. Kelâmcıların bu derece zahire ve görünüşe bağlı kalmalarının sebebi vardı. Çünkü bunların karşısında bâtınîyye denen; bütün dinî kaynakların ve Şer’î delillerin asıl manaların dışında başka manalar arayan, hakiki manalarını tevil yoluna sapan bir fırka, bir zümre vardı. Bunlar işi o kadar ileriye götürmüşlerdi ki; Namaz, Oruç, Zekât, Hac ibadetlerinden bambaşka manalar çıkarıyorlardı. Bunların manasız tevilleri ve sapık görüşleri sebebiyle kelâmcılarda korku ve tereddüt meydana geldi. Ve eğer tek bir yerde istiare ve mecaza izin verilir de buna müsamaha gösterilirse bâtınîlerin her gerçeği, teviller yoluyla aslından saptırarak dini çığırından çıkarmalarına en büyük fırsat verilmiş olur endişesine düştüler. Gazâlî’nin yaptığı en büyük hizmet dini emirlerin kaynaklarını ve şer’î nasları tevil ve tefsir edebilmek için sağlam kaideler ve prensipler koymuş, bu konuya özgü bir eser bile yazmıştır. Adı da; “El-Tefrika Beyne’l-İslâm ve El-Zındıka”dır. Bu kitap çok faydalı ve kelâm ilmi konusunda pek ehemmiyetli olduğu için özetini buraya almayı faydalı görüyoruz.</p>
				</body>
</html>