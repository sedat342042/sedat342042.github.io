<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gazali</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_45"><span class="idebold">GAZALİ’YE YAPILAN MUHALEFETLER</span></h2>
				<p class="normal">Gazâlî’nin herkes tarafından beğenilmesi ve fikirlerinin hayranlıkla karşılanmasının her ne kadar ortada pek çok sebepleri varsa da, hatta bu sebeplerin tesiri ile kendisine daha hayatta iken ve bugün dahi devam eden Hüccet-el- İslâm (İslâm’ın Hucceti) lakabı verilmişse de ona muhalefet etmeyi gerektiren bir takım sebepler de mevcuttur.</p>
				<ol class="word-imported-list"><p class="normal">En büyük kusuru Eş’arilere bağlı olmaktan ayrılmış olmasıydı. Birçok meselede Eş’arilere muhalifti. Müttefik ve uyuşmuş olduğu meselelerde de kendisi Eş’arilerin peşine gitmiyordu, aksine onun içtihatları, Eş’arîlere aynı şekilde uygun düşüyordu. </p>
					<p class="normal">Bir yanlışı da bazı mevzuları felsefi görüşlere göre yazmasıydı. Felsefenin metodlarını olduğu gibi kabul etmesiydi.</p>
					<p class="normal">Herkesçe benimsenmiş ve yaygın olan Fıkıh ve Kelâm bilgileirnin değerini küçültmüştür.</p>
					<p class="normal">Akaid konularında olduğu gibi, Fıkıh meselelerinde de kimseyi taklit etmiyor hiçbir müctehide bağlı bulunmuyordu.</p>
					<p class="normal">İhyâ-el-Ulûm’un, aldananlar bölümünde; fıkıh âlimleri, kelâm bilginleri, vaizler ve tasavvuf önderlerine pek çok kusurlar bulmuş ve ortaya koymuştur. </p>
				</ol><p class="normal">İşte bu sebepler büyük bir topluluğu öfkelendirdi. Her zümrenin en büyük âlimleri ona muhalefet etmeye karar verdiler. Fıkıh âlimleri onun eserlerinin, bilhassa İhyâ-el-Ulûm’un okunmasının günah olduğuna fetva verdiler. Liderleri Kâdi İyâd olan İspanya âlimleri Gazâlî’nin eserlerini devrin padişahına arz edip hepsinin yakılmasının gerektiğine hükmettirdiler. Böylece bütün eserleri yakıldı. Bu olay hicrî 500 senesinde Mürye’de meydana geldi. Birçok fıkıh âlimleri; onu Muhammed Şah Selçukî’nin huzurunda da şikâyet ettiler. Bu olayın bütün ayrıntıları Gazâlî’nin hayatı kısmında yazmıştık.</p>
				<p class="normal">Muhâlefet hareketi Gazâlî’nin ölümünden sonra uzun müddet devam etti.</p>
				<p class="normal">Muhaliflerin sayısı pek çok olmasına rağmen, onlar içinde ilim, irfanda üstün ve ünlü olanlar, sırasıyla şunlardır: Ebubekir bin El-Arâbî, Mâzerî, Tartûşî, Şifâ kitabının yazarı Kâdi İyad, İbn-el-Münir, büyük hadis âlimi İbn-el Salâh, Yusuf Dimeşkî, Bedr Zerkeşî, Burhân Bukâî, Muhaddis İbn-i Cevzî, Allâme İbn-i Teymiyye, İbn-i Kayyım.</p>
				<p class="normal">Sadece kin ve hased duygularıyla muhalefet edenleri zikretmek manasız ve faydasızdır. Ama iyi niyetle ve samimi olarak muhalefet edenlerin düşünce ve kanaatleri tetkik edilmeye değer. Bunlardan Sahih-i Müslim’i bütün şerhlerden daha üstün derecede şerh eden, en yüksek derecede hadis âlimi olan muhaddis Mâzirî, Gazâlî hakkında uzun uzadıya fikirler beyan etmiş, bunu da Allâme İbn-i Sübkî, Tabakât-ı Şâfiiyye isimli kitabında bütünü ile nakletmiştir. Biz onun özetini buraya naklediyoruz. Mâzirin kanaatinin aksettiren bu sözler içinde ki bazı kelimeler, Gazâlî hakkında çok ağırdır ve haksızdır. Ama onlar mezkur Muhaddisin sözleridir. Biz sadece nakledeceğiz.</p>
				<p class="normal">“Gazâlî’nin talebelerini ben gördüm. Onlardan Gazâlî’nin ahvâlini ve düşüncelerini o kadar fazlasıyla işittim ki, sanki Gazâlî’nin kendisini görmüş gibiyim. Bu sebeple onun hakkındaki görüşlerimi genişçe açıklıyorum.</p>
				<p class="normal">Gazâlî Fıkıh usulü ilmine nispetle, Fıkıh ilminde daha ileridir. Kelâm ilminde de eserleri vardır. Ama bu konuda pek üstün tarafı yoktur. Onun da sebebi: Gazâlî’nin, kelâm ilminde bir maharet elde ettikten sonra felsefe kitaplarıyla fazla meşgul olmasıdır. Bu onda öyle bir tesir meydana getirmiş ki, felsefî düşünceler ona tamamen hâkim olmuştur.</p>
				<p class="normal">Onun, İhvan-ı Safa risalelerini çok kere okuyup tetkik etmiş olduğunu da işittim. Bu risalelerin yazarı bir filozof olup, felsefeyi dine karıştırmak istemiş ve bu perde altında dini değil, felsefeyi korumuştur. O devirde felsefenin önderi olan İbn-i Sînâ meydana çıkmış ve İslam akaid ve inançlarını tamamen felsefe kalıplarına dökmüş, nitekim kendi üstün kabiliyeti ile gayesinde hayli başarılı da olmuştur.</p>
				<ul class="calibre6"><p class="normal">Gazâlî’nin ortaya attığı pek çok meseleler, İbn-i Sinâ’nın görüş ve düşüncelerine dayanır.</p>
					<p class="normal">Gazâlî’nin tasavvuf meselelerinde yazdıkları bilgileirn kaynağının ne olduğunu bilmiyorum. Kuvvetle tahmin ediyorum ki, bu kaynak Ebu Hayyan Tevhîdî’nin kitabı olmalı.</p>
					<p class="normal">Gazâlî İhyâ-el-Ulûm’da son derece zayıf ve uydurma hadisler nakletmiştir.</p>
					<p class="normal">Gazâlî yer yer (öyle pek çok meseleler vardır ki kitaplara yazmamak gerekir) demektedir. Ama bunun hiçbir makul sebebi olamaz, eğer bu meseleler yanlışsa (yanlışlığını belirtmek için) yine de yazmak gerekir. Doğru ise Gazâlî’nin de düşündüğü gibi niçin yazılmasın ve yazılmamasına sebep nedir”</p>
				</ul><p class="normal">Bu imam Mâzirî’nin görüşüdür.</p>
				<p class="normal">Muhaliflerden biri de çok yüksek seviyeli bir bilgin olan Ebu-el- Velîd Tartûşî’dir. O, bizzat Gazâlî ile buluşmuş, onun inanç ve düşüncelerini kendi ağzından işitmişti. O da şöyle yazar.</p>
				<p class="normal">“Ben Gazâlî’yi gördüm. Şüphesiz o çok zeki, üstün mertebeli, birçok bilgilere vakıf bir kimsedir. O bir süre, çeşitli ilimleri öğrenip öğretmekle meşgul oldu. Fakat sonunda hepsini terk edip, tasavvufun içine gömüldü. Filozofların düşüncelerini, Hallac-ı Mansur’un bir muammâ olan iddialarını dinî görüşler içine karıştırıp, fıkıh âlimlerini ve kelâmcıları kötülemeye başladı. Hemen hemen din dairesinden çıkmaya yaklaşmıştı. İhyâ-el-Ulûm’u yazdı, ama tasavvufta tam bir bilgi ve mahareti olmadığı için ağzı üstüne kapaklanıp düştü, ve baştan başa kitabına uydurma hadisleri doldurdu.”</p>
				<p class="normal">Allâme İbn-i Sübkî; İmam-ı Mâzirî ve Tartûşî’nin itirazlarını naklederek, gayet tafsilatlı olarak teker teker onlara cevaplar verdi. fakat bazen verdiği cevaplar öyledir ki, o cevaplar hakkında (Söyleyeni dahi tatmin edip rahatlatmayan bir ifadedir demek daha doğrudur. Mesela Gazâlî’nin, dîne felsefeyi karıştırdığı isnadına verdiği cevapta, İbn-i Sübkî; “Gazâlî felsefeye düşmandı. Onun eserlerinin felsefeyle ne ilgisi var.” Diyor. Fakat Gazâlî’nin eserlerini okuyanlar ve felsefeyi tanıyanlar o gerçeği nasıl inkâr edebilirler. Muhaddis İbn-i Salâh ise İmâm-ı Gazâlî’ye şu sebepten kızgındır. “O neden mantık konusunda kitaplar yazmıştır. Mantık’la uğraşmak, mantık öğretmek tamamen haramdır.” Acaba İbn-i Sübkî bu itiraza cevap vermek için Gazâlî’nin mantığa ait eserlerini de inkâr edebilecek mi?</p>
				<p class="normal">Muhaddis İbn-i Cevzî İhyâ el-Ulûm’un hataları üzerinde müstakil bir kitap yazmış ve adınıda İ’lâm el-İhyâ bi Eğlât el-İhyâ koymuştur. Ebubekir Muhammed bin Abdullah Malikî de Gazâlî’nin maznûn isimli eserine reddiye yazmıştır. Keşfü’z-Zunûn yazarı, Maznûn kitabını anlatırken bu reddiyeden bahsetmektedir.</p>
				<p class="normal">Gazâlî’ye yapılan tenkit ve itirazların çoğu yersiz ve yanlıştır. Fakat bütün bunlardan anlaşılmaktadır ki; o devirde Müslümanlar şahısperestlik ve şahsa bağlı kalmak taassubundan ne kadar uzakmışlar. Hatta serbest düşünme cevheri onlarda ne kadar bolmuş. Gazâlî’nin ilmî üstünlüğü ve yüceliği bütün dünyada kabul edilmişti. Bizzat devrin sultanları onun yanında ve etrafında bulunup ondan faydalanmışlardı. İşte bu serbest düşünme o devrin insanlarını, Gazâlî’nin hatalarını çekinmeden ileri sürmeye sevketmiştir.</p>
				<p class="normal">Bu olaylardan ders almak gerekirse: İyi bilmeden, tam kavramadan bir şey hakkında fikir ileri sürmek uygun olmamakta ve ileri sürüldüğü zaman doğru çıkmamaktadır. Muhaddis İbn-i Sâlâh, Kâdî İyâd, Mâzırî, İbn-i Cevzî şüphesiz çok büyük alîmler ve üstün rütbede kişilerdir. Ama mantık ve felsefe bilmediklerinden ne kadar hataya düştüler ve yanlış fikirler beyan edip, Gazâlî hakkında ne kadar yersiz isnatlarda bulundular. Devrimiz âlimlerinin durumu da bundan ibarettir. Yeni ilim ve fenlerden mutlak surette haberdar olmadıklarından yeni ilimler hakkında çok enteresan ve acayip sû-i zanlara ve hatalara düşmektedirler.</p>
				<p class="normal">Nihayet şunu da itiraf etmek gerekir ki; Gazâlî’nin bazı eserlerinin bazı sözleri tenkit edilmeye müsaittir. Meselâ İhyâ el-Ulûm’da, hadisleri naklederken fazlaca tedbirsizlik yapılmış olup yüzlerce, binlerce zayıf ve uydurma hadisler nakletmiştir ki; hadis kitaplarının hiçbir yerinde bunların izine rastlanamaz. Hatta hadislerden ibaret değil, eski din büyükleri hakkında yazdığı olayların çoğu bile hakikî olmaktan uzak ve akıldan ıraktır. Avam denilen halk tabakasından başka hiçbir kimse bunlara inanamaz. Bununla birlikte Zühd, Takvâ ve mücâhede konularını izah ve açıklama hususunda öyle şeyler yazmıştır ki, itidâli aşmış ve normalin dışına çıkmıştır. İbn-el Kayyim çok sert bir şekilde bu aşırılıklara hücumlarda bulunmuştur. Nitekim Allâme Murtezâ, İhyâ el-Ulûm şerhinde Gazâlî’nin görüşlerini belirten sözlerini ve İbn-i-el Kayyim’in reddiyelerini bütün genişliğiyle yazmıştır. Allâme Murtezâ, İbn-i-el Kayyım’ın her itirazına cevaplar da vermiştir. İnsafla söylemek gerekirse bazı itirazlar emsalsizdir.</p>
				<p class="normal">Her ne olursa olsun Gazâlî hazretleri İmam (Dini önder) idi, Peygamber değildi. Peygamber’den başka hiçbir kimse de ismet (günahsız ve hatasız olma) derecesini elde edemez. </p>
				<p class="normal">En son hedefimiz; âlemlerin Rabbi olan Allah’a hamd etmekten ibarettir.</p>
				<p class="normal">ŞİBLÎ NÛMÂNÎ</p>
				<p class="normal">ARALIK 1901</p>
				<p class="normal">DEKKEN – HAYDARÂBÂD</p>
				</body>
</html>