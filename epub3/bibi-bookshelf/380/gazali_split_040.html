<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gazali</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_39"><span class="idebold">EĞİTİM VE ÖĞRETİMİ DÜZENE SOKMASI</span></h2>
				<p class="normal">Bir milletin dîni, ahlâki, medenî yükselişinin ve geliştirilmesinin dayanağı eğitim ve öğretim sistemidir. Tedrisat ve eğitim, milletin öz yapısını teşkil eder. Yani bir milletin teşekkül ve meydana gelişi veya bozulup mahvoluşu eğitimin düzenli ya da bozuk oluşuna bağlıdır. Her ne kadar Müslümanlar arasında talim ve terbiye yaygın bir durum arzetmekte ve Gazâlî döneminde en güçlü noktaya ulaşmış idiyse de buna rağmen tahsil ve eğitim metodunda öyle muazzam düzensizlikler, ahenksizlikler meydana gelmişti ki, bu bozukluklar, din, ahlak ve medeni ilerleyişin hepsi üzerine tesir icra ediyordu.</p>
				<p class="normal">1- En büyük yanlışlık, dinî ve dinî olmayan diye ilimlerin birbirine karıştırılmış, birleştirilmiş olmasıydı. Yani gerçekte dinî bir ilim olmadığı halde bazı bilgi dalları dinî konu telâkki edilmeye başlanmış ve bu anlayış içerisinde onlar öğretilmeye devam edilmişti. Bundan da iki çeşit feci bir zarar ortaya çıktı. </p>
				<p class="normal">A) Bu bilgilere dinî azamet ve dinî bir değer verildiğinden onlara çok aşırı bir ihtimam gösterilmiş ve bu bilgilere harcanan çok fazla zamandan dolayı diğer ehemmiyetli ilmî konulara eğilinmemiş, onlar için harcanacak en ufak bir vakit ve fırsat bulunmamıştı. </p>
				<p class="normal">B) Diğer büyük bir zararda şu idi: Bu ilim dalları dinî bir kimlik ve mana kazandığından, bunlar üzerinde meydana gelen ihtilaflar ve çatışmalar da dinî bir kimlik ve mana taşımaya başlıyordu. Bu yüzden ihtilaf ve çatışma şiddet ve kuvvet kazanıyor ve iki zümre arasında kin, inat, nifak ve nefret meydana geliyordu. Dinî görüşlerdeki ihtilâfların özelliği olan, âlimler zümresi arasında süregelen ihtilâflar sebebiyle birbirini kâfirlik fasıklıkla suçlamalar, mücadeleler, çarpışmalar, birbirine ağır hakaretler, değişmez kaide halinde devam edip gidiyordu. İşte bunların hepsi yanlış anlayıştan ileri gelmekteydi. Edebiyat, mantık, dilbilgisi, matematik v.s meseleleriyle ilgili olan âlimler arasında da ihtilâf ve çatışmalar meydana gelebiliyordu, ama hiçbir zaman birbirini kâfirlik ve fasıklıkla suçlamıyorlardı. Fakat Fıkıhçılarla kelâmcılar arasında bir konunun en basit bir ayrıntısında bir münazara ve münakaşa çıkmaya görsün, en azından birbirini fasıklıkla hatta daha ileri giderek kâfirlikle suçlamadan, teselli bulmazlar ve hırsları tatmin olmazdı.</p>
				<p class="normal">2- Yüksek derecedeki bilgiler arasında, tercih ve müsavat ölçüsü, yani bu bilgilerin hangisinin daha lüzumlu, hangisinin hangi derecede ve sırada okutulması gerektiği doğru bir ölçüye vurulmamıştı. Bazı bilgilere gereğinden fazla vakit ayrılıyordu. Bazılarına da gereğinden az değer veriliyordu.</p>
				<p class="normal">3- Akla ve sanata dayanan ilimler: Tıb, san’at v.s gibi bilgilerin hiç biri eğitim ve öğretime dâhil edilmemiştir.</p>
				<p class="normal">4- Ahlâk ilmi bile eğitime dâhil edilmemiştir.</p>
				<p class="normal">İmam-ı Gazâlî bütün bu eksiklikleri ve yanlışlıkları düzeltmişti. İhyâ-el-Ulûm’un giriş kısmındaki bir bahiste geniş ve delilli bir konu yazmıştır. Başlığı şudur.</p>
				<p class="normal">“İkinci bölüm; faydalı ve iyi bilgiyle, zararlı ve kötü bilginin ne olduğunu açık ve geniş olarak anlatmak ve onların çeşitlerinin neler olduğunu, onlardan hangisinin farz-ı ayın, hangisinin farz-ı kifaye olduğunu, din ilmi içinde Fıkh ve kelâmın derecesinin ne olduğunu beyan etmek hususundadır.”</p>
				<p class="normal">Bu konuda ince bir araştırma ve tetkikten sonra din ilimleri ile dinî olmayan ilimler arasını ve faydalı bilgi ile zararlı bilgi arasını ayırmış, sınırlarını belirtmiş ve din ilimlerini dört kısma ayırmıştır.</p>
				<p class="normal">a) Usûl yani metod ve temel bilgileri</p>
				<p class="normal">b) Fürû yani ayrıntı bilgileri</p>
				<p class="normal">c) Mukaddimeler yani lisan ve dil bilgisi ve okuma yani kıraat ölçüleri bilgisi,</p>
				<p class="normal">d) Tefsir bilgisi</p>
				<p class="normal">Sonra ayrıntılı bilgileri iki kısımda toplamış, birinci kısım hakkında şöyle yazmıştır:</p>
				<p class="normal">“Bunlardan biri dünya meselelerini tanzim etmekle ilgili olandır. Fıkıh kitapları bunları içine alır ve bu ilim kolunun temsilcileri fakîhler olup onlar da dünya âlimleri arasında sayılırlar.</p>
				<p class="normal">Fıkıh bilgisini dünya ilimleri arasında saymak şâyân-ı hayret bir şey olduğu için kendisi buna itiraz şeklinde der ki:</p>
				<p class="normal">“Eğer sen niçin Fıkıh ilmini dünyaya ait ilimler arasında saydın ve Fıkıh âlimlerini de dünya âlimlerinden saydın dersen…”</p>
				<p class="normal">Daha sonra uzun uzadıya bu itiraza cevap vermiş ve Fıkıh’ın gerçekte dünya ilimleri arasına girdiğini ispat etmiştir. (Okuyucular isterlerse kitabın aslına müracaat edebilirler) Bu yazı çerçevesinde son derece uzun bir açıklamayı, İslâm’ın ilk dönemlerindeki dinî ilimlerden yani Fıkıh, Tevhid, Tefsir, Hikmet bilgilerinden anlaşılan amaçtan uzaklaşıldığına hasretmiştir.</p>
				<p class="normal">Fıkıh konusunda şöyle yazıyor: Bunun manası, İslam’ın ilk asrında nefsi terbiye etmek, ahirette ki akıbetten korkmak ve dünyaya değer vermemek demekti. Kur’anı’ı Kerim’de (Yefkahû) şeklinde olan ifadeden boşanma, ayrılma, alışveriş ve muamelât gibi meseleler değil, bu mana çıkıyordu. Buna delil olarak şöyle yazar.</p>
				<p class="normal">Çünkü bu çeşit meselelerden, korkutmak ve sakındırmak gibi bir sonuç çıkmaz, bilakis gece gündüz bu gibi işlerle uğraşmaktan, kalbe kasvet gelir ve korku yani Allah korkusu gittikçe azalır. Bu bakımdan kendilerini tamamen bu gibi işlere vermiş olan kimselerin aynı durumda olduklarını biz kendi gözlerimizle görüyoruz.”</p>
				<p class="normal">Fıkıh âlimlerinin dilinde hilâfiyyat (İhtilaflı konular) tabiri ile anılan özel bir Fıkıh konusunda da şöyle yazar:</p>
				<p class="normal">“Daha sonra, son zamanlarda ortaya çıkan hilâfiyyat konularında dikkatli ol, o konuların yanına uğrama ve o konulardan öldürücü zehirden sakındığın gibi sakın.”</p>
				<p class="normal">Tevhid ilmi olan kelâm ilmi üzerinde de şöyle yazar:</p>
				<p class="normal">“İslamın ilk döneminde tevhid ilminin ifade ettiği mana, bugünkü kelâmcıların aklına bile gelmemektedir. Akıllarına gelsebile ona göre hareket etmemekte, ona göre amel etmemektedirler. İslamın ilk döneminde, tevhid ilminin manası; bütün kâinat olaylarını sadece bir tek Allah’a bağlamak inancından ibaretti. Vasıta ve sebeplerin hiçbir işe yaramadığını ve ehemmiyeti olmadığını, kabul etmekten ibaretti.”</p>
				<p class="normal">Bu inancın bir sonucu olarak, kin ve nefret duygularının o insandan tamamen silinip gitmesini onun hiçbir kimseye haksızlık yapmamasını, düşmanlık ve kin duymamasını gerektiriyordu. İnsandaki tevekkül hasleti bile işte bu tevhidi ilminin öğrenilmesi neticesinde meydana gelen haslettir. Fakat bugün tevhid ilmi mücadele, münazara usullerini bilmek, hasımlarını yenmek ve ihtilâfları derinleştirmek, daha çok şüphe ve itirazlar meydana getirmek, karşısındakini küçük düşürecek tarzda cevap vermek gibi daha nice acayipliklerin adı olmuştur. Halbuki İslâm’ın ilk devirlerinde bu gibi şeylerin adı sanı bile ortada yoktu, bilakis o şahıslar böyle şeyleri hiç sevmezler, bu çeşit tartışma yapanları ve konuşanları şiddetle azarlarlardı.</p>
				<p class="normal">“Gazâlî’nin bu konuda kaleminden yazıya dökülen sözleri şunlardır: “Üçüncü söz konumuz tevhid ilmi meselesidir. Bugün bu bilim dalı söz sanatından ve şahıslarla mücadele yolunu iyi öğrenmekten, hasımların sözlerindeki çelişki ve tenâkuzları bulup onu yenmekten ve bu mevzuda fazla sorular sormak, şüpheleri uyandırmak ve karşısındakini perişan etmek için ustaca laf ebeliği yapmaktan ibaret kalmıştır. Bugün vaziyet bu durumda olmasına rağmen, İslâm’ın ilk asrında böyle davranışlar bilinmezdi. Bilakis cedel ve çatışma yolunu açanları şiddetle men ederler ve azarlarlardı.”</p>
				<p class="normal">İlimlerin öğretilmesinde bir münasebet ve bir sıra göz önünde bulundurulması cihetinden, Gazâlî ilimleri iki kısımda toplamıştır. 1- Herkesin bilmesi gereken ilimler. 2- Bir kısım insanların bilmesiyle yetinilen ilimler. Bazı bilgilerin Müslümanlar tarafından bilinmesi ve öğrenilmesi her zaman ve daima gerekli görülmüş, bir kısım bilgilerin bilinmesi ise, her şahsa ayrı ayrı gerekli olmayıp topluluktan bir veya birkaç kişinin öğrenmesiyle diğerlerinden bu mecburiyetin düşeceği kabul edilmiştir. Fakat bu bilgileri belirlemede ihtilafa düşülmüştür. Kelâm âlimleri nazarında; öğrenilmesi herkes için şart olan ilim, kelâm ilmidir. Fıkıh âlimlerinin nazarında Fıkıh, hadis âlimlerinin nazarında hadis, tefsir âlimleri nazarında ise tefsir ilmidir.</p>
				<p class="normal">Gazâlî bütün bu görüşlerden daha ayrı bir görüşe gitmiş ve bir örnek göstererek farz-ı aynı şu şekilde izah etmiştir:</p>
				<p class="normal">“Farzet ki bir kimse İslâm’ı kabul etmek istiyor, o zaman o şahsın sadece kelimeyi şahadeti, diliyle söylemesi ve kalbi ile ona itikat edip inanması farzdır. Bu inanç ve itikadına delil ve hüccet getirmesine gerek yoktur. Bundan sonra sıra namaza gelince, elbette ki namazı öğrenmesi kendisine farz olacak. Oruç, zekât, hac’da aynı bunun gibi. Ama bu farz ibadetlerin sadece zarûrî ve gerekli olan rükünlerini öğrenmesi farz olacak, müstahab ve nafileleri ve diğer bir kısım izahları ve teferruatları öğrenmesi farzı ayın olmayacaktır. İlâhi emirlerde durum böyledir. Nehiyler yani ilâhi yasakların öğrenilmesi de yerine göre farz olacak. Meselâ Müslümanlığa girecek olan bir şehirde şarap içmek ve domuz eti yemek alışkanlığı varsa o anda şarabın ve domuz etinin haram olduğunu bilmeleri onlara farz olacaktır.”</p>
				<p class="normal">Demek istiyoruz ki, İmam-ı Gazâlî o günlerde yaygın olan bilimlerin hiçbirini farzı ayın olarak kabul etmemiştir. Ona göre hepsi de farzı kifayedir. – Farzı kifâye başlığı altında bir bölüm ayırarak bunu geniş bir şekilde anlatmıştır.</p>
				<p class="normal">Farzı kifaye iki çeşittir. </p>
				<p class="normal">a) Şer’î ilimler </p>
				<p class="normal">b) Dünyevi ilimler.</p>
				<p class="normal">Şer’î ilimler konusunda öğrenilmesi farzı kifaye durumunda olan ne kadar bilgiler varsa örnekleri ile izahları işte şunlardır. </p>
				<p class="normal">Tefsir Konusunda: Kalınlığı Kur’an-ı Kerim’in iki misli olan tefsir; meselâ tefsiri veciz veya ondan daha kalın üç misli kalınlıkta olan Vesît tefsiri gibi.</p>
				<p class="normal">Hadis Konusunda: Sahihi Buhârî ve Sahihi Müslim, daha fazla şevk ve arzu olursa sahihlerden sayılmamakla beraber diğer iki sahih hadis kitabı.</p>
				<p class="normal">Fıkıh Konusunda: Müzenî muhtasarı isimli kitap veya en çok vesît ayarında herhangi bir kitap.</p>
				<p class="normal">Kelâm ilmi konusunda da: herhangi kısa bir kitap meselâ Kavâid-el Akâid veya daha fazlası gerekirse yüz yaprak civarında olan iktisâd fil itikâd isimli eserler okunmalıdır.</p>
				<p class="normal">Dünya ilimleri konusunda şöyle yazmaktadır.</p>
				<p class="normal">“Farzı kifaye sayılan ilimler dünyaya ait ihtiyaç ve zaruretlerin onlarsız telâfi edilemediği ilimlerdir. Mesela tıb ilmi, hayatın devamı ve sıhhatin idamesi için bilinmesi şart ve gereklidir. Matematik ilmi; binbir çeşit muamele ve meselelerde, miras taksimlerinde, bu ilme mutlak ihtiyaç duyulmaktadır.”</p>
				<p class="normal">Bundan sonra da şöyle devam eder. Bizim; tıb ve Matematik gibi ilimleri farzı kifaye kabul edişimize şaşma. Hatta san’at ve zenaatle ilgili bütün ilimler dahi farzı kifayedir. Meselâ, rençberlik, kumaş dokumacılığı, seyisçilik, hatta hacamat ve terzilik bile bu sınıf bilgilerdendir.</p>
				<p class="normal">Gazâlî’nin genişçe anlattığı gibi, her ne kadar dinî ilimler kadar pek çok dünyevî ilimler de farzı kifaye ise de, her nedense halk dünya ilimlerine doğru tam bir ilgi ile yönelmiyor. Gazâlî hazretleri bunun asıl sebebini açıklayarak şu şekilde yazmaktadır.</p>
				<p class="normal">“Birçok şehirlere baktığımız zaman doktorların Yahudi veya Hırıstiyan olduğunu görüyoruz. Halbuki onların, din ve Fıkıh üzerinde tıb ile ilgili meselelerde şehadetleri, kabul edilemez. Buna rağmen hiç kimse tıb öğrenimine yanaşmıyor. Ama Fıkıh öğrenmeye üşüşüyorlar.”</p>
				<p class="normal">Sonra bunun sebebini şöyle açıklıyor;</p>
				<p class="normal">“Bunun sebebi; tıb ilmini öğrensebile (bu bilgisiyle) vakıf idarelerinin başına geçemeyeceğinden, yetimlerin mallarını zaptetmeye, kadılık makamını elde etmeye, devlet idaresine ulaşmaya, akranlarından üstünlük taslamaya, muhaliflerini alt edip ezmeye ulaşamayacağından başka ne olabilir.” </p>
				<p class="normal">Aklî ilimlerden olan mantığı, kelâm ilminin bir bölümü diye kabul etmiş, felsefe hakkında da şu karara varmıştır. Felsefenin ilâhiyata ait meseleleri dine aykırı olduğundan o, küfür ve bid’attır. Felsefenin geri kalan kısmı ise kelâm ilmine dâhildir. Tabiat ilimlerinde de dine muhalif olan bütün meseleler batıl, sapık ve asılsızdır. Geride kalan bütün ilimleri öğrenmekte hiçbir beis yoktur. Bu ilimler öğrenmek gerekli ve mecburiyet arzetmese de.</p>
				<p class="normal">Gazâlî’nin Fıkıh ve kelâmdaki kanaatlerini açıklaması; İslâm dünyasına tamamen yeni bir sesleniş ve çağrı idi. Ve ancak bu çeşit fikirleri İmam-ı Gazâlî ileri sürer, ortaya koyabilirdi. Gazâlî’nin kendisi de bu durumdan habersiz değildi. Bu bakımdan kendi kendine itiraz mahiyetinde şu şekilde yazar: </p>
				<p class="normal">“Fazilet ve değeri yüce olan bu ümmetin âlimleri, fakihler ve kelâmcılardır. Bu kimseler Allah katında yaratıkların en iyileri olmalarına rağmen sen neden onların dindeki değer ve derecelerini düşürüyorsun.”</p>
				<p class="normal">Bundan sonra da kendi kendine yaptığı bu itiraza cevaplar yazmıştır ki, bunu görmek için kitabın aslına bakmak gerekir.</p>
				<p class="normal">Gazâlî’nin ilimleri sınıflandırması ve bu ilimleri; gerekli ilimler ve gereksiz ilimler diye derecelendirilmesi, her ne kadar bütün dünya ile çarpışması demek olmuş, hatta bu yüzden âlimlerin pek çoğu ona düşman kesilmiş ise de, bir müceddidin en büyük ödevi; bütün bir milleti pençesine almış ve her tarafı kaplamış olan yanlışlardan ve sapmalardan kurtarmaktı. Ve bu yanlışlıklar Müslümanları dinî, ilmî, medenî bakımdan çok perişan bir duruma getirmişti.</p>
				<p class="normal">Bu yanlışlıklar yüzündendir ki, dört yüz sene geçmesine rağmen aklî ilimler ile nakli (Dinî) ilimlerin ikisine biden vakıf ve hâkim olan bir şahıs yetişmemişti.</p>
				<p class="normal">Bu yanlışlıklar yüzündendir ki; kaderiye, cebriye, mutezile, keramiyye v.s gibi fırkaların fikirlerini çürütmek için kitaplar üstüne kitaplar yazılmış, ama bütün muhteviyatı ve manevî değeri birkaç sözden ileri geçememektedir. </p>
				<p class="normal">Bu yanlışlıklar yüzündendir ki; Şafiî, Hanbelî, Hanefi âlimleri arasında senelerden beri son derece yersiz çatışmalar sürüp gelmiştir.</p>
				<p class="normal">Bu yanlışlıklar yüzündendir ki; Fıkıh âlimleri dinî yetki ve yeteneklerini, diledikleri kimseye kâfir, diledikleri kimsenin katli vaciptir, şeklinde kullanmışlardır. Bu hareket tarzı uzun süre devam etti. Bu yüzden de hadis âlimi İbn-i Hazm Zâhirî, Şeyh-el-İşrâk, Şihâbüddin Maktûl, Hâllac-ı Mansûr, İbn-i Teymiyye, İbn-i Rüşd gibi büyük kimselerin başına neler gelmiştir, encamları ne olmuştur izah etmeye lüzum yok.</p>
				<p class="normal">Her ne kadar Gazâlî’nin ıslah hareketinin tesiri derhal kendini göstermemiş ise de zamanla kendini gösteren bu tesir sebebiyle tahsil ve eğitim durumu tamamen değişmiştir. Eğitimin programına Fıkıh ve kelâm ile birlikte mantık ve felsefe dersleri de dâhil edilmiş, dünya ilimleri için yeterli vakit ve fırsat bulunmaya başlamıştır. Nitekim daha sonra Fıkıh ve hadis âlimleri bile hendese ve matematik sahalarında da bilgin kimseler olmaya başlamışlardır. Yine Gazâlînin bu çabaları sonucu Fıkıh bilgisinde ihtilâflı meseleler bölümü, tamamen programdan çıkarılmış, kelâm ilminin önemli ve lüzumlu olmayan bahisleri, okutulmaktan vaz geçilmiştir.</p>
				</body>
</html>