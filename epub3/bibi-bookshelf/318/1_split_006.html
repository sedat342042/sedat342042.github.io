<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
    <br class="chapter"/>
    <br class="chapter"/>
				<p class="normal">Sokrates anlatıyor:</p>
				<p class="normal">Akademia’dan çıkmış, duvarın dış kenarındaki yoldan doğruca Lykaion’a gidiyordum. Panopos çeşmesinin bulunduğu kapının yanı başında Hieronymos’un oğlu Hippothales’le Paianialı Ktesippos’a rastladım; yanlarında birçok genç de vardı. Yaklaşınca, Hippothales beni gördü:</p>
				<p class="normal">— Sokrates, dedi. Nereden böyle? Nereye gidiyorsun?</p>
				<p class="normal">— Akademia’dan Lykaion’a, dedim.</p>
				<p class="normal">— Bırak da bizim yanımıza gel. Yolunu değiştirmek istemezsin ama değer değiştirmeye.</p>
				<p class="normal">— Beni nereye götüreceksin? Kimlerin arasına?</p>
				<p class="normal">Duvarın karşısında, kapısı açık duran bir meydanı göstererek:</p>
				<p class="normal">— Şuraya, dedi. Biz, birçok güzel delikanlıyla, günlerimizi burada geçiriyoruz.</p>
				<p class="normal">— Orası nedir? dedim, ne yapıyorsunuz orada?</p>
				<p class="normal">— Yeni bir idman yeri; orada sohbetle vakit geçiriyoruz; senin de bulunmanı isterdik.</p>
				<p class="normal">— Aman ne iyi! dedim. Başınızda kim var?</p>
				<p class="normal">— Tanırsın; senin övdüğün biri: Mikkos.</p>
				<p class="normal">— Ya, öyle mi? Değersiz adam değildir; seçkin bir sofisttir.</p>
				<p class="normal">— Gelecek misin? İdman yerinde kimler var, görürsün.</p>
				<p class="normal">— Oraya gelip ne yapacağım, sen bana önce onu söyle. Buranın gözde çocuğu kim?</p>
				<p class="normal">— Herkesin gözdesi başka, Sokrates.</p>
				<p class="normal">— İyi ama seninki kim Hippothales? Onu söyle.</p>
				<p class="normal">Bunu sorunca yüzü kızardı. Sözü ben aldım yine:</p>
				<p class="normal">— Hippothales, Hieronymos’un oğlu, sevip sevmediğini söylemene lüzum yok. Sevdiğini, hem de sevgi yolunda bir hayli ilerlemişsin, biliyorum... Başka şeylerden pek o kadar anlamam ama seven yahut sevilen bir insanı ilk bakışta fark etmek bende Tanrı vergisi gibi bir şeydir.</p>
				<p class="normal">Bu sözlerimle yüzü büsbütün kızardı. O zaman Ktesippos, yüzüne karşı:</p>
				<p class="normal">— Hippothales, böyle kızarıp bozarmak, ad söylemekten çekinmek çok güzel ama, dedi, Sokrates hele seninle azıcık konuşsun, bu söylemek istemediğin adı tekrar ede ede kafasını şişirirsin. Sen bir de bize sor, Sokrates; Lysis diye diye öldürdü bitirdi bizi. Hele biraz da içerse bu adı o kadar söyler, o kadar söyler ki sabah uyandığımız zaman kulaklarımızda yankılarını duyar gibi oluruz. Sözünü etmekle kalsa iyi, bir de tutup yazdığı şiirleri, nesirleri başımızdan aşağı boşalttı mı felakettir. Hele korkunç sesiyle aşk türkülerini söylemeye başlayacak olursa bırak da kaç. Böyleyken, şimdi sen sorunca yüzü kızarıyor, olur şey değil!</p>
				<p class="normal">— Bu Lysis herhalde pek genç olacak, adını daha ilk defa duyuyorum.</p>
				<p class="normal">— Bu ad gerçekten pek duyulmaz: Lysis hâlâ babasının adı ile bilinir; çünkü babası çok tanınmış bir adamdır. Ama Lysis, kendisi, mutlaka güzelliğiyle senin gözüne çarpmıştır: Onu tanımak için de bir defa görmek yeter.</p>
				<p class="normal">— Kimin oğlu bu?</p>
				<p class="normal">— Aiksoneli Demokrates’in büyük oğlu.</p>
				<p class="normal">— Peki, Hippothales, bundan sıkılacak ne var? Soylu, temiz biri. Onu dostlarına anlattığın gibi bana da anlat; bakalım, seven bir insanın sevgilisiyle nasıl konuşacağını, sevgisini nasıl anlatacağını biliyor musun?</p>
				<p class="normal">— Sokrates, sen yoksa Ktesippos’un gevezeliklerini ciddiye mi alıyorsun?</p>
				<p class="normal">— Söylediği çocuğu sevdiğini inkâr mı ediyorsun?</p>
				<p class="normal">— Hayır, fakat onun için şiir, nesir gibi şeyler yazdığım yok.</p>
				<p class="normal">Ktesippos:</p>
				<p class="normal">— Aklını kaçırmış, dedi; yalan söylüyor sana, hem de nasıl!</p>
				<p class="normal">— Hippothales, dedim, sen bu çocuk için belki de şiirler, şarkılar söylemişsindir; ben bunları dinlemek merakında değilim: Bana yalnız düşündüklerin lazım; çünkü sevdiğine karşı nasıl davrandığını bilmek istiyorum.</p>
				<p class="normal">— Ktesippos söylesin, o çok iyi bilir; gerçekten dediği kadar kafasını şişirmişsem söylediklerimi hatırlar.</p>
				<p class="normal">— Elbette, Tanrılar şahit! Bilmez olur muyum? Bundan daha gülünç bir şey olamaz Sokrates. Bir çocuğa tutul, gözün ondan başka kimseleri görmez olsun, sonra da onun üstüne ufacık bir çocuğun bile söyleyebileceği şeylerden başka, kendi içinden gelme hiçbir sözün olmasın; ne tuhaf iş, değil mi? Lysis’in babası Demokrates üstüne, dedesi Lysis üstüne, bütün ataları, atalarının zenginlikleri, atları, atlarının, yarış arabalarının Delphoi’de, Korinthos’ta, Nemlia’da kazandığı zaferler üstüne bütün şehrin ağzında dolaşan birtakım laflar, Kronos zamanından kalma bayat bayat sözler... İşte Hippothales’in şiirine nesrine soktuğu şeyler. Daha dün bir şiirinde bize atalarından birinin Herakles’i evinde misafir ettiğini anlatıyor, bundan da Herakles’le o atası arasında bir akrabalık olduğunu çıkarıyordu; güya atasının babası Zeus, anası da memleketini kurtaran kahramanın kızıymış: Kısacası, Sokrates, bir sürü kocakarı masalı, uydur uydur söyle. Bütün anlattığı, şarkılara koyduğu ve bize zorla dinlettiği şeyler bunlar.</p>
				<p class="normal">— Pek tuhafsın Hippothales, dedim; sen daha zafer kazanmadan şiirler ve şarkılarla zaferini övüyorsun.</p>
				<p class="normal">— Kendimi övmüyorum ki şiirlerimde.</p>
				<p class="normal">— Övüyorsun ama farkında değilsin.</p>
				<p class="normal">— Nasıl olur?</p>
				<p class="normal">— Asıl övdüğün başkası değil, sensin. Anlatmakla bitiremediğini bir gün elde edersen şiir ve nesirlerin önceden yazılmış bir zafer destanı gibi seni yüceltecek, değerli bir şeyi elde etmiş olacaksın; ama onu elinden kaçırırsan övmelerinin parlak olduğu ölçüde seni gülünç bulacak herkes; bu kadar güzel, bu kadar şerefli bir zaferi kaçırmış olacaksın elden. Sevmede usta olanlar, bir şey elde etmedikçe, sonundan emin olmadıkça sevgililerini övmezler, dostum. Üstelik güzel çocuklar övülüp pohpohlandılar mı hemen böbürlenir, kendilerini yüksek görmeye başlarlar. Sen böyle düşünmüyor musun?</p>
				<p class="normal">— Doğru, dedi.</p>
				<p class="normal">— Kendilerini ne kadar yüksek görürlerse elde edilmeleri de o kadar güçleşir değil mi?</p>
				<p class="normal">— Herhalde.</p>
				<p class="normal">— Avını ürkütmekle işe başlayan, kendi işini güçleştiren bir avcıya ne dersin?</p>
				<p class="normal">— Zavallı bir avcı derim, ne diyeceğim.</p>
				<p class="normal">— Onun gibi, sözlerimiz ve şarkılarımızla sevgiliyi yola getirecek yerde ürkütürsek pek saçma bir şey yapmış olmaz mıyız?</p>
				<p class="normal">— Öyle sanırım.</p>
				<p class="normal">— O halde, Hippothales, şiirlerinle bu acı sözleri üzerine çekmekten sakın. Sanmam ki sen şiirlerinden zarar gören bir adamı, kendi kendine kötülük ettiği için, kudretli bir şair sayabilesin.</p>
				<p class="normal">— Elbette saymam; ama Sokrates, ben de sana bunun için başvuruyorum; senden öğüt istiyorum. İnsan sevdiğinin gözüne girmek için ne söylemeli, ne yapmalı? Biliyorsan söyle.</p>
				<p class="normal">— Bunu söylemesi kolay değil, dedim; ama onu getirip benimle konuşturursan, dostlarının bahsettiği şarkılar, şiirler yerine ona ne türlü sözler söyleyeceğini gösterebilirim belki.</p>
				<p class="normal">— Bundan kolay ne var? Ktesippos’la içeri girip oturur, konuşursan kendiliğinden yanınıza gelir sanırım; çünkü dinlemeye bayılır, hem de bugün Hermes şenliği dolayısıyla delikanlılarla çocuklar hep bir aradadır. Herhalde kendisi gelir; gelmezse Ktesippos çağırır: Tanışırlar onunla; Ktesippos’un amcasının oğlu Meneksenos hep onunla birlikte gezer.</p>
				<p class="normal">— Dediğin gibi yapalım, dedim ve hemen Ktesippos’un koluna girerek idman yerine doğru yürüdüm; ötekiler de arkamızdan geldiler.</p>
				<p class="normal">İçeri girdiğimiz zaman kurbanlar kesilmiş, tören yeni bitmişti; çocuklar bayramlık elbiseleriyle aşık oynuyorlardı. Çoğu dışarıda, meydandaydı; bir kısmı soyunma yerinde, bir köşede, sepetlerden çıkardıkları bir yığın aşıkla çift mi-tek mi oynuyor, bir kısmı da halka olmuş, seyrediyordu. Lysis bu seyirciler arasındaydı. Başında çelengi ile, çocuklar, delikanlılar arasında ayakta duruyor, hem güzellik ününe hak verdiren hem de iyi soydan olduğunu belli eden haliyle gözleri kendine çekiyordu.</p>
				<p class="normal">Karşı tarafta, rahat bir yere gidip oturduk, konuşmaya başladık, Lysis dönüp dönüp bize bakıyordu; yanımıza gelmek istediği belliydi. Yalnız başına gelmeye cesaret edemeyerek bir zaman durakladı. Az sonra, meydanda oynayan Meneksenos bizim tarafa doğru yürüdü; Ktesippos’u görünce geldi, yanımıza oturdu. Lysis de onu görür görmez arkasından geldi, yanına oturdu. Sonra daha başkaları katıldı araya. Gelenler arasında Hippothales de vardı; etrafımızı dinleyicilerin sardığını görünce, kızdırmaktan korktuğu Lysis’in göremeyeceği bir yerde arkalarına geçti, ayakta durup dinledi.</p>
				<p class="normal">O zaman Meneksenos’a baktım ve dedim:</p>
				<p class="normal">— Demophonos’un oğlu, ikinizden hanginiz daha yaşlısınız?</p>
				<p class="normal">— Belli değil; çekişiyoruz hangimiz diye.</p>
				<p class="normal">— Hanginiz daha soylu diye de çekişiyor musunuz?</p>
				<p class="normal">— Elbette.</p>
				<p class="normal">— Ya da hanginiz daha güzel diye?</p>
				<p class="normal">İkisi birden güldüler, tekrar söze başladım:</p>
				<p class="normal">— Hanginiz daha zenginsiniz diye sormayacağım; çünkü dostsunuz, değil mi?</p>
				<p class="normal">— Çok iyi dostuz, dediler.</p>
				<p class="normal">— Dost arasında ayrı gayrı yoktur, derler. Sizin de dost olduğunuz doğruysa, zenginlikten yana farkınız yok demektir.</p>
				<p class="normal">— Doğrudur, dediler.</p>
				<p class="normal">Hangisinin daha doğru, daha akıllı olduğunu soracakken, soramadım. Meneksenos’u aramaya geldiler; idmancı çağırıyormuş, gitti: Galiba törene ait bir işe bakacaktı. O gidince Lysis’e sordum:</p>
				<p class="normal">— Aldanmıyorsam anan baban seni çok seviyor, Lysis?</p>
				<p class="normal">— Herhalde.</p>
				<p class="normal">— Öyleyse senin çok mesut olmanı da isterler.</p>
				<p class="normal">— Elbette.</p>
				<p class="normal">— İnsan köle olursa, istediğini yapamayacak halde bulunursa mesut olabilir mi dersin?</p>
				<p class="normal">— Olamaz tabii.</p>
				<p class="normal">— O halde, seni seven anan baban, mesut olmanı istediklerine göre, seni mesut edecek her çareye başvuruyorlardır.</p>
				<p class="normal">— Şüphesiz.</p>
				<p class="normal">— Demek dilediğini yapmakta seni serbest bırakıyorlar; hiç azarlamıyorlar, bir dediğini iki etmiyorlar?</p>
				<p class="normal">— Hiç de öyle değil Sokrates, birçok şeyleri yaptırmıyorlar.</p>
				<p class="normal">— Ne diyorsun? Hem senin mesut olmanı istiyorlar, hem de dilediğini yapmaya bırakmıyorlar seni ha? Söyle bakayım bana: Diyelim ki sen babanın arabalarından birine binmek, bir koşuda dizginleri kendin tutmak istiyorsun; bırakırlar mı, bırakmazlar mı?</p>
				<p class="normal">— Bırakırlar mı hiç? Nerede!</p>
				<p class="normal">— Ya kime bırakırlar?</p>
				<p class="normal">— Babamın aylıkla tuttuğu arabacıya.</p>
				<p class="normal">— Yok canım? Demek atları keyfi istediği gibi sürmek hakkı bir uşağa veriliyor da sana verilmiyor? Üstelik uşak bunun için para da alıyor?</p>
				<p class="normal">— Bunda şaşılacak ne var?</p>
				<p class="normal">— Ya katır arabası? Herhalde onu kullanmana izin verirler; istersen kırbacı alıp katırları dövebilirsin?</p>
				<p class="normal">— Hiç öyle şey olur mu?</p>
				<p class="normal">— Katırlara vurmaya hakkı olan kimse yok mu?</p>
				<p class="normal">— Var tabii: Katırcı.</p>
				<p class="normal">— Bu katırcı bir köle mi, yoksa hür bir adam mı?</p>
				<p class="normal">— Bir köle.</p>
				<p class="normal">— Demek ki anan baban bir köleyi senden, oğullarından daha üstün tutuyorlar, sana yasak ettikleri şeyi ona kendi elleriyle veriyorlar; o istediğini yapıyor, sen yapamıyorsun? Bir şey daha sorayım: Kendi başına dolaşmana izin veriyorlar mı bari? Yoksa sana bu hakkı da mı vermiyorlar?</p>
				<p class="normal">—Bana bu hakkı nasıl verirler?</p>
	<p class="normal">— O halde sana bakan biri var?</p>
				<p class="normal">— Evet, şurada gördüğün pedagog<sup class="calibre3"><a href="1_split_083.html#footnote-100-112" id="footnote-100-112-backlink" name="footnote-100-112-backlink">[*2]</a></sup>.</p>
				<p class="normal">— O da mı bir köle?</p>
				<p class="normal">— Tabii, kölelerimizden biri.</p>
				<p class="normal">— Hür bir insanın bir köleyi dinlemesi ne kadar tuhaf! Peki bu köle ne yaptırıyor sana?</p>
				<p class="normal">— Beni öğretmenin evine götürüyor.</p>
				<p class="normal">— Öğretmenler istediklerini yaptırırlar mı sana?</p>
				<p class="normal">— Elbette.</p>
				<p class="normal">— Bak şu babana: Eğitmen, öğretmen diye başına bir sürü efendi koymuş. Ama hiç olmazsa annen, eve döndüğün zaman, seni serbest bırakır; yüzünü güler görmek için yünleriyle, dokumalarıyla oynamana bir şey demez; dokurken seni gergefine, mekiğine, daha başka aletlerine dokunmaktan men edecek değil ya.</p>
				<p class="normal">— (Gülerek) Men etmekle de kalmaz, Sokrates; elimi sürecek olsam canımı yakar.</p>
				<p class="normal">— Heraklas aşkına, sen yoksa anana babana karşı bir kusur mu işledin?</p>
				<p class="normal">— Zeus’a yemin ederim, hiçbir kusur işlemedim.</p>
				<p class="normal">— Peki, o halde senin mesut olmana, istediğini yapmana bu kadar sertlikle karşı koymalarının ne sebebi olabilir? Neden seni bütün gün buyruk altında tutuyorlar? Ne kadar zengin olursan ol, bunca zenginliğin senin hiçbir işine yaramıyor; bu zenginlikten herkes senden daha fazla fayda görüyor; bu kadar soylusun, gene de buyruk, bakım altındasın. Buna karşılık sen, Lysis, kimseye söz geçiremiyorsun; istediklerinin hiçbirini yapamıyorsun.</p>
				<p class="normal">— Daha yaşım küçük de ondan, Sokrates.</p>
				<p class="normal">— Bu sebep yetmez, Demokrates’in oğlu; çünkü bazı şeyler vardır ki anan baban onları yılların geçmesini beklemeden sana yaptırırlar. Bir şey okutmak, bir şey yazdırmak istedikleri zaman herhalde ilkin sana başvuruyorlardır; doğru değil mi?</p>
				<p class="normal">— İyi bildin.</p>
				<p class="normal">— İşte o zaman istediğini yaparsın: Yazıya, canın hangi harfle isterse onunla başlarsın; okurken de öyle. Çalgını eline aldığın zaman da gene tellerini istediğin gibi gerersin, gevşetirsin. Tellere ister parmağınla dokunur, ister mızrapla vurursun. Anan baban buna karışmazlar, değil mi?</p>
				<p class="normal">— Hayır, karışmazlar.</p>
				<p class="normal">— Sana hep kendi istediklerini yaptırırken nasıl oluyor da bu işte serbest bırakıyorlar seni?</p>
				<p class="normal">— Bu işi biliyorum, öteki işleri bilmiyorum da onun için herhalde.</p>
				<p class="normal">— Peki, sevgili çocuğum. Demek ki baban her şeyi senin eline bırakmak için mutlaka yaşının ilerlemesini beklemiyor; seni kendisinden daha akıllı gördüğü gün varını yoğunu, hatta kendisini bile sana emanet edecek.</p>
				<p class="normal">— Öyle sanırım.</p>
				<p class="normal">— Peki, ya sizin komşu? O da baban gibi her şeyini emanet eder mi? Seni bir ev idare etmekte kendisinden daha usta görürse evinin idaresini sana bırakır mı, bırakmaz mı?</p>
				<p class="normal">— Bırakır sanıyorum.</p>
				<p class="normal">— Ya Atinalılar? Onlar da seni olgun görürlerse işlerinin idaresini sana bırakırlar mı dersin?</p>
	<p class="normal">— Öyle sanırım.</p>
				<p class="normal">— Zeus aşkına, Büyük Kralı<sup class="calibre3"><a href="1_split_084.html#footnote-100-113" id="footnote-100-113-backlink" name="footnote-100-113-backlink">[*3]</a></sup> da bir düşünelim: Bu kral büyük oğluna Asya’nın idaresini bırakacak; böyleyken bu kral, tenceresinde kaynayan ete bir şeyler katmak gerekirse ilkin oğluna mı başvurur yoksa yemek pişirmekte oğlundan daha usta olduğumuzu gidip kendisine ispat edersek, biz yabancılara mı başvurur?</p>
				<p class="normal">— Elbette bize başvurur.</p>
				<p class="normal">— Yemeğine oğlunun hiçbir şey katmasını istemez; halbuki biz içine avuçla tuz atmaya kalksak bir şey demez.</p>
				<p class="normal">— Hiç şüphe yok.</p>
				<p class="normal">— Diyelim ki oğlunun gözleri ağrıyor; onun hekimlikten anlamadığını biliyorsa, elini gözüne sürdürür mü sürdürmez mi?</p>
				<p class="normal">— Sürdürmez.</p>
				<p class="normal">— Ama bizi hekim bilse bırakır; istediğimiz gibi gözü açar, içine istediğimiz kadar kül serperiz; doğru yaptığımızdan şüphe etmez.</p>
				<p class="normal">— Doğru.</p>
				<p class="normal">— Bizi daha usta gördüğü her işte kendinden ve oğlundan çok bize güvenir, değil mi?</p>
				<p class="normal">— İster istemez, Sokrates.</p>
				<p class="normal">— Demek ki sevgili Lysis, biz bir şeyi iyi bildik mi, Hellen’i Barbar’ı, kadını erkeği hep bize başvurur ve ne yaparsak yapalım, işimize karışmak kimsenin aklından geçmez. Bu işte biz hürüz, başkaları ise bize bağlıdır. Bu bilgi bizim öz malımızdır; çünkü meyvelerini kendimiz toplarız. Buna karşılık, anlamadığımız işlerde kimse bizi keyfimize bırakmaz; değil yabancılar, anamız babamız, hatta, mümkün olsa, onlardan daha yakınlarımız bile karşımıza bin türlü engel çıkarırlar; başkalarının kölesi oluruz. Bilmediğimiz şeyler tam manasıyla malımız da sayılmaz; çünkü onlardan faydalanamayız. Böyle olduğunu kabul ediyor musun?</p>
				<p class="normal">— Ediyorum.</p>
				<p class="normal">— İnsan o zaman nasıl dost edinebilir? Başkalarına yarayacak hiçbir tarafımız olmayınca bizi ne diye sevsinler?</p>
				<p class="normal">— Gerçekten sevmezler.</p>
				<p class="normal">— Mesela sen; bir işe yaramadıkça, seni ne baban sever, ne de hiç kimse.</p>
				<p class="normal">— İnanırım.</p>
				<p class="normal">— Halbuki, çocuğum; bilgili bir insan olursan bütün insanlar dostun ve yakının olur: Çünkü faydalı ve iyi bir insan olursun. Yoksa kimse sana dost olmaz; ne baban, ne anan ne de yakınların. Sevgili Lysis, bir insan, henüz aklının ermediği şeylerle övünebilir mi?</p>
				<p class="normal">— Övünemez.</p>
				<p class="normal">— Senin bir öğretmene ihtiyacın olduğuna göre aklın birçok şeye ermiyor demektir.</p>
				<p class="normal">— Evet.</p>
				<p class="normal">— Aklın her şeye ermedikçe kendi kendinle övünemezsin.</p>
				<p class="normal">— Doğrusu, Sokrates ben de öyle düşünüyorum.</p>
				<p class="normal">Bu sözlerden sonra gözlerimi Hippothales’e çevirdim. Az kalsın, düşüncesizlik edip ona şunları söyleyecektim: İşte insan sevdiğiyle böyle konuşur; senin yaptığın gibi hayranlık gösterecek yerde onu alçaltmalı, küçük düşürmeli. Fakat Hippothales’in bizi dinlerken üzülüp büzüldüğünü görünce Lysis’e görünmek istemediğini anladım; kendimi tutup, konuşmaktan vazgeçtim.</p>
				<p class="normal">O sırada Meneksenos döndü, Lysis’in yanına, biraz önce kalktığı yere oturdu. O zaman Lysis, çocuk dostluğunun sevimli bir taşkınlığıyla bana, Meneksenos’tan gizli, yavaşça:</p>
				<p class="normal">— Sokrates, dedi; bana söylediklerini Meneksenos’a da söyle.</p>
				<p class="normal">— Ona kendin anlatırsın, dedim; beni pek dikkatli dinledin.</p>
				<p class="normal">— Doğru, dedi.</p>
				<p class="normal">— Sözlerimi olduğu gibi aklında tutmaya çalış ki ona güzelce anlatabilesin. Unuttuğun taraflar olursa ilk fırsatta bana gelir, sorarsın.</p>
				<p class="normal">— Dediğin gibi yaparım, hem de seve seve, ama eve dönme zamanı gelmeden, ona başka bir şeyler söyle, ben de dinleyeyim.</p>
				<p class="normal">— Pek istekliysen hatırını kırmam; ama Meneksenos söylediklerimi çürütmeye kalkarsa imdadıma gelmeyi unutma; ne yaman münakaşacı olduğunu biliyorsun.</p>
				<p class="normal">— Evet, o tarafı yamandır sahi! Ben de zaten onunla konuşmanı bunun için istiyorum ya.</p>
				<p class="normal">— Beni gülünç düşürsün diye mi?</p>
				<p class="normal">— Hayır, ona haddini bildiresin diye.</p>
				<p class="normal">— Bunu nasıl yapmalı? Kolay iş değil; Meneksenos çetin bir rakip: Ktesippos’un yetiştirmesi. Bak, işte, Ktesippos da geliyor; gördün mü?</p>
				<p class="normal">— Sen ona aldırış etme Sokrates; Meneksenos’la rahat rahat konuşmana bak.</p>
				<p class="normal">— Peki konuşalım.</p>
				<p class="normal">Biz böyle kendi aramızda konuşurken Ktesippos sözümü kesti:</p>
				<p class="normal">— Ne oluyor böyle? dedi; bizi sohbetin dışında bırakıp ziyafeti yalnız kendinize mi çekmek istiyorsunuz?</p>
				<p class="normal">— Siz de buyrun, dedim. Lysis ne demek istediğimi iyi kavrayamıyormuş; Meneksenos anlar, ona sor, diyor.</p>
				<p class="normal">— Sorsana, ne duruyorsun?</p>
				<p class="normal">— Peki, soralım. Meneksenos, sana bir şey soracağım, ne diyeceksin bakalım. Çocukluğumdan beri benim arzuladığım bir şey vardır. Herkes bir şeye tutkundur: Kimi ata, kimi köpeğe, kimi paraya yahut şana, şerefe. Bütün bunlar benim umrumda değil; ben dost edinmeye meraklıyım. İyi bir dost benim için dünyanın en güzel bıldırcınından, en güzel horozundan, hatta ne yalan söyleyeyim, en güzel atından ve köpeğinden çok daha değerlidir. Bende bu dostluk merakı oldukça Dara’nın bütün hazinelerini, kör olayım, bir dosta değişmem. İşte onun için, sizi, Lysis’le seni gördükçe hayran oluyorum; ne mutlu size ki daha çocukken, çabucak ve kolaycacık böyle bir nimete kavuşmuşsunuz; durup dururken Lysis seni, sen Lysis’i bu kadar candan sevmişsiniz. Bense böyle bir saadetten o kadar uzağım ki, insanın nasıl dost olduğunu bile bilmiyorum. İşte, sana sormak istediğim de bu; senin tecrüben var, bilirsin. Şimdi bana cevap ver: İnsan birini sevince dost hangisidir? Seven mi, sevilen mi? Yoksa ikisi arasında fark yok mudur?</p>
				<p class="normal">— Bence, ayırt edilemez.</p>
				<p class="normal">— Ne demek istiyorsun? Sence, yalnız birinin ötekini sevmesiyle ikisi birden dost mu olur?</p>
				<p class="normal">— Evet, bana öyle geliyor.</p>
				<p class="normal">— Nasıl olur? İnsan sevilmeden sevemez mi?</p>
				<p class="normal">— Sevebilir.</p>
				<p class="normal">— Hatta sevginin nefretle karşılandığı da olur, değil mi? Böylesi herhalde birçok âşığın başına gelir; kendileri delice sevdikleri halde sevdiklerinde soğukluk yahut nefret görürler. Sen bunu kabul etmiyor musun?</p>
				<p class="normal">— Gerçekten öyledir.</p>
				<p class="normal">— Demek ki, böyle bir halde biri seviyor, öteki seviliyor?</p>
				<p class="normal">— Evet.</p>
				<p class="normal">— Dost olan hangisidir? Soğukluk veya nefret görüp de seven mi, sevilen mi? Yoksa sevgi karşılıklı olmadan da dostluk olabilir mi?</p>
				<p class="normal">— Olamaz, sanıyorum.</p>
				<p class="normal">— Öyleyse biraz öncekinden başka bir düşünceye varıyoruz; çünkü demin, biri ötekini sevince ikisi birden dost olur demiştik; halbuki şimdi, ikisi birden sevmiyorsa hiçbiri dost değildir diyoruz.</p>
				<p class="normal">— Korkarım öyle.</p>
				<p class="normal">— Demek ki insan sever de sevilmezse dostluk yoktur, öyle mi?</p>
				<p class="normal">— Herhalde.</p>
				<p class="normal">— Öyleyse, bizim atların, bıldırcınların, köpeklerin, şarabın, idmanın, bilgeliğin dostu olabilmemiz için mutlaka onların da bizi sevmeleri gerekir. Yoksa onlar bize dost olmadan biz onları severiz, demek daha mı doğru olur? Şunu söyleyen şair acaba yanlış bir şey mi söylemiş: “Ne mutlu o insanlara ki, çocuklar, tek tırnaklı atlar, av köpekleri ve yabancı misafir dosttur onlara.” (Solon)</p>
				<p class="normal">— Bence şairin dediği yanlış değil.</p>
				<p class="normal">— Demek doğru geliyor sana?</p>
				<p class="normal">— Evet.</p>
				<p class="normal">— O halde, sevgili Meneksenos, sevilen ister sevmesin, ister nefret etsin, her zaman sevenin dostudur. Mesela yeni doğmuş çocuklar, sevmek nedir bilmedikleri gibi, azarlandıkları zaman da analarından babalarından nefret ederler. Böyle anlarda bile anaları babaları onları sevmeye doyamazlar.</p>
				<p class="normal">— Çok doğru.</p>
				<p class="normal">— Demek ki dost seven değil, sevilendir.</p>
				<p class="normal">— Öyle görünüyor.</p>
				<p class="normal">— Düşman da nefret eden değil, nefret edilendir.</p>
				<p class="normal">— Öyle sanıyorum.</p>
				<p class="normal">— Dostun seven değil, sevilen olduğu doğruysa, bizim düşmanımızı sevmemiz, sevdiğimizin de bizden nefret etmesi pek mümkündür; yani düşmanlarımızın dostu, dostlarımızın düşmanı olabiliriz. Halbuki insanın dostuna düşman, düşmanına dost olması pek saçma, daha doğrusu imkânsız bir şey.</p>
				<p class="normal">— Hakkınız var, Sokrates.</p>
				<p class="normal">— Bu imkânsız olduğuna göre, seven sevilenin dostudur demek zorundayız.</p>
				<p class="normal">— Şüphesiz.</p>
				<p class="normal">— Nefret eden de nefret edilenin düşmanıdır.</p>
				<p class="normal">— İster istemez.</p>
				<p class="normal">— Böyle olunca, yine önce söylediğimize dönüyoruz: Yani, bizi sevmeyeni yahut bizden nefret edeni sevince, bize dost olmayanın, hatta bazen düşman olanın dostu olabiliriz. Buna karşılık, bizden nefret etmeyenden, hatta bazen bize dost olandan nefret edince, bize düşman olmayanın, hatta bizi sevenin düşmanı olmamız da mümkündür.</p>
				<p class="normal">— Olabilir.</p>
				<p class="normal">— Ne sevenler, ne sevilenler, ne de hem sevip hem sevilenler dost olmuyorsa bu işin içinden nasıl çıkmalı? Yoksa, kimin kimle dost olduğunu başka tarafta mı aramalı?</p>
				<p class="normal">— Doğrusu Sokrates, ne diyeceğimi bilmiyorum.</p>
				<p class="normal">— Belki de büsbütün yanlış yollara saptık Meneksenos.</p>
				<p class="normal">Lysis:</p>
				<p class="normal">— Ben öyle sanıyorum Sokrates, dedi; bunu söylerken de yüzü kızardı.</p>
				<p class="normal">Lysis, yüzünden okunan ve hiç eksilmeyen bir dikkatle, bizi öyle dinlemeye dalmıştı ki, bu söz istemeyerek ağzından kaçıvermişti.</p>
				<p class="normal">O zaman, Meneksenos biraz nefes alsın diye, dostunun canlı merakı da hoşuma gittiği için, Lysis’le konuşmaya başladım:</p>
				<p class="normal">— Hakkın var Lysis, dedim; araştırmamızı doğru yürütmüş olsaydık böyle şaşırıp kalmazdık. O halde yolumuzu değiştirelim; pek çetin bir yola sapmışız. Onu bırakalım da demin birkaç adım yürüdüğümüz yolu tutalım: Şairlere başvuralım. Şairler gerçekten bilgi yolunda babalarımız, kılavuzlarımızdır. Dostluk üstüne güzel özdeyişleri vardır. Onlara bakılırsa dostluk Tanrıların işidir; dostları birbirine doğru onlar iterler:</p>
				<p class="normal">“Hep bir Tanrıdır iten benzeri benzerine.”</p>
				<p class="normal">Bu mısrayı bilir miydin?</p>
				<p class="normal">— Evet.</p>
				<p class="normal">— En büyük bilginlerin yazılarında da benzerin her zaman ve ister istemez benzeriyle dost olduğu söylenir; onları da herhalde okumuşsundur? Şu, tabiat ve evren üzerinde fikir yürütmüş bilginleri kastediyorum.</p>
				<p class="normal">— Evet, okudum.</p>
				<p class="normal">— Söyledikleri doğru değil mi?</p>
				<p class="normal">— Belki.</p>
				<p class="normal">— Yarı haklı olabilir; ama ne demek istediklerini anlarsak belki de tam haklı çıkarlar. Bana öyle geliyor ki kötü bir adam başka bir kötü adama ne kadar yaklaşır, onunla ne kadar düşüp kalkarsa ona o kadar düşman olur; çünkü kötü adamın işi haksızlıktır, halbuki haksızlık edenle haksızlığa uğrayan dost olmaz, değil mi?</p>
				<p class="normal">— Doğru.</p>
				<p class="normal">— Demek ki, kötüler birbirinin benzeri sayılacak olurlarsa bu fikrin yarısı doğru, yarısı yanlıştır.</p>
				<p class="normal">— Haklısın.</p>
				<p class="normal">— Söylemek istedikleri şu olabilir: Yalnız iyiler birbirine benzeyip dost olabilirler; kötülerse, herkesin de söylediği gibi, kendi kendileriyle bile uyuşamazlar; hep değişirler; günleri günlerine uymaz. İnsanın kendi içinde benzerlik ve uygunluk olmayınca, başkalarına da benzeyemez; kimse ile dost olamaz. Böyle midir dersin?</p>
				<p class="normal">— Öyledir.</p>
				<p class="normal">— O halde, sevgili Lysis, benzer benzerin dostudur demek, aldanmıyorsam, dostluk sadece iyiler arasında olur, kötülerse ne iyilerle ne de kötülerle gerçekten dost olamaz demektir; doğru değil mi?</p>
				<p class="normal">Lysis başı ile evet dedi.</p>
				<p class="normal">— Demek ki şimdi kimlerin dost olduğunu biliyoruz; düşüncemiz gösteriyor ki dost olan iyilermiş.</p>
				<p class="normal">— Tam benim fikrim.</p>
				<p class="normal">— Ben de öyle diyorum, ama bir şey zihnimi kurcalıyor. Zeus aşkına, biz gene cesaretimizi kaybetmeyelim de beni düşündüren noktayı yoklayalım. Benzerin benzeriyle dost olması yalnız benzerlikten ötürü müdür? Dostun dosta faydalı olması yalnız bundan mıdır? Yahut da, bir insan, benzerlik dolayısıyla, kendi kendine yapamayacağı bir iyiliği veya kötülüğü başka bir insana yapabilir mi? Kendinde bulamayıp da benzerinden beklediği bir şey var mıdır? Birbirine faydalı olmayan bu türlü iki insan birbirini ne diye arasın? Hiç de aramaz değil mi?</p>
				<p class="normal">— Hayır.</p>
				<p class="normal">— Aramayınca dostluk olabilir mi?</p>
				<p class="normal">— Olamaz.</p>
				<p class="normal">— O halde benzer benzerin dostu değildir; iyinin iyi ile dost olması, birbirine benzediklerinden değil, sadece iyi olduklarındandır.</p>
				<p class="normal">— Öyle olacak.</p>
				<p class="normal">— Ama nasıl olur? İyi olan, iyilikten yana kendi kendine yetmez mi?</p>
				<p class="normal">— Yeter.</p>
				<p class="normal">— Kendi kendine yetmek, hiçbir şeye ihtiyacı olmamak demektir</p>
				<p class="normal">— Öyle ya.</p>
				<p class="normal">— Hiçbir şeye ihtiyacı olmayan, hiçbir şeyi aramaz.</p>
				<p class="normal">— Aramaz.</p>
				<p class="normal">— Aramayınca sevmez.</p>
				<p class="normal">— Öyle ya.</p>
				<p class="normal">— Sevmeyince de dostluk olmaz.</p>
				<p class="normal">— Olmaz herhalde.</p>
				<p class="normal">— O halde nasıl iyiler iyilerin dostu olabilir? Birinin yokluğu ötekine zarar vermezse (çünkü ayrı ayrı kendilerine yetiyorlar), bir araya gelmekten de hiçbir faydaları yoksa, iyi ile iyi nasıl dost olabilir? Böyle iki insan birbirine nasıl değer verebilir?</p>
				<p class="normal">— Veremez.</p>
				<p class="normal">— Değer vermeyince dost da olamazlar.</p>
				<p class="normal">— Doğru.</p>
				<p class="normal">— Gördün mü Lysis, nasıl bir çıkmaza girdik? Sakın düşündüklerimiz baştan başa yanlış olmasın?</p>
				<p class="normal">— Neden?</p>
				<p class="normal">— Vaktiyle birinden duymuştum, şimdi hatırıma geldi: Benzer benzeriyle, iyiler iyilerle hiç geçinemezmiş. Bunu ileri süren, Hesiodos’un bir sözüne dayanıyordu. Hesiodos der ki: “Çömlekçi çömlekçinin, şair şairin, dilenci dilencinin düşmanıdır.”</p>
				<p class="normal">Bu, her şeyde böyledir, diyordu; birbirine en çok benzeyenler arasında kıskançlık, kavga, düşmanlık eksik olmazmış; hiç benzemeyenlerse canciğer geçinirlermiş; fakir ister istemez zenginin dostu olurmuş, çünkü ondan yardım beklermiş; onun gibi güçsüz güçlüyü, hasta hekimi, bilmeyen bileni arar, severmiş. Daha da ileri giderek diyor ki, benzer benzerin dostu olmak şöyle dursun, bunun tam tersi doğrudur; birbirini en çok sevenler birbirine en az benzeyenlerdir; herkes kendine benzeyeni değil, tam karşıtını arar; nasıl ki kuru ıslağı, soğuk sıcağı, acı tatlıyı, keskin körü, boş doluyu, dolu boşu ister; çünkü her şey kendi karşıtı ile beslenir; benzerin benzere hiç faydası yoktur. İnanmanı isterim ki, dostum, bunları söyleyen yabana atılır bir adam değildi; çok güzel konuşuyordu. Ama, siz ne düşünüyorsunuz bakalım?</p>
				<p class="normal">Meneksenos:</p>
				<p class="normal">— Söylediklerin ilk bakışta doğru görünüyor, dedi.</p>
				<p class="normal">— O halde asıl dostluğun, karşıtlar arasında olduğunu kabul edecek miyiz?</p>
				<p class="normal">— Edeceğiz.</p>
				<p class="normal">— Peki, ama sen bunda bir tuhaflık görmüyor musun Meneksenos? Birbirlerini tutmayan düşünceleri bulup çıkaran parlak bilginleri sevindirmiş olmuyor muyuz? Hemen üstümüze çullanıp bize: “Düşmanlık dostluğun tam karşıtı değil midir?” diye sorarlarsa, ne cevap veririz? Doğru demekten başka çaremiz kalır mı?</p>
				<p class="normal">— Kalmaz.</p>
				<p class="normal">— Demek ki, diyecekler, seven sevmeyenin, sevmeyen de sevenin dostu olur!</p>
				<p class="normal">— Hiçbiri olmaz.</p>
				<p class="normal">— Doğrunun dostu eğri, ölçülünün dostu ölçüsüz, iyinin dostu kötü...</p>
				<p class="normal">— Hayır, öyle olmasa gerek.</p>
				<p class="normal">— Halbuki dostluk birbirine benzemeyenler arasında olsaydı bu karşıt şeylerin de dost olmaları gerekirdi.</p>
				<p class="normal">— Doğru.</p>
				<p class="normal">— Demek ki ne benzer benzerin dostudur, ne de karşıt karşıtın.</p>
				<p class="normal">— Öyle görünüyor.</p>
				<p class="normal">— Öyleyse başka bir yol arayalım. Belki de dostluk bizim düşündüğümüzden apayrı bir şeydir; iyinin dostu belki de ne iyi ne kötü olandır.</p>
				<p class="normal">— Ne demek istiyorsun?</p>
				<p class="normal">— Zeus’a yemin ederim, ben de pek bilmiyorum; bu fikir dolambaçlarında benim de başım dönüyor. Sakın, şu eski atasözünün dediği gibi, insan güzelin dostu olmasın? Şurası açık ki dost dediğimiz şey, kıvrak, kaypak, yağ gibi bir bedene benziyor; insanın elinden kayıp kurtuluyor. Her neyse, ben şimdi iyi güzeldir diyorum; sen ne dersin?</p>
				<p class="normal">— Bana da öyle geliyor.</p>
				<p class="normal">— Öyleyse ben, içimden bir sezişle, şunu ileri sürüyorum: Güzelin ve iyinin dostu, ne iyi ne kötü olandır. Bak bunu nereden çıkarıyorum: Bir defa, üç türlü varlık kabul ediyorum: İyi, kötü bir de ne iyi ne kötü. Buna bir diyeceğin var mı?</p>
				<p class="normal">— Yok.</p>
				<p class="normal">— İmdi, ne iyi iyinin, ne kötü kötünün, ne de iyi kötünün dostudur, niçin olmadığını demin gördük. O halde, dünyada dostluk varsa, geriye şu kalıyor: Ne iyi ne kötü, ya iyinin yahut da kendi benzerinin dostudur. Kötüyü karıştırmıyorum, çünkü onun dostu olamaz, değil mi?</p>
				<p class="normal">— Doğru.</p>
				<p class="normal">— Benzer de benzerin dostu olamaz dememiş miydik?</p>
				<p class="normal">— Evet.</p>
				<p class="normal">— Demek ki ne iyi ne kötü kendi benzerinin dostu olamaz.</p>
				<p class="normal">— Öyle ya.</p>
				<p class="normal">— O halde ne iyi ne kötü ancak iyinin dostu olabilir.</p>
				<p class="normal">— İster istemez.</p>
				<p class="normal">— Ne dersiniz çocuklar? Böyle düşününce doğru yola girmedik mi? Bir örnek üzerinde düşünelim: Sağlam bir beden ne hekim ister ne de yardım; kendi başına kalabilir. Bir insan sağlam oldukça, sağlığından ötürü hekimin dostu olmaz, değil mi?</p>
				<p class="normal">— Olmaz.</p>
				<p class="normal">— Ama hasta, hastalığından ötürü hekimin dostu olur.</p>
				<p class="normal">— Şüphesiz.</p>
				<p class="normal">— Hastalık kötü, hekimlikse faydalı ve iyi bir şeydir.</p>
				<p class="normal">— Öyledir.</p>
				<p class="normal">— İnsanın bedeni de, beden olarak, ne iyi ne kötüdür.</p>
				<p class="normal">— Doğru.</p>
				<p class="normal">— İmdi beden, hastalık yüzünden hekimi arar ve sever.</p>
				<p class="normal">— Herhalde.</p>
				<p class="normal">— Demek ki, ne iyi ne kötü, bir kötülük dolayısıyla iyinin dostu olabilir.</p>
				<p class="normal">— Olabilir.</p>
				<p class="normal">— Ama bu dostluk, kötülüğün etkisiyle kendisinin de kötü olmamasına bağlıdır; o da kötüleşirse artık iyiyi özleyip sevemez; çünkü kötü iyinin dostu olamaz, demiştik.</p>
				<p class="normal">— Gerçekten olamaz.</p>
				<p class="normal">— Şimdi söyleyeceklerime dikkat edin: Ben diyorum ki, bir şey bazen kendisine katılanla bir olur, bazen de olmaz. Bir nesneyi boyattığımızı düşünün; sürdüğümüz boya o nesneye katılmıştır değil mi?</p>
				<p class="normal">— Evet.</p>
				<p class="normal">— Ama boyanan nesne ile boya renk bakımından bir olmuş mudur?</p>
				<p class="normal">— İyi anlamıyorum.</p>
				<p class="normal">— Peki, şöyle anlatayım: Senin sarı saçlarına kireç sürseler, saçların gerçekten mi beyaz olur, yoksa görünüşte mi?</p>
				<p class="normal">— Görünüşte.</p>
				<p class="normal">— Ama saçlarında beyazlık vardır...</p>
				<p class="normal">— Evet.</p>
				<p class="normal">— Öyleyken saçların hiç de beyaz değildir; bu beyazlık onların rengini değiştirmez.</p>
				<p class="normal">— Doğru.</p>
				<p class="normal">— Ama dostum, yaşlanıp da saçların ağardı mı, üzerlerine düşen bu beyazlık artık kendi rengidir; ikisi bir olmuştur.</p>
				<p class="normal">— Öyledir.</p>
				<p class="normal">— Şimdi sana şunu soracağım: Bir nesne kendinde bulunan başka bir nesne ile her zaman bir mi olur, yoksa o nesnenin kendinde şöyle veya böyle bulunuşuna göre, bazen mi bir olur?</p>
				<p class="normal">— Bazen bir olması daha doğru görünüyor.</p>
				<p class="normal">— Öyleyse, ne iyi ne kötü bir varlık, kendine bir kötülük katılınca bazen kötüleşir, bazen de kötüleşmez.</p>
				<p class="normal">— Çok doğru.</p>
				<p class="normal">— Kötüleşmedikçe, katılan kötülük ona iyiyi aratır; kötüleşirse artık iyiyi isteyemez ve sevemez; çünkü artık o ne iyi ne kötü değil, düpedüz kötüdür; kötü ise hiçbir zaman iyinin dostu olamaz.</p>
				<p class="normal">— Olamaz.</p>
				<p class="normal">— Gene öyle düşünerek diyebiliriz ki, bilgiye varmış olanlar, ister Tanrı ister insan olsunlar, artık bilgiyi sevemezler; öte yandan, kötü denecek kadar bilgisiz olanlar da istemezler bilgiyi; büsbütün bilgisiz ve kötü bir insanın bilgiyi sevdiği görülmemiştir. Bunların dışındakiler, bilgisizlik denen kötülüğün içinde bulunmakla beraber, her türlü bilgi ve anlayıştan uzak olmayan, hiç olmazsa bilmedikleri şeyleri bilmediklerini kabul eden insanlardır. İşte bunun için bilgiyi sevenler ne iyi ne kötü olanlardır. Onu iyiler de sevmez, kötüler de; çünkü karşıt karşıtın, benzer benzerin dostu olamaz demiştik, değil mi?</p>
				<p class="normal">İkisi birden:</p>
				<p class="normal">— Evet, dediler.</p>
				<p class="normal">— İşte şimdi dostun ne olup ne olmadığını anladık, sevgili Lysis, sevgili Meneksenos. Demek ki dost, ister can, ister beden, ister bambaşka bir şey olsun, ne iyi ne kötüyken bir kötülükten ötürü iyi olmak arzusuna düşendir.</p>
				<p class="normal">İkisi birden bana hak verdi. Kendim de, aradığı avı nihayet ele geçirmiş bir avcı gibi keyifliydim. Sonra, bilmem nasıl, içime garip bir şüphedir düştü; vardığımız sonuçların yanlış olmasından korktum. Üzüntüyle:</p>
				<p class="normal">— Eyvah, dostlarım, dedim; biz galiba boş bir hayal kurmuşuz.</p>
				<p class="normal">— Nasıl boş?</p>
				<p class="normal">— Korkarım dostu ararken hep yalancı dostlara, aldatıcı düşüncelere düştük.</p>
				<p class="normal">— Nasıl?</p>
				<p class="normal">— Bak nasıl: İnsan dost olunca, bir şeyin dostu olur, değil mi?</p>
				<p class="normal">— Elbette.</p>
				<p class="normal">— İnsan bir şey beklemeden, hiçbir sebep yokken mi, yoksa bir şeyden ötürü ve bir şey beklediği için mi dost olur?</p>
				<p class="normal">— Bir şeyden ötürü ve bir şey beklediği için.</p>
				<p class="normal">— Dosttan beklediğimiz şeyin kendisi bize dost mudur, düşman mı, yoksa ne dost ne düşman mı?</p>
				<p class="normal">— İyi anlamıyorum.</p>
				<p class="normal">— Şaşmam. Belki şöyle söylersem anlarsın; kendim de ne söylediğimi daha iyi anlarım. Biraz önce hasta hekimin dostudur, demiştik değil mi?</p>
				<p class="normal">— Evet.</p>
				<p class="normal">— Hekimi, hastalığından ötürü ve sağlığa kavuşmak için sever.</p>
				<p class="normal">— Evet.</p>
				<p class="normal">— Hastalıksa kötü bir şeydir.</p>
				<p class="normal">— Elbette.</p>
				<p class="normal">— Ya sağlık nasıl bir şeydir? İyi mi, kötü mü, yoksa ne iyi ne kötü mü?</p>
				<p class="normal">— İyi bir şeydir.</p>
				<p class="normal">— Aldanmıyorsam biz demiştik ki, ne iyi ne kötü olan beden, kötü bir şey olan hastalıktan ötürü hekimlik bilgisini sever; hekimlik ise ayrı bir şeydir ve sağlık için verilir. Sağlık da iyi bir şeydir, değil mi?</p>
				<p class="normal">— Evet.</p>
				<p class="normal">— Sağlık bedenin dostu mudur, düşmanı mı?</p>
				<p class="normal">— Dostudur.</p>
				<p class="normal">— Ama hastalık düşmanıdır.</p>
				<p class="normal">— Şüphesiz.</p>
				<p class="normal">— Demek ki, ne iyi ne kötü, kendisine düşman kötü bir şey yüzünden, kendisine dost iyi bir şeyi bulmak için iyinin dostudur.</p>
				<p class="normal">— Öyle olacak.</p>
				<p class="normal">— Kısacası, insan, kendine dost olanı bulmak için düşmanı yüzünden dost olur.</p>
				<p class="normal">— Herhalde.</p>
				<p class="normal">— Peki, dedim. İşte burada, çocuklar, dikkatimizi toplayıp yanılmamaya çalışalım. Dost, kendine dost olanın dostu olunca, benzer benzerin dostu olmuş oluyor; deminse böyle şey olmaz demiştik. Haydi bunu bir yana bırakalım, ama bir nokta var ki, üzerinde durmadan geçemeyiz. Yoksa bu konuşmada kendi kendimizi aldatmış oluruz. Hekimlik sağlık için sevilir demiştik değil mi?</p>
				<p class="normal">— Evet.</p>
				<p class="normal">— O halde sağlık da sevilir.</p>
				<p class="normal">— Elbette.</p>
				<p class="normal">— Sevilirse, bir şey için sevilir.</p>
				<p class="normal">— Evet.</p>
				<p class="normal">— O bir şey de gene sevdiğimiz bir şeydir; öyle kabul ettik.</p>
				<p class="normal">— İster istemez.</p>
				<p class="normal">— Bu sevdiğimiz şey de sevdiğimiz başka bir şey için sevilmiştir.</p>
				<p class="normal">— Evet.</p>
				<p class="normal">— Ama böyle olunca, ondan ona gider dururuz, yahut da öyle bir şeye, bir ilkeye varırız ki ondan artık başka bir sevilen şeye gidilmez. Asıl sevilen şey o olur, bütün öteki sevdiklerimizi ona ulaşmak için severiz. Ne dersiniz?</p>
				<p class="normal">— Öyle olması lazım.</p>
				<p class="normal">— Şimdi iyi düşünelim: Ben diyorum ki bütün bu birbiri için sevdiğimiz şeyler asıl sevginin birer gölgesi, bizi aldatan birer hayalidir; gerçek dost bu ilkenin kendisidir. Düşüncemi şöyle anlatayım: İnsan bir şeye bağlanınca, bir baba oğlunu dünyada her şeyden çok sevince bu büyük sevgiden ötürü daha başka şeyleri değerli göremez mi? Bir gün oğlunun baldıran zehri içtiğini öğrense ve şarapla kurtulacağına inansa, şarap onun gözünde büyük bir değer kazanmaz mı?</p>
				<p class="normal">— Elbette kazanır.</p>
				<p class="normal">— Şarabın konduğu testi bile kıymetli olur, değil mi?</p>
				<p class="normal">— Evet.</p>
				<p class="normal">— O zaman diyebilir miyiz ki, babanın gözünde oğul neyse balçık kap da, yahut bir içimlik şarap da odur? Yoksa şöyle demek daha mı doğru olur: Böyle hallerde insan, bir şeyi elde etmek için başvurduğu çareleri değil, bu çarelerle elde edeceği şeyi düşünür. İnsan altına, gümüşe değer verir, deriz, bu da yanlıştır. Altının, gümüşün peşinde koşarken asıl aradığımız, bunlar yoluyla elde edeceğimizi sandığımız ve her şeyden üstün tuttuğumuz bir şeydir. Böyle düşünmek doğru olmaz mı?</p>
				<p class="normal">— Doğru olur.</p>
				<p class="normal">— Dostluk için de böyle değil midir? Sevdiğimiz başka bir şeyi gözeterek sevdiğimiz şeylere dost dediğimiz zaman, dost sözü yersizdir. Gerçekten dostumuz olan, bütün bu sözde dostluklarla varmak istediğimiz şey olsa gerek.</p>
				<p class="normal">— Öyle görünüyor.</p>
				<p class="normal">— Demek ki sevdiğimiz bir şeyi gözeterek sevdiğimiz, gerçek dost değildir.</p>
				<p class="normal">— Doğru.</p>
				<p class="normal">— O halde bir noktayı aydınlatmış olduk: Kendisinde sevdiğimiz başka bir şeyi aradığımız dost, dost değildir. Asıl sevdiğimiz, iyinin kendisidir.</p>
				<p class="normal">— Öyle sanıyorum.</p>
				<p class="normal">— İyiyse kötüden ötürü sevilir, değil mi? Şöyle düşünelim: Demin varlıklar üç çeşittir, dedik: İyi, kötü, bir de ne iyi ne kötü. Şimdi kötü ortadan kalktı da yalnız ikisi kaldı, diyelim. Ne iyi ne kötü dediğimiz şeylerden hiçbiri, ne ruh, ne beden kötü ile karşılaşmayacak olursa, iyi artık bize faydalı olabilir mi, bir işimize yarayabilir mi? Hiçbir şeyden kötülük görmeyince, hiçbir yardıma ihtiyacımız da kalmaz. O zaman deriz ki, bize iyiyi aratan ve sevdiren kötüymüş, çünkü kötü bir hastalık, iyi de onun devasıydı. Hastalık ortadan kalkınca devayı niçin arayalım? Demek ki iyi kendi başına hiçbir işimize yaramayan bir şeydir. İyi ile kötü arasında bulunan biz insanlar, onu kötüden ötürü severiz öyle mi?</p>
				<p class="normal">— Öyle görünüyor.</p>
				<p class="normal">— Öyleyse, bir şey gözeterek sevdiğimiz şeylerin hepsinde aradığımız gerçek dost, ötekilere hiç benzemeyen bir dosttur. Ötekilerle, sevdiğimiz başka bir şeyi gözeterek dost oluyoruz; gerçek dostuysa, bunun tam tersine, bir düşmanı gözeterek seviyoruz, dedik; ama düşman ortadan kalkarsa o da dostumuz olmaktan çıkar sanıyoruz.</p>
				<p class="normal">— Böyle düşününce, çıkar sanıyorum.</p>
				<p class="normal">— Zeus aşkına, dedim, kötülük ortadan kalkınca açlık, susuzluk gibi şeyler de ortadan kalkar mı? Yoksa dünyada insanlar ve hayvanlar oldukça açlık gene kalır da zararlı olmaktan mı çıkar? Susuzluk da, öteki bütün iştahlar da vardır, ama kötülükler ortadan kalkmış olduğu için onlara artık kötü diyemeyiz. Yoksa kötülük kalmayınca ne olacak, ne olmayacak diye düşünmek gülünç müdür? Kimse böyle bir hale düşmemiştir ki, bilsin. Bildiğimiz bir şey varsa o da bugünkü halimizde açlığın bize bazen zararlı, bazen faydalı olduğudur, doğru değil mi?</p>
				<p class="normal">— Çok doğru.</p>
				<p class="normal">— İnsan susayınca, yahut buna benzer herhangi bir arzu duyunca bu hal bazen faydalı, bazen zararlı, bazen de ne faydalı ne zararlı olabilir, değil mi?</p>
				<p class="normal">— Evet.</p>
				<p class="normal">— Kötülük ortadan kalkınca, kendiliğinden kötü olmayan şeylerin de ortadan kalkması gerekir mi?</p>
				<p class="normal">— Gerekmez.</p>
				<p class="normal">— Demek ki ne iyi ne kötü olan arzular kötülük ortadan kalkınca da vardır.</p>
				<p class="normal">— Öyle olsa gerek.</p>
				<p class="normal">— Arzulayan, tutulan insanın arzuladığı, tutulduğu şeyi sevmemesi mümkün müdür?</p>
				<p class="normal">— Değildir, sanıyorum.</p>
				<p class="normal">— O halde, aldanmıyorsam, kötülük kalmadığı zaman bile dostluk vardır.</p>
				<p class="normal">— Vardır.</p>
				<p class="normal">— Dostluğun sebebi gerçekten kötülük olsaydı, dostluğun da ortadan kalkması gerekirdi; çünkü sebep yok olunca, sonucu da yok olur.</p>
				<p class="normal">— Haklısın.</p>
				<p class="normal">— Halbuki biz dostun bir şey gözeterek ve bir şeyden ötürü dost olduğunu, ne iyi ne kötünün kötüden ötürü iyiyi sevdiğini kabul etmiştik, değil mi?</p>
				<p class="normal">— Evet.</p>
				<p class="normal">— Şimdiyse sevmenin ve sevilmenin başka bir sebebini buluyor gibiyiz.</p>
				<p class="normal">— Öyle görünüyor.</p>
				<p class="normal">— Sakın dostluğun asıl sebebi, demin söylediğimiz gibi, arzu olmasın? Öyle olunca, arzu eden bu arzuyu duydukça, arzu ettiği şeyin dostu olur ve bizim dostluk için bütün söylediklerimiz kocakarı masalı gibi boş bir gevezelik olmakla kalır.</p>
				<p class="normal">— Korkarım öyle.</p>
				<p class="normal">— Peki ama, arzu eden kendinde eksik olan bir şeyi arzu eder, değil mi?</p>
				<p class="normal">— Evet.</p>
				<p class="normal">— Bir eksiği, bir ihtiyacı olan, o eksiğin, o ihtiyacın dostudur.</p>
				<p class="normal">— Öyle sanıyorum.</p>
				<p class="normal">— İnsanın ihtiyaç duyduğu şey, bir eksiğini tamamlayacak olan şeydir.</p>
				<p class="normal">— Şüphesiz.</p>
				<p class="normal">— Öyleyse aşkta, dostlukta, arzuda insan kendine uygun geleni arar; buna bir diyeceğimiz yok, değil mi Lysis? Değil mi Meneksenos?</p>
				<p class="normal">İkisi birden:</p>
				<p class="normal">— Hayır, dediler.</p>
				<p class="normal">— Öyleyse sizin birbirinizle dost olmanız tabiatlarınız arasında bir uygunluk bulunmasındandır.</p>
				<p class="normal">— Şüphesiz, dediler.</p>
				<p class="normal">— O halde dostlarım, dedim; bir insan başka bir insan için dostluk, aşk, arzu gibi şeyler duyuyorsa bu duygularının tek sebebi ikisinin ruhları, huyları, âdetleri veya görünüşleri arasında bir uygunluk bulunmasıdır.</p>
				<p class="normal">Meneksenos gene:</p>
				<p class="normal">— Şüphesiz, dedi; Lysis bir şey söylemedi.</p>
				<p class="normal">— Peki, dedim, bu düşüncemize göre insan kendi tabiatına uygun olanı ister istemez sevecektir değil mi?</p>
				<p class="normal">— Öyle sanıyorum.</p>
				<p class="normal">— Öyleyse, gerçekten ve candan seveni, sevgilisi de ister istemez sever.</p>
				<p class="normal">Lysis’le Meneksenos, doğru demezden önce epey durakladılar, ama Hippothales’in sevinçten içi içine sığmıyor, yüzü renkten renge giriyordu.</p>
				<p class="normal">Vardığımız düşüncenin doğru olup olmadığını anlamak için tekrar söze başladım:</p>
				<p class="normal">— Dostlarım, dedim; uygunla benzer ayrı ayrı şeylerse dostluk hakkındaki bu düşüncemizin bir değeri olabilir, sanıyorum; ama, ikisi bir şeyse deminki düşüncemizi, benzerlerin benzerlikten ötürü birbirine faydasız olduğu fikrini çürütmek pek kolay olmayacak; dostun faydasız bir şey olabileceğini kabul etmek de saçma olur. Ama artık tartışmadan da başımız dönmeye başladı; gelin, isterseniz, uygunla benzer arasında bir ayrılık vardır diyelim.</p>
				<p class="normal">— Öyle diyelim.</p>
				<p class="normal">— O zaman, iyinin herkese uygun, kötünün herkese aykırı, yahut kötünün kötüye, iyinin iyiye, ne iyi ne kötünün ne iyi ne kötüye uygun olduğunu da kabul edebilir miyiz?</p>
				<p class="normal">— Edebiliriz.</p>
				<p class="normal">— Ama dikkat edin çocuklar; demin kabul etmediğimiz bir dostluk anlayışına dönüyoruz; çünkü, böyle olunca, iyi iyinin, kötü kötünün, eğri eğrinin dostu olabilir.</p>
				<p class="normal">— Öyle ya?</p>
				<p class="normal">— Nasıl olur. İyi ile uygun bir şeydir, dersek, iyi yalnız iyinin dostu olur demiş olmaz mıyız?</p>
				<p class="normal">— Evet.</p>
				<p class="normal">— Ama biz bu fikri de çürüttüğümüzü sanıyorduk, hatırlıyor musunuz?</p>
				<p class="normal">— Hatırlıyoruz.</p>
				<p class="normal">— Öyleyse ne diye tartışalım? Artık anlaşıldı ki biz bu işin içinden çıkamayacağız. Bari bırakın, ben de, duruşmalardaki usta hatipler gibi şöyle bir toparlayayım söylediklerimizi: Demek ne sevenler dost, ne sevilenler; ne benzerler, ne karşıtlar; ne iyiler, ne uygunlar ne de sözünü ettiğimiz daha bir sürü başka şeyler... O kadar çok ki hatırlamıyorum. Bütün bunların hiçbiri dost değilse susmaktan başka çare kalmıyor.</p>
	<p class="normal">Bunları söylerken niyetim, çocuklardan daha yaşlı birini kızıştırıp tartışmaya sokmaktı; ama tam o sırada Lysis’le Meneksenos’un lalaları, kötü ruhlar gibi, yanımıza yaklaştılar; ikisini de çağırıp eve dönmelerini söylediler; küçük kardeşlerini de ellerinden tutmuş götürüyorlardı; gerçekten vakit de oldukça geçti. Önce bütün dinleyicilerle bir olup onları savmaya çalıştık; baktık ki aldırış bile etmiyorlar artık; kafaları kızmış, yarı yabancı dilleriyle küçük efendilerini çağırıp duruyorlar. Hermes şenliklerinde biraz da içmişler, dert anlayacak gibi değiller; biz de artık üstüne varmadık ve sohbeti bıraktık. Ama giderayak şunları olsun söyledim:</p>
	<p class="normal">— Siz de gülünç oldunuz çocuklar, bu yaşımda ben de gülünç oldum. Bizi dinleyenler buradan giderken diyecekler ki, birbirine dost diyen bu insanlar –çünkü ben de kendimi dostunuz sayıyorum– daha dost nedir bulup çıkaramıyorlar.</p>
	<p class="normal"> <sup class="calibre3">[<a href="1_split_002.html#footnote-100-111-backlink" id="footnote-100-111" name="footnote-100-111">*1</a>]</sup>Çünkü Şölen’de ölümden sonra insanın bedeninden ayrılan, bir başka dünyaya göçen ruhtan bahsedilmiyor, “psykhe” kelimesi sadece bedenin, tenin, yani maddi varlığın karşıtı olan manevi bir varlığı göstermek için kullanılıyor. Bundan başka Türkçede daha çok Hıristiyani bir mana ile yüklenmiş olan ve halk diline pek girmeyen “ruh” kelimesinin Şölen’deki konuşmaları Eflatun’da olmayan bir manaya doğru kaydıracağını gördük. Buna karşılık “can” kelimesi çoğu zaman bedenin diriliği anlamına gelmekle beraber, birçok halk deyimlerinde tam Eflatun’un “psykhe”ye verdiği anlamda kullanılır, “canı sevilme”, “canı tez”, “can sıkıntısı”, “can kulağı”, “can isteme”, “can kardeşi” gibi. Halk şairlerinde can kelimesinin hemen her zaman bedenin karşıtı olan manevi değer anlamında kullanıldığını görüyoruz. Örneğin: “Gelin, canlar, bir olalım...” mısrasında olduğu gibi. Symposion’u çevirirken, Eflatun’un cümlelerinde “canı” hiç yadırgamadık. Örneğin: “canlarında bereket olanlar”, “sevdiği bir cana rastlamak” gibi. Kaldı ki bu kelimenin hayat anklamıyla karışması Avrupa dillerinde de vardır: “Anima” kelimesi her iki anlama da gelir.</p>
</div>
<div class="calibre1" id="calibre_pb_7"/></body>
</html>