<html xmlns="http://www.w3.org/1999/xhtml">
	<head>
		<title>1-9.html</title>
		<link href="template.css" rel="stylesheet" type="text/css"/>
	</head>
	<body>
		<div id="x1-9.html" xml:lang="tr-TR">
			<div class="Basic-Text-Frame">
				<p class="split"/>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Neler de geliyor aklına!” derdi annem, yanaklarımdaki tozu yapraklarıyla temizleyerek. “Belli ki zeki bir kızsın sen. Şunu bil ki kızım, birkaç acımasız ve bencil kişi yüzünden Güneş Hanım bize öfkelenmez. Öte yandan belki de günün birinde ışığı ve ısısı gitgide azalarak bitebilir de. O zaman biz de kendimize yeni bir güneş ararız ya da karanlıkta kalıp soğuktan donar ve ölürüz.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Ah, hikâyemin neresinde kalmıştım? Tamam, ısının çekirdeğime kadar ulaştığını ve susadığımı anlatıyordum. Biraz sonra özsuyum akmaya başladı, kabuğum kuruyup çatladı. Kocaman bir karınca koşarak geldi ve üzerimde gezinmeye başladı. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Ben sepetten yere yuvarlanırken kabuğum yarılmıştı, özsuyumun bir kısmı dışarı sızmış, güneşin altında kurumuştu. Kocaman karınca kıskaçlarını özsuya batırdı ve onu emdi. Sonra bıraktı beni. Bir süre kıskaçlarının üzerimde bıraktığı ize dikti gözlerini, sonra yeniden batırdı kıskaçlarını özsuya. Duyargalarını dikeltip ayaklarını yere yapıştırarak kurumuş özsuyumu öyle bir şiddetle çekiştirmeye koyuldu ki “Az sonra kıskaçları kopacak,” diye düşündüm. Karınca bir süre daha böyle çekiştirip durdu. Sonunda katılaşmış şuruptan bir parça kopardı ve sevinçle bırakıp gitti beni.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">İşte o sırada bir ses duydum. Bağın duvarının tepesinden iki kişi içeri atladı ve bana doğru seğirtti. Gelenler Sahip Ali ile Polat’tı ve amaçları meyve yemekti. Onlar, bahçeye adım atmayan öteki köylüler gibi korkmuyorlardı bahçıvanın tüfeğinden. Ayakları hep çıplak, üstleri başları da yırtık pırtık olan Polat ile Sahip Ali bağın içinden koşarak geçtiler. Bir keresinde bahçıvan onların arkasından birkaç el ateş de etmişti, ama Polat ile Sahip Ali kaçıp kurtulmuşlardı, o sıralarda ikisi de yedi-sekiz yaşlarındaydı.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Her neyse, o gün koşa koşa geldiler, üstümden atladılar, annemi aramaya gittiler. Biraz sonra geri döndüklerini gördüm ama pek keyifsizdiler. Konuşmalarından bahçıvana öfkelendikleri anlaşılıyordu.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Polat, “Gördün mü?” dedi, “bağdaki meyvelerin hepsi toplanmış, bize bir tane bile kalmamış.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Ama elimizden ne gelirdi ki?” diye sordu Sahip Ali. “Tam bir ay boyunca o açgözlü eşek elinde tüfeğiyle ağacın dibinde nöbet tuttu. Yerinden kımıldamadı bile!”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Polat, “Lanet olsun,” dedi, “bize bir tane bile bırakmamış. Ah kardeşim, o sulu şeftalilerden birini ısırıp yemeyi öyle istiyordum ki!.. Geçen yıl kaç tane şeftali yediğimizi anımsıyor musun?”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Patlayıncaya kadar yemiştik,” diye sızlandı Ali Efendi. “Bahçıvan ne var ne yok topluyor, hepsini götürüp köyün ağasına veriyor, lanet olası, umarım boğazında kalır şeftaliler. Suç bizde, hepimiz elimiz kolumuz bağlı oturduk, onun köyü yağ-<br/>malamasına göz yumduk.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Baksana Sahip Ali, eğer o adam bağı köye geri vermezse ben de bütün ağaçları yakarım.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Yakmazsak korkağızdır.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Eğer onları yakmazsak babamızın oğlu demesinler bize.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Çocuklar öfkeyle tepinip duruyorlardı, öyle ki bana tekme atacaklarından korktum birden. Ama yo, atmadılar. Tam önümde duran Polat birden bir dikene bastı. Dikeni çıkarmak üzere eğilmişti ki gözü bana ilişti, ilişir ilişmez de ayağına batan dikeni unutuverdi. Beni yerden aldı. “Baksana Sahip Ali!” diye seslendi. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Çocuklar sevinç içinde beni elden ele geçirdiler. O durumdayken beni yemek istemediler. Çok sıcaktım. Önce beni soğutmalıydılar, sonra yemeliydiler, soğuyunca tadım daha güzel olurdu. Kirli, nasırlı elleriyle beni okşadılar, ama ben mutluydum, çünkü beni son lokmaya kadar zevkle yiyeceklerini, yedikten sonra da dudaklarını ve parmaklarını yalayacaklarını biliyordum. Tadımın nasıl olduğunu günlerce, <br/>haftalarca unutmayacaklardı.  </span></p>
			</div>
		</div>
	</body>
</html>