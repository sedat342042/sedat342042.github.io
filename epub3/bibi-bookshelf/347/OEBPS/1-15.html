<html xmlns="http://www.w3.org/1999/xhtml">
	<head>
		<title>1-15.html</title>
		<link href="template.css" rel="stylesheet" type="text/css"/>
	</head>
	<body>
		<div id="x1-15.html" xml:lang="tr-TR">
			<div class="Basic-Text-Frame">
				<p class="split"/>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Şeftalinin çekirdeğini ne yapmayı düşünüyorsun?” diye sordu Polat.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Belki de akşama doğru gelip seni çağırırım, gidip tepede otururuz, ben de sana planımı anlatırım.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Köyün yollarında sineklerden ve gübre kokusundan başka bir şey yoktu. Karşımızdaki duvardan kocaman bir köpek yere atladı. Polat köpeği okşadıktan sonra dönüp eve girdi. Köpek de onun peşinden süzüldü içeri.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Yokuş yol biraz yukarıda, Polat’ın tepenin yamacına kurulu evinin damıyla aynı düzeye geliyordu. Sahip Ali bu damın üzerinden geçerek devam etti yoluna. Onun evi biraz daha ilerideydi. Beni avucunda sıkı sıkı tutarak evinin avlusuna atladı. Bacakları dizlerine kadar yumuşak, ıslak gübreye gömüldü, Ali bağdayken annesi yığmıştı onu oraya. Oğlunun yere düştüğünü duyan annesi başını evden dışarı uzattı ve “Koş Sahip Ali,” dedi. “Gel de babana biraz ekmekle su götür.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Sahip Ali beni ahıra götürdü, bir köşede yığılı gübreye bir çukur açıp beni gömdü. Bundan sonra karanlıktan ve gübrenin kokusundan başka bir şey hissetmedim. Orada kaç saat kaldığımı bilmiyorum. Gübrenin ekşi kokusu neredeyse bayıltıyordu beni. Sonunda suratımı kaplayan gübrenin kaldırıldığını hissettim. Sahip Ali gelmişti. Beni aldı, temizleyene kadar avuçlarına, pantolonuna sürttü. Geldiğimiz yoldan geri döndük, sonunda Polat’ın evinin damına ulaştık. Polat’ın annesiyle ablası damda bir yandan sobada yakıp ısınmak için tezek hazırlıyorlar bir yandan da kendi evinin duvarındaki tezekleri alıp bir kenara istifleyen komşu kadınla konuşuyorlardı. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Ali, Polat’ın annesine oğlunun nerede olduğunu sordu. “Polat keçiyi yamaca götürdü,” dedi kadın. “Evde yok.”</span></p>
				<p class="No-Paragraph-Style para-style-override-11" xml:lang="en-GB"><span xml:lang="tr-TR">Polat’ı tepede bulduk. Kara keçisini otlasın diye serbest bırakmıştı, yanındaki köpeğiyle oturmuş bizi bekliyordu. Birden Polat’la Sahip Ali’nin teninin renginin benimkiyle aynı olduğunu fark ettim. Her ikisi de kapkara olana kadar kalmış-lardı güneşin altında.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Pekala, anlat bakalım neymiş şu planın,” dedi Polat.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Bir şeftali ağacın olsun ister misin?” diye sordu Sahip Ali.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“İstememek için deli olmam gerek,” dedi Polat.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Haydi o zaman, gidelim.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Keçi ne olacak peki?”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Eve bırakırız.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Annem güneş batana kadar geri getirme keçiyi, demişti bana,” dedi Polat. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“O zaman köpeği keçinin yanına bırakırız.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Polat köpeğin başını okşadı, kulaklarını kaşıdı, “Ben dönene kadar keçiye göz kulak ol, tamam mı?” dedi.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Çocuklar bir koşu tutturdular, sonunda bağın dibine vardık. “Haydi sıçra,” dedi Sahip Ali.</span></p>
			</div>
		</div>
	</body>
</html>