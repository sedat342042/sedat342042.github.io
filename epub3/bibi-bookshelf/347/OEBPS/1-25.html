<html xmlns="http://www.w3.org/1999/xhtml">
	<head>
		<title>1-25.html</title>
		<link href="template.css" rel="stylesheet" type="text/css"/>
	</head>
	<body>
		<div id="x1-25.html" xml:lang="tr-TR">
			<div class="Basic-Text-Frame">
				<p class="split"/>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Sahip Ali bayılmıştı. Değneği elinden fırlayıp gitmişti, onu göremedim. Yılanın ısırdığı yer kıpkırmızı oldu. Eğer yılan bacağını ya da kolunu sokmuş olsaydı ne yapacağımı biliyordum. Ama sırtının ortasından sokmuştu, bu durumda ne gelirdi elimden? Çaresizlik içinde Sahip Ali’yi sırtıma aldım ve köye taşıdım. Ertesi gün Sahip Ali’nin mezarının başında ihtiyar Muncuk Kadın anneme, eğer oğlun Sahip Ali’yi bana daha çabuk getirebilseydi çocuk ölmezdi, dedi. Ama nasıl daha çabuk olabilirdim ki? Şeftali ağacı, sen de biliyorsun ki Sahip Ali benden daha ağırdı. Eğer bir eşeğim olsaydı ve buna rağmen arkadaşımı çabuk getirmeseydim o zaman <br/>ihtiyar Muncuk Kadın beni suçlamakta haklı olurdu. Ama benim elimden ne gelirdi?”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Polat yeniden ağlamaya başladı. Sahip Ali ile Polat’ı ne kadar sevdiğimi o zaman hissettim. Sahip Ali’yi bir daha görmeyeceğimi anladığımda öyle üzüldüm ki bütün yapraklarım döküldü, sonsuza kadar kurudum, çiçeksiz kaldım.  </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Polat ağlamasını kesip devam etti. “Artık köyde kalamam. Nereye gitsem Sahip Ali’nin yüzü geliyor gözlerimin önüne ve çok üzülüyorum. Ne zaman dağa çıksam, keçiyi tepelere otlamaya götürsem, köpekleri okşasam, gübreye bassam, öteki çocuklarla birlikte tarlada çekirge ve kertenkele yakalasam, ne zaman otları biçsem ya da evlerin damlarında yürüsem, hep Sahip Ali’nin yüzünü görüyorum. Polat, Polat diye sesleniyor gibi geliyor bana. Şeftali ağacı, onun seslenişini duymaya dayanamıyorum. Kasabaya, amcamın yanına gideceğim, orada bir bakkalın çırağı olacağım. Sahip Ali’nin hayatını kurtarmak için ne yapmam gerekirdi, bilemiyorum. Ben de ansızın onun gibi ölmeyeyim diye ne yapmam gerektiğini de bilmiyorum. Gencim. Anlayışım kıt. Ama köyde kalamayacağımı biliyorum. Gidiyorum, şeftali ağacı. Şeftalin sana kalsın!”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Polat’ın ayağa kalkıp yanımdan ayrılmak üzere olduğunu görünce şeftalimi onun ayağının dibine düşürdüm. Polat şeftaliyi aldı, kokladı, üstündeki tozu sildi, kollarıyla bütün gövdeme, en dibimden en tepeme kadar sarıldı, sonra da gitti. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Ertesi yıl epeyce boy attım, her tarafım dallarla, yapraklarla doldu. Yirmi ya da otuz tane çiçeğim oldu, yanımdaki toprak yığınının üzerinden bakabiliyordum artık, etrafı gözlemeyi, bağın öteki taraflarını görmeyi başardım.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Bir gün bahçıvan beni etrafı gözlerken yakaladı ve gelip bana baktı. Öyle bir sevindi ki ne yapacağını bilemedi. Yapraklarımın ve çiçeklerimin biçiminden ve renginden kimin kızı olduğumu anlamıştı. Bağında, kendisinin hiçbir çabası olmadan güzel bir şeftali ağacı yetişmişti. Para hırsı yüzünden köylüleri kendine düşman etmiş zengin bir ağanın uşağı olan bu bahçıvanın eline düşmek beni çok rahatsız etmişti.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Üzerimde on-on beş tane olgunlaşmış şeftali vardı, ama şeftalilerimin kimin eline geçeceğini düşününce durumumdan hiç hoşlanmadım. Polat ile Sahip Ali beni ekmişler, yetiştirmişlerdi, şeftalilerimi yemek onların hakkıydı, başkasının değil. Bu düşünce aklıma düşer düşmez şeftali-<br/>lerimi dökmeye başladım.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Bahçıvan şeftalilerimin birer birer koptuğunu görünce bulunduğum yerin bana uygun olmadığını düşündü. Sesini yükselterek, “Gelecek yıl senin yerini değiştireceğim,” dedi, “böylece iyice su emer, iri, olgun şeftaliler verirsin.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Ertesi yılın ilkbaharında, köklerimi uyandırırken baktım ki eskisi gibi düzenli değiller. Köklerden bazıları tamamıyla kurumuştu, bazıları da yerinden sökülmüştü. Elbette daha pek çok sağlıklı köküm vardı. Önce sağlıklı köklerimi nemli toprağa sokmaya başladım, sonra yeni kökler oluştu gövdemde ve ben de onları uzattım. Sonra aklıma filizlerim, yapraklarım, çiçeklerim  geldi, anneme selam gönderdim.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">O günden bugüne kaç yıl geçti bilmiyorum. Bahçıvan ağacımın şeftalilerini hiç yiyemedi, bundan sonra da yiyemeyecek. Bana yalvarabilir, beni tehdit edebilir, ya da testereyle kesebilir ama  bana asla boyun eğdiremez.</span></p>
			</div>
		</div>
	</body>
</html>