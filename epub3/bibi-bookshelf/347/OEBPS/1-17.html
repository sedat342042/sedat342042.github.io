<html xmlns="http://www.w3.org/1999/xhtml">
	<head>
		<title>1-17.html</title>
		<link href="template.css" rel="stylesheet" type="text/css"/>
	</head>
	<body>
		<div id="x1-17.html" xml:lang="tr-TR">
			<div class="Basic-Text-Frame">
				<p class="split"/>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Planını benden gizlemene gerek yok artık,” diye bağırdı Polat. “Ne olduğunu biliyorum ben. Şeftali çekirdeğini gömeceğiz, değil mi?”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Haklısın,” dedi Sahip Ali. “Çekirdeğimizi bağın öbür ucuna yığılmış toprağın arkasına gömeceğiz. Birkaç yıl geçmeden bizim de bir şeftali ağacımız olacak. Neden başka bir yere gömemeyeceğimizi anlıyorsundur.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Şeftali ağacı kayalık bir tepede yetişmez,” dedi Polat. “Ağaçların suya gereksinimi vardır. Yumuşak toprağa gereksinimleri vardır.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Kes şunu, cenazede dua mı okuyorsun?” dedi Sahip Ali. “Gidip bir bakayım, bahçıvan dönmüş olmasın.” </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Bahçıvan kasabadan henüz dönmemişti. Bağın kuytu bir köşesinde, bir toprak yığınının arkasında, Polat ile Sahip Ali yeri kazdılar, beni toprağa gömdüler, elleriyle yeri düzleyip gittiler. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Nemli, karanlık toprak beni kavradı, sarmaladı, bağrına bastı. Elbette henüz büyüyecek durumda değildim. Yeterince güçlenene kadar biraz zamana gereksinmem vardı. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Aradan zaman geçti, toprağın altına sızan soğuktan kışın geldiğini, toprağın karla kaplandığını anladım. Bir karış üstüme kadar donmuştu toprak, ama yerin altı o kadar sıcaktı ki üşüyüp donmadım. Bir süre hareketsiz kaldım, yerin altında tatlı, güzel bir uykuya daldım. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Uyudum ki ilkbahar geldiğinde güçlü olarak uyanayım, toprağın üzerine çıkmaya hazırlanayım, Polat’la Sahip Ali için meyve dolu bir ağaç olabileyim, utangaç güzel kızlar gibi pembe yanakları olan kocaman, sulu şeftalilerle dolu bir ağaç.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Kışın gördüğüm düşler pek aklımda kalmadı. Bir tanesini unutmadım: büyüyüp kocaman bir ağaç olduğumu görmüştüm. Polat ile Sahip Ali bana tırmanıyorlar ve dallarımı sallıyorlardı, yarı çıplak köy çocukları çevreme toplanıp şeftalilerimi <br/>havaya fırlatıyorlar, onları iştahla yiyorlardı. Ağızlarının kenarından tükürük akıyor, çıplak göğüslerinden, göbeklerinden ve karınlarından aşağı süzülüyordu. Saçkıran olup saçları dökülmüş bir çocuk durmadan “Polat, yediğimiz şeyin adını söylemedin bize,” diye bağırıyordu. “Eve dönünce nineme ne yediğimi anlatmak istiyorum ne de olsa. Öyle çok yedim ki, ama öyle lezzetliydi ki yediğim şey, daha doymadım, daha da fazlasını yemeye hazırım. O zaman bile doymayacağıma bahse girerim!”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Çırılçıplak iki küçük çocuk vardı, burunlarının, ağızlarının ve minicik pipilerinin üzerine sinekler doluşmuştu. İri iri şeftalileri yakalayıp ısırdıkça bağrışıyorlardı. Düşlerimden biri böyleydi.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Son düşüm bir bademçiçeğiyle ilgiliydi. Hâlâ kendime gelmemiştim ki ansızın tatlı bir ses duyuldu, aynı zamanda toprağa sızan ve bana tanıdık gelen kokular geldi burnuma. O ses, “Bademçiçeği,” diyordu, “buraya gel ve mis kokunu güzel şeftalinin <br/>yüzüne üfür. Yine de uyanmazsa ellerini uzat ve onun suratına, bedenine koy ki çiçeklerin kokusunu tanısın. Ne de olsa onu ne kadar erken uyandırırsan o kadar iyi, çünkü toprağın üzerine çıkıp filizlenmesinin zamanı geldi. Bütün çekirdekler uyanmakta.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Bademçiçeğinin kokusu, gövdemin, suratımın üzerinde gezinen elleri o kadar hoştu ki sonsuza kadar öyle baygın kalmak istiyordum. Ama kalmadım. Kendime geldim. Yeniden bayılmak istedim, ama bademçiçeği gülümseyerek “Daha fazla direnme,” dedi. “İçinde canlı bir tohum var, sen de büyüyüp kocaman bir ağaç olmaya, meyve vermeye karar verdin. Öyle değil mi?”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Bademçiçeği, bembeyaz kardan bir gelinlik giyip dudaklarını kırmızıya boyamış çok güzel bir geline benziyordu. Elbette kar görmemiştim o güne kadar. Sadece ben şeftaliyken annem söz etmişti ondan. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Bademçiçeğiyle kimin konuştuğunu ve onu benim yanıma kimin getirdiğini merak ediyordum. Bademçiçeği kollarını boynuma doladı, beni öptü, sonra da gülerek, “Ne kadar iri bir gövden var senin,” dedi. “Kollarıma sığmadın!” Sonra da devam etti. “İlkbahar geldi. Toprağın üstüne çıkmanın ve filiz vermenin zamanı artık.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">İlkbahar sözcüğünü duyar duymaz uyumakta olduğumun farkına vardım ve uyandım. İlkbaharın başlayıp bittiğini sandım, bense hâlâ çekirdeğimden çıkmamıştım. Bunu düşününce öyle bir üzüldüm, öyle bir kafam karıştı ki uykum filan kalmadı. Kapkara, nemli toprağın beni kucaklayıp okşadığını gördüm. Çekirdeğimin dışı ıslak, içi terliydi. Yukarıdan bir yerden üzerime sular damlıyordu, damlalar gövdemin yanlarından aşağı süzülüyor, yere akıp toprağa karışıyorlardı. Çevremdeki şifalı bitkilerin tohumlarının kökleri dört bir yana doğru uzuyordu. İçlerinden biri pek hızlı büyüyordu, sanki toprağı delip çıkacak gibiydi. Narin kökler bir o yana bir bu yana uzanıyor, toprağı emiyor, besin ve su sağlıyorlardı kendilerine. Acemi bir bitki de vardı, o da köklerini uzatıyor, başını eğiyor, sabırla toprağı deliyor ve azar azar yukarıya doğru ilerliyordu. İki gün içinde yeryüzüne çıkmaya ve güneşi görmeye kararlıydı. </span></p>
			</div>
		</div>
	</body>
</html>