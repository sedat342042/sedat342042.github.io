<html xmlns="http://www.w3.org/1999/xhtml">
	<head>
		<title>1-23.html</title>
		<link href="template.css" rel="stylesheet" type="text/css"/>
	</head>
	<body>
		<div id="x1-23.html" xml:lang="tr-TR">
			<div class="Basic-Text-Frame">
				<p class="split"/>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Günler geçti, bütün gücümü kullanarak şeftalimi iyice büyüttüm, güneş yanaklarını renklendirdi, gövdesini iyice ısıttı. Kızım özsuyumu emmek için benim gövdeme öyle bir sıkı sarıldı ki bazen canım acıdı, ama ona asla kızmadım. Ne de olsa artık ben de bir anneydim ve çok güzel bir kızım vardı.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Sahip Ali ile Polat’ın akıllarını başlarından öyle almıştım ki, bağdaki öbür ağaçları neredeyse unutmuşlardı; her zaman yaptıkları gibi annemin şeftalilerini koparmak için pusuya yatmıyorlardı. Ben onlara aittim ve şeftalim iyice olgunlaşınca onu koparma hakkını veriyordum; beni yedikleri gibi onu da keyifle yiyebilirlerdi. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Sonbahar başlarında bir gün Polat beni görmeye geldi, yalnızdı, hem de çok üzgündü. İlk kez çocuklardan birini öteki olmadan görüyordum. Polat önce beni <br/>suladı, sonra otların üzerine oturdu, bana ve şeftalime ağır ağır şunları söyledi: “Şeftali ağacım, şeftali ağacım, biliyor musun neler oldu? Bugün buraya neden yalnız geldiğimi biliyor musun? Nereden bileceksin ki. Sahip Ali öldü. Bir yılan ısırdı onu. İhtiyar Muncuk Kadın sabaha kadar <br/>bekledi başında, ama bana kalırsa hiçbir yararı olmadı. Sahip Ali’nin babasıyla birlikte dağa gittik, çöle gittik kadının istediği şifalı otları toplamak için, ama Sahip Ali iyileşemedi. Zavallı Sahip Ali... Neden gittin de beni yalnız bıraktın?”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Polat ağlamaya başladı. Sonra anlatmaya devam etti. “Birkaç gün önceydi, ben köyün dışına çıkmıştım, öğle vakti köye dönerken tepede buluştuk Sahip Ali’yle. Geçen yıl yaptığımız gibi senin toprağına gübre olsun diye bir yılan yakalamaya karar verdik.  Yılanlı Vadi’ye gittik. Orada senin aklının almayacağı kadar çok yılan bulunur. Vadinin bir tarafında baştan aşağı taş olan bir dağ vardır. Bu dağ taştır, ama sağlam kayalardan oluşmaz. Hayır. Şöyle düşün: Gökten yağan irili-ufaklı kaya parçaları üst üste yığılıp bir tepecik oluştururlar. Yılanlar bu kayaların arasında yuva yaparlar kendilerine ve ısınmak için de dışarı çıkarlar. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Bizim toprağımız, komşumuzun toprağı, Sahip Ali’nin yeğeninin toprağı ve daha birçok kişinin toprağı hep Yılanlı Vadi’de. Bu arazide yılanların tıslaması duyulur hep.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Sahip Ali ile ben dağın eteğindeki kayalara baktık ve senin için besili bir yılan yakalamak amacıyla değneklerimizi deliklere sokup çıkardık. Yarı çıplaktık ikimiz de. Benim üzerimde sadece pantolonum vardı. Sırtım o kadar ısınmıştı ki üzerinde yumurta bile pişirebilirdin. Kayadan kayaya sıçrıyorduk ki birden Sahip Ali’nin ayağı kaydı, geriye doğru yalpaladı ve ansızın öyle bir çığlık attı ki acılı sesi bütün vadiyi doldurdu. Arkadaşım bir yılanın kıvrılmış yatmakta olduğu bir kayanın üzerine <br/>yuvarlanmıştı. Sahip Ali bir çığlık daha attı ve yere kaydı. Yılana başka fırsat vermedim. Önce başının bittiği noktaya, sonra midesine indirdim değneğimi, sonra bir daha vurdum başına. Midesinde iki fareyle bir serçe vardı.</span></p>
			</div>
		</div>
	</body>
</html>