<html xmlns="http://www.w3.org/1999/xhtml">
	<head>
		<title>1-21.html</title>
		<link href="template.css" rel="stylesheet" type="text/css"/>
	</head>
	<body>
		<div id="x1-21.html" xml:lang="tr-TR">
			<div class="Basic-Text-Frame">
				<p class="split"/>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Polat ile Sahip Ali beni gördüklerine çok sevinmişlerdi. “İşte bu bizim ağacımız!” diye bağırdılar bir ağızdan. Dereden avuç avuç su taşıdılar, ayaklarıma döktüler, sonra da gittiler. Bahçıvan da yakınımdaki toprağı suluyordu. Küreğinin sesini duyuyordum.  </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">İlkbahar sonlarına doğru şifalı otların artık büyümediklerini fark ettim. Çiçek açıyorlar, tohumlarını çevreye saçıyorlardı,  yavaş yavaş sararmaya başlamışlardı. Yaz geldiğinde benim boyum onların boyuna ulaşmıştı, ama hâlâ dallarım yoktu. Dallarım çıkmadan önce boyumun biraz daha uzamasını istiyordum.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Polat ile Sahip Ali sık sık beni görmeye geliyorlardı, bazen biraz yanımda oturup benim geleceğimden ve kendi planlarından söz ediyorlardı. Bir gün kocaman, kırmızı, parlak bir yılan getirdiler yanlarında, sanırım kafasını bir sopayla ezmişlerdi. Bir karış uzağımda yeri kazdılar ve yılanı oraya gömdüler. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Polat ellerini çırparak, “Bahse girerim ki o bundan çok hoşlanacak!” diye bağırdı. Elbette ‘o’ diye söz ettiği bendim. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Bir yılan kucak dolusu gübreye ve suni gübreye bedeldir,” dedi Sahip Ali de.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Bana kalırsa ağacımızın ilk meyvelerini gelecek yıl yeriz,” diye tahminde bulundu Polat. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Emin değilim,” diye ihtiyatlı konuştu Sahip Ali. “Daha önce hiç ağacımız olmadı ki.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Olmadıysa ne olmuş,” dedi Polat, “şeftali ağaçlarının hemen meyve verdiğini duydum ben.” Bunu ben de biliyordum. Annem ilk iki şeftalisini iki yaşındayken vermişti.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Şeftalilerim irileşip olgunlaşınca nasıl görüneceğimi çok merak ediyordum doğrusu. Şeftalilerimin gövdemdeki özsuyu nasıl emdiklerini görebilmek için olabildiğince çabuk meyve vermek istiyordum. Şeftalilerimin ağırlaşmasını, dallarımı sarkıtmalarını, dallarımın uçlarının yere değmesini istiyordum. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Yaz geçti, sonbahar geldi. Gövdemin içinde incecik damarlar oluşturdum ki köklerimin topraktan aldığı besini yukarılara gönderebilsinler.  Sonbaharın ortalarına gelince, gövdemin birkaç yerinde bu damarlarımı tıkadım, köklerimden yukarıya da artık özsu çıkmaz oldu. O zaman yapraklarım beslenmedi, sararmaya başladı. Yapraklarımın sapları kırıldı, esen rüzgâr onları yere savurdu, ben de çıplak kaldım. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Kopan yapraklarımın gövdemde bıraktığı izleri iç taraftan örttüm. Gelecek ilkbaharda bunların herbirine bir filiz yerleştirecektim ki oralardan dallarım çıkıp uzasın. İlk meyvemi düşünüyordum. Annem gibi ben de iki yaşıma gelince meyve vermek <br/>istiyordum. Gövdemin üst tarafında kaç tane yaprak yeri olduğunu tam olarak anımsayamıyordum, dört müydü yoksa beş miydi; oralardan goncalarım büyüsün, çiçeklerim açsın istiyordum. Çiçeklerimi düşünmek öyle hoşuma gidiyordu ki.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Hava soğuyunca ben de daha çok uyur oldum; yeryüzü karla kaplanıp toprak donduğunda ben derin bir uykuya dalmıştım bile.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Polat ile Sahip Ali beni anızlarla ve yırtık çuval parçalarıyla sarıp sarmaladılar. Ne de olsa kabuğum hâlâ yumuşak ve incecikti, dondurucu soğukta tavşanlar için lezzetli bir besin sayılırdım. Ayrıca donabilirdim de, bu durumda bir sonraki ilkbaharda herşeye yeniden başlamam gerekirdi.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">İlkbahar geldiğinde önce bütün köklerim canlandı; sonra,  sapım uyandı, tomurcuklarım titreyip hafifçe şişti. Topraktan bana ulaşan su bütün uzuvlarımı sarsıp uyandırdı ve eyleme geçirdi. Goncalarımın içinde minicik yapraklar doğuyordu, <br/>goncalarım açıldığında o yaprakları daha büyütüp yassılaştıracaktım. Şimdi o minicik goncalarım biraz irileşmekteydiler. Geriye sadece üç tane goncam kalmıştı. Ötekileri obur bir serçe gagalayıp yemişti. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Üç çiçeğimi açtım, ama tam işimin ortasındayken üçünü birden şeftaliye dönüştüremeyeceğim belli oldu. İlk çiçeklerimden biri solup koptu. İkincisini küçük, yeşil bir şeftali yapabildim, ama sonradan ona yeterince besin sağlayamadım. Sararıp soldu, rüzgâr onu alıp yere savurdu. Sonra bütün gücümü toplayıp çok özel bir şeftali oluşturdum, onu kim görse gözleri hayretle açılacaktı, onu kim yese bir daha ömür boyu bir başka meyveye elini sürmeyecekti.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Birkaç gün sonra çiçeklerimin yapraklarını döktüm ve çiçek kılıfının içindeki meyveyi beslemeye başladım, iyice büyüyünce kılıf yırtıldı ve küçük yeşil şeftalim göründü.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Şeftalim tepeme yakın bir yerde büyümekteydi, ham bir badem kadar irileştiği günden başlayarak beni hafifçe yere doğru eğdi. Şeftalimi arzuladığım boyuta getirirsem sırtım iyice yamulur, hatta belki de kırılır diye kaygılanıyordum. Öte yandan şeftalimin kurumasını ve başıma dert açtı diye bir kenara atmayı da istemiyordum. Doğrusunu isterseniz, gelecek yıl bin tane şeftali vermeyi aklıma koymuştum, bu yüzden ilk başta kendimi bu bir tek şeftaliyle sınamam gerekiyordu. Çocukların yakınıma gömdükleri yılan çürüyüp dağılmış, çevremdeki toprağı zenginleştirmişti. Bu yılan ölüsü sayesinde güzel dallarım ve yapraklarım oldu.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">O günlerde Polat ile Sahip Ali sık sık gelemiyorlardı beni görmeye. Babalarıyla tarlalarda çalıştıklarını ya da ekin biçip harman dövmeye gittiklerini sanıyordum. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Ama bir gün beni görmeye geldiler, yanıbaşıma, toprağa bir çomak soktular ve beni ona bağladılar. Sanırım aynı gündü, Polat ansızın, “Sahip Ali,” dedi.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Ne var?”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Umarım o sefil herif bizim ağacımızı bulmaz!” diye bağırdı Polat. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Ya bulursa?” diye sordu Sahip Ali.</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Polat yanıt vermeyince Sahip Ali konuşmaya devam etti. “Hiçbir şey yapamaz o. Ağacı kendimiz diktik, kendimiz büyüttük; meyveleri de bizimdir elbette.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Polat durup düşündü. Sonra da, “Ama bu toprak bize ait değil ki,” dedi. </span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">“Olsun, yine bir şey yapamaz,” diye yanıtladı onu Sahip Ali. “Toprak onu işleyenindir. Ağacı yetiştirdiğimiz bu küçük toprak parçası da bizimdir.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Polat cesaretini toplayıp “Elbette bizimdir,” dedi. “Eğer bir şey yapacak olursa ben de bütün bağı yakarım.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Sahip Ali, güneşten yanmış çıplak göğsünü yumrukladı. “Eğer ona rahat verirsem ben de Sahip Ali değilim. Bağı yakar, sonra da kaçarız.”</span></p>
				<p class="Default para-style-override-11" xml:lang="en-US"><span class="char-style-override-6" xml:lang="tr-TR">Eğer Polat ile Sahip Ali o gün o sopayı toprağa sokup beni bağlamamış olsalardı aynı gece kırılıp giderdim. Çünkü o gece sert bir rüzgâr çıktı, dallarımı ve yapraklarımı dövdü, sabah bir baktım, badem ağacının bazı dalları kırılıp yere düşmüştü.</span></p>
			</div>
		</div>
	</body>
</html>