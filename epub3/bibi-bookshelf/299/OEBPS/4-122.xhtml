<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-122</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">     </p>
			<p class="baslik" id="_idParaDest-120">Perili Köşk</p>
			<p class="paragraf">Sermet Bey döndü, arkasındaki bekçiye, “İşte bir boş köşk daha!” dedi.</p>
			<p class="paragraf">Küçük bir çam ormanının önünde beyaz, şık bir bina, mermerdenmiş gibi göz kamaştıracak derecede parlıyordu. Tarhlarını yabani otlar bürümüştü. Bahçesinin demir kapısında büyük bir “Kiralıktır” levhası asılıydı. Bekçi başını salladı: “Geç efendim, geç!.. Orası size gelmez.”</p>
			<p class="paragraf">“Niçin canım?”</p>
			<p class="paragraf">“Demin gösterdiğim evi tutunuz. Küçük ama çok uğurludur. Kim oturursa senesinde erkek çocuğu dünyaya gelir.”</p>
			<p class="paragraf">“On iki kişi nasıl sığarız beş odaya! Buraya bakalım, buraya... Tam bize göre...”</p>
			<p class="paragraf">Bekçi tekrar kat’î bir işaretle, “Burada oturamazsınız efendim....” dedi.</p>
			<p class="paragraf">Sermet Bey, gözünü köşkten alamıyordu. Her tarafında geniş balkonları vardı. Temellerinin üzerine yaslanmış sanılacaktı. Kuluçka yatan beyaz bir Nemse tavuğu gibi yayvandı. Yirmi senedir, çoluğa çocuğa kavuşalıdan beri hep böyle bir yuva tahayyül ederdi. Asabî bir istical ile “Niçin oturamayız?” diye sordu.</p>
			<p class="paragraf">“Efendim, bu köşkte peri vardır.”</p>
			<p class="paragraf">“Ne perisi?”</p>
			<p class="paragraf">“Bayağı peri! Gece çıkar. Evdekilere rahat vermez.”</p>
			<p class="paragraf">Sermet Bey, gözüyle gördüğüne, kulağıyla işittiğine inananlardan değildi. Eliyle sıkı sıkıya tutup hissetmeyince bir şeyin varlığına hükmetmezdi. Gözle kulak onca birer yalan kovuğuydu. Yalanlar hep bize bu dört kapıdan girerdi. Fakat el... fakat lâmise, hiç dolma yutmazdı. Bütün hurafeler, batıl itikatlar dimağımıza hücum için gözle kulağa koşardı. Güldü, “Perinin bize zararı dokunmaz!” dedi. </p>
			<p class="paragraf">Bekçi bir küfür işitmiş gibi Sermet Bey’in yüzüne baktı.</p>
			<p class="paragraf">“Her giren evvelâ böyle söyler, ama bir ay oturamaz.”</p>
			<p class="paragraf">“Senin nene lâzım. Haydi burasını gezelim.”</p>
			<p class="paragraf">“Anahtarı sahibindedir.”</p>
			<p class="paragraf">“Sahibi kim?”</p>
			<p class="paragraf">“Sahibi Hacı Niyazi Efendi. İşte şu yandaki köşkte oturan...”</p>
			<p class="paragraf">“Haydi anahtarı alalım.”</p>
			<p class="paragraf">“Peki, amma...”</p>
			<p class="paragraf">Döndüler. Sık ağaçlar arasından yalnız üst katının çatısı görünen kırmızı aşı boyalı bir eski eve doğru yürüyorlardı.</p>
			<p class="paragraf">İhtiyar bekçi yolda beyaz köşkün tarihini kısaca anlattı. On senedir buraya girenler bir aydan ziyade oturamamışlardı. Evvelâ peri görünüyor, sonra büyük büyük taşlar atıyor, nihayet gelip camları kırıyor, içeridekilere geceleri hiç rahat vermiyordu. Kiracılardan ikisinin yüreğine inmiş, üçünün evlâtlıkları çarpılmış, birisinin karısı korkudan altı aylık çocuğunu düşürmüştü. Gölgelerinde koyunlar otlayan çiçekli badem ağaçlarının altından geçtiler. Kırmızı köşkün yeşil kapısını çaldılar.</p>
			<p class="yildiz">* * *</p>
			<p class="paragraf">Hacı Niyazi Efendi eski bir evkaf memuruydu. Hürriyet’te tazminat alarak daireden çekilmiş, ev alıp satmakla geçinmeğe başlamıştı. Fakat çok doğru bir adamdı. Senede belki yüz ev sattığı hâlde kendi Perili Köşk’ünü hariçten gelip Hanya’dan Konya’dan haberi olmayan enayi bir müşteriye sokmuyor, “Allah’tan korkarım, neme lâzım!” diyordu. Köşkünün perili olduğunu hiç saklamazdı. Kapıyı kendi açtı.</p>
			<p class="paragraf">Bekçi, Sermet Bey’in evi gezmek istediğini söyledi.</p>
			<p class="paragraf">“Pekâlâ buyurun!” dedi. Önlerine düştü. Bahçeden geçtiler. Hacı Niyazi Efendi sokakta sarı aba cübbesinin cebinden pirinç bir anahtar çıkardı. Bahçe kapısını açtı. Sermet Bey’e “Bu anahtar köşkü de açar...” dedi. Yürüdüler, bahçe hakikaten biraz vahşîydi. Bakımsızlıktan, ayak basmamış bir dere içine dönmüştü. Köşkün arkasındaki küçük çam ormanında da vahşî bir sükûn vardı. Bekçi köşke girmedi. Kapıda kaldı. Sermet Bey, ev sahibiyle gezdi. Tezyinata hiç diyecek yoktu. Alt kat bütün mermerdi. Sarnıç, banyo, kuyu, kümes, ahır... Hepsi tamamdı.</p>
			<p class="paragraf">“Kirası ne kadar?”</p>
			<p class="paragraf">“Çok istemiyorum. Yüz seksen lira. Ama üç seneliğini peşin isterim.”</p>
			<p class="paragraf">“Niçin?”</p>
			<p class="paragraf">“Bakınız beyim, niçin: Düşmanlarım köşk kiracısız kalsın diye peri filân lâfı çıkarmışlar. Birisi girdi mi, herkes fisebilillâh peri propagandasına başlar. Nihayet kiracılar işittikleri yalanı, gördük sanıyorlar. Meselâ kış ortası köşkü başıma bırakıp savuşuyorlar. Daha fenası, çıkanlar da propagandacılara katılıyor. İki sene daha böyle giderse malımı ne satabileceğim ne de kiracı bulacağım.”</p>
			<p class="paragraf">Sermet Bey sordu: “Köşkünüz ne kadar boş kaldı?”</p>
			<p class="paragraf">“Vakıa şimdiye kadar hemen hiç... Fakat giren, komşuların lâfına kapılır. Çok durmaz. Ürker, kaçar.”</p>
			<p class="paragraf">“Ben ürkmem.”</p>
			<p class="paragraf">“İnşallah.”</p>
			<p class="paragraf">“Fakat üç senelik peşin, bu biraz ağır...”</p>
			<p class="paragraf">“Ne yapayım beyim. Canım yandı. İsterseniz...”</p>
			<p class="paragraf">Sermet Bey köşkü çok beğenmişti. Hem kirası da ucuzdu. Şimdi üç odalı kulübelerin seneliğine yüz elli lira istiyorlardı.</p>
			<p class="paragraf">Hemen o gün kontratı yaptılar. Üç senelik kira olan beş yüz kırk lira peşin verilecekti. Hacı Niyazi Efendi’nin evinden çıktıktan sonra Sermet Bey bekçiye çıkardı, bahşiş diye bir yirmi beşlik kâğıt verdi.</p>
			<p class="paragraf">Bekçi, “Paranıza yazık oldu efendi” dedi, “üç sene değil, üç ay oturamazsınız.”</p>
			<p class="paragraf">“Görürsün.”</p>
			<p class="paragraf">“Görürüz. Hacı Efendi her girenden böyle üç seneliğini peşin alır, ama hiç birisi bir yaz kalamaz. Verdikleri para da yanar.”</p>
			<p class="yildiz">* * *</p>
			<p class="paragraf">Sermet Bey bir hafta sonra kalabalık ailesiyle köşke taşındı. Hâlis bir zevk ehliydi. Her gece çalgı çağanak, yemek, içmek, keyif, sefa gırla giderdi. Daima akrabalarından kadın, erkek, dört beş misafiri bulunurdu. Sermet Bey Türkiyeliydi. Fakat Avrupalıların “Gündüz cefa, gece sefa” düsturunu kabul etmişti. Çocukları mektebe giderlerdi. Kızlarını büyük ticarethanelere kâtip diye yerleştirmişti. Karısı kız mekteplerinde piyano dersi verirdi. Evde çalışmayan yalnız yetmiş beşlik annesiydi. O da mutfağa, hizmetçilere filân bakardı. Yemeği gece yarısına yakın yerler, yemekten sonra hiç oturmazlar, hemen yatarlardı.</p>
			<p class="paragraf">Aradan on beş gün geçmedi. Bir gece aşağı kattan bir çığlık koptu. Hizmetçi Artemisya; avazı çıktığı kadar haykırarak yukarı koştu. Arkada, çamların arasında beyaz bir şeyin gezindiğini haber verdi.</p>
			<p class="paragraf">Sermet Bey, “Gözünüze öyle görünmüştür!” dedi.</p>
			<p class="paragraf">Gören diğer hizmetçilere de kanmadılar. Çoluk çocuk, hepsi arka odanın balkonuna çıktılar. Artemisya’nın parmağıyla gösterdiği beyaz hayaleti gördüler. Ağaçların altında duruyor, sanki köşke bakıyordu. Sermet Bey, gözlerini ovuşturdu. “Vay anasını!” dedi, “Telkinin kuvvetine bak!”</p>
			<p class="paragraf">Karısı, kızları, çocukları korkudan sapsarı kesildiler. Büyük kızı, “Ne telkini beybaba! İşte karşımızda, görmüyor musun?” dedi.</p>
			<p class="paragraf">“Görüyorum.”</p>
			<p class="paragraf">“Ee, o hâlde telkin ne demek?”</p>
			<p class="paragraf">“Buraya girdik gireli peri masalından başka bir şey işittik mi? Her gelen bir şey söyledi. Şimdi biz bu tesirle böyle hepimiz birden, olmayan bir şeyi görüyoruz.”</p>
			<p class="paragraf">“Bu mümkün değil.”</p>
			<p class="paragraf">“Nasıl değil?”</p>
			<p class="paragraf">Sermet Bey, Hokkabaz Kazanov’un nasıl bütün bir tiyatro halkına ceplerindeki saati yanlış gösterdiğini filan anlattı. “Gözümüz kulağımızdan giren yalanları görür” dedi, “Fakat elimizi bu gördüğümüz şeye süremeyiz. Sürdük mü hemen kaybolur” Sonra kalktı. Karısının menetmesini filân dinlemedi. Elini görünen hayale sürmek için bahçeye fırladı. Çamlara doğru gitti. Fakat hayal kaçtı. Kayboldu. O gece evin içinde Sermet Bey’den başka kimse uyuyamadı.</p>
			<p class="paragraf">...Artık her gece bu hayali görüyorlardı. Sermet Bey, elini sürmeğe çıkınca hayal kaçıyordu. Biraz alışır gibi oldular. Fakat bir gece hepsi uyurken müthiş bir sarsıntı köşkü yerinden oynattı. Balkonlara koştular. Bir şey göremediler. Sabahleyin yemek odasının dibinde kocaman bir taş buldular. Sermet Bey’e annesi, “Bizi bu köşkten çıkarmazsan sana hakkımı helâl etmem!” demeğe başladı. Beş yüz kırk liraya iki ay oturmak... Bu Sermet Bey’in işine gelecek şey değildi. Ama gece aşırı büyük büyük taşlar ev halkına uyku uyutmuyor, hepsini heyecan içinde bırakıyordu. Sermet Bey, her defasında hayalin üzerine gidiyordu, bir türlü elini süremiyordu. Taşların başladığını duyan komşular, “Daha çıkmazsanız camlarınızı da kırar” diyorlardı. Sermet Bey kontratın “Çıkarken bütün tamirat müstecire aittir” maddesini hatırlayarak daha ziyade canı sıkılıyor, bu cam kırma meselesinin hulûlünden evvel bir şey yapmayı düşünüyordu. Yavaş yavaş kendi itikadı da bozulmağa başladı. Nihayet çıkmağa karar verdiler. Fakat başka bir ev bulamıyorlardı. Köşke dair daha bin türlü hikâyeler işitmeğe başladılar. Sözde burası eskiden kabristanmış. Mutfağın olduğu yerde beş yüz senelik bir evliya yatıyormuş... Sermet Bey, atılan taşlara, kırılan camlara rağmen hâlâ periye inanmıyordu. Bu peri daima çamlığın içine kaçıyor, orada sır oluyordu. El sürmek için kendisine yetişmek mümkün değildi. Sermet Bey, bir gün çamlığın içine saklanıp birdenbire perinin karşısına çıkmayı, yahut arkasından yavaşça gidip elini sürüvermeyi düşündü. Evdekilerin hiçbiri buna razı olmadı. “Seni hemen oracıkta çarpar!” diyorlardı. Fakat Sermet Bey, bulanan gönlüne rağmen, periye, ecinniye filân bir türlü inanamıyordu. Ertesi akşam koruya gitti. Büyük bir çamın alt dallarından birine bindi. Bekledi, bekledi. Gece yarısı oldu. Köşktekiler de meraktan uyuyamıyorlardı. Zavallıların balkonlarda gezindiklerini görüyordu. Birdenbire yüreği hop etti. Hayal sökün etmişti.</p>
			<p class="paragraf">Eliyle dokununca gölge gibi uçup silineceğini katiyen bildiği hâlde yine Sermet Bey’in dizleri titremeğe başladı. İçinden, “Ben korkmuyorum, fakat vücudum korkuyor!” dedi. Yavaşça aşağı atladı. Hayalin arkasından yürüdü. Şeklinin hatları pek sarih gözüküyordu. Yaklaştığını hayal hiç duymadı. Yavaşça elini uzattı. Beyaz cisme dokundu. Hayal birdenbire fena hâlde ürktü. Ama kaybolmadı. Döndü Sermet Bey’i görünce alabildiğine kaçmağa başladı.</p>
			<p class="paragraf">Sermet Bey, dokununca kaybolmadığı için bu hayalin peri filân olmadığını hemen anlamıştı. Peşini bırakmadı. Kovaladı. Çamlığın sonundaki alçak duvara dayalı bir tahtaya tırmanırken yakaladı. Gayet kuvvetliydi. Hayal mukabele imkânı olmadığını anlayınca çırpınmaktan vazgeçti. Sermet Bey, “Ben sana el âlemle alay etmesini gösteririm!” diye zavallı hayali sırtladı. Köşke doğru sürükledi. Bağırdı: “Lâmba getirin, suratını görelim.”</p>
			<p class="paragraf">“...”</p>
			<p class="paragraf">Köşk halkı bahçe kapısına inmişti.</p>
			<p class="paragraf">“İnsanmış, kerata! Ben dünyada ecinni filân yoktur, demez miyim?”</p>
			<p class="paragraf">Hayal bir türlü beyaz çarşafı başından bırakmak istemiyordu. Sermet Bey zorla çekti. Sakalı bıyığına karışmış Hacı Niyazi Efendi’yi görünce şaşırdılar. Bîçare, yüzünü göstermemek için elleriyle örtüyordu. Arkasındaki Şam kumaşından gecelik entarisi yırtılmıştı.</p>
			<p class="paragraf">Sermet Bey bir kahkaha attı.</p>
			<p class="paragraf">Kızlar, çocuklar, hizmetçiler alıklaştılar.</p>
			<p class="paragraf">Büyük Hanım, “Niçin ümmet-i Muhammet’i korkutup deli ediyorsun a efendi?..” dedi.</p>
			<p class="paragraf">Sermet Bey, “Onun sebebini ben bilirim!” cevabını verdi.</p>
			<p class="paragraf">Sonra büyük kızına hokka kalemle, yazıhanedeki kontrat kâğıdını çabucak getirmesini söyledi. Hacı Niyazi Efendi donmuş gibi, sorulan şeylere hiç cevap vermiyor, hep yüzünü karanlıklara çeviriyordu. Kontrat kâğıdıyla hokka kalem gelince, Sermet Bey, “Haydi bakalım al eline kalemi!.. Yüreğine indirdiklerinin, düşürttüğün çocukların cezasını görmek istemiyorsan söylediğimi yaz. İmzayı bas!” dedi.</p>
			<p class="paragraf">Hacı Niyazi Efendi mihanikî bir hareketle kalemi kaptı. Sermet Bey’in kelime kelime söylediklerini tereddüt etmeden yazdı: “Kiracım Sermet Bey’den köşkün altı senelik kirası olan bin seksen lirayı peşinen aldım.”</p>
			<p class="paragraf">“Hah, şöyle!..”</p>
			<p class="paragraf">“….”</p>
			<p class="paragraf">İmzasını attı. Beyaz örtüsüne bu sefer yarım bürünmüş olduğu hâlde, her gece sır olduğu tarafa gitti.</p>
			<p class="paragraf">Sermet Bey’in iki senedir köşkte oturabildiğine herkes hayrette kaldı. Komşuları Hacı Niyazi Efendi’ye, “Galiba senin evin ecinnileri, başka eve göç ettiler. Yeni kiracın hiç çıkacağa benzemiyor!” dedikçe evvelâ sararıyor, sonra kızarıyor, şu cevabı homurdanıyordu.</p>
			<p class="paragraf">“Ne abdest, ne oruç, ne namaz, ne niyaz... Karılı erkekli, çoluklu çocuklu hepsi akşamdan sabaha kadar sarhoş! Ayol onlara ecinni değil, şeytan bile görünemez!”</p>
			<p class="paragraf ParaOverride-6"><span class="CharOverride-11">…..</span></p>
			<p class="paragraf ParaOverride-7"><span class="CharOverride-10">Zaman,</span> Sayı: 358,<span class="CharOverride-10"> </span>22 Nisan 1335 [1919], s. 2.</p>
		</div>
	</body>
</html>