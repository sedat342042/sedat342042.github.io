<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-107</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="baslik" id="_idParaDest-105">Antiseptik</p>
			<p class="paragraf">Minimini, güzel, şeytan Bedia’yı ailesi büyük bir adama vermek istiyordu. Hâlbuki o iki senedir, Tıbbiye talebesinden olan kuzeniyle işi pişirmişti. Kendini almak arzu eden bu büyük adam tek gözlüklü şık bir sefirdi. “Kırkında var, yok...” diyorlardı. Bedia daha on yedisine girmemişti. Annesinin, babasının, haminnesinin ısrarlarına biraz karşı geldi. Ağladı, sızladı. Ama nihayet mağlûp oldu.</p>
			<p class="paragraf">“Ben koca herifi ne yapayım? Elli sene Avrupa’da balolarda sürtmüş!” dedikçe, “Halt etmişsin! Otuz sekiz yaşında! Koca dediğin böyle olur. Fenerbahçe kulübünde top oynayan oğlanlara mı varacaksın?” cevabını alıyordu. Nişan günü köşke bütün aile efradı çağrılacaktı. Fakat bir gün evvel kuzen geldi, Bedia ile yalnız kaldılar. Evvelâ dargın dargın bakıştılar. Sonra Namık, “Yazık sana Bedia!” dedi, “Büyük baban yerinde bir adama varıyorsun.”</p>
			<p class="paragraf">“Amma mübalâğa ha...”</p>
			<p class="paragraf">“Mübalâğa değil! Bir asır yaşında, boyalı bir ihtiyar işte!”</p>
			<p class="paragraf">“Ne yapayım? Annemin, babamın büyüklük merakı var. Damatları sefir olacak. Hem annem kırk yaşında bile olmadığına yemin ediyor.”</p>
			<p class="paragraf">“Allah belâsını versin! Bir asır yaşında diyorum. Senin miden nasıl alıyor?..”</p>
			<p class="paragraf">“Ben o kadar ihtiyar bulmuyorum. Abanoz gibi siyah düzgün bıyıklar! Tepesi çıplak ama bu da zekâya delâlet eder!”</p>
			<p class="paragraf">Namık güldü.</p>
			<p class="paragraf">“Anlaşıldı” dedi, “sen abanoz bıyıklara vurulmuşsun! Bu bıyıklar abanoz olmayıp fildişi gibi beyaz olsa yine varır mıydın?”</p>
			<p class="paragraf">“Varmazdım. Hatta beyaz bıyıklı değil, kır bıyıklı olsa yine varmazdım.”</p>
			<p class="paragraf">Namık biraz düşündü. Sefir karısı olmak, ecnebi payitahtlarda hürmet, medeniyet görmek hülyasıyla şimdiden kabına sığmayan Bedia fıkırdayıp duruyordu. </p>
			<p class="paragraf">Namık dedi ki: “Bende tılsımlı bir su var; onunla nişanlının bıyıklarını yıkatabilirsen bir asır yaşında olduğunu sana söyleyecek. O vakit de varacak mısın?”</p>
			<p class="paragraf">“Gevezeliği bırak. Nasıl su o?”</p>
			<p class="paragraf">“Bir antiseptik...”</p>
			<p class="paragraf">“Nasıl yıkatayım?”</p>
			<p class="paragraf">“Gayet kolay! Yarın daha nişan merasimi yapılmazdan evvel onunla yalnız kal.”</p>
			<p class="paragraf">Bedia bir kahkaha attı: “Eey?”</p>
			<p class="paragraf">“Herifi azdır. Seni öpmeye kalkışsın.”</p>
			<p class="paragraf">“Sonra?”</p>
			<p class="paragraf">“De ki: ‘Ben meraklıyım. Evvelâ dudaklarınızı şu antiseptikle yıkayınız. Sonra istediğiniz kadar müstakbel zevcenizi öpünüz.’”</p>
			<p class="paragraf">Bedia ellerini çırptı. “Aman, şu antiseptiği getir” dedi, “ona ilk defa tam bir Fransız kadını gibi çok eksantrik gözükmek isterim!”</p>
			<p class="yildiz">* * *</p>
			<p class="paragraf">Nişan olacağı gün köşke bütün davetliler gelmişti. Namık Bedia’ya zarif bir şişe verdi. “İşte antiseptik! Haydi gayret!” dedi. Bedia bu teşyîden şuh bir heyecan duydu. Eksantrik görünmek en birinci düşüncesiydi. Ne yaptı, yaptı, sefirle salonun yanındaki küçük odada yalnız kaldı. Zavallı diplomatın elini tuttu. Saçlarını okşadı. Dizine süründü. Aşktan maşktan bahsetti. Zavallıyı iyice azdırdı. Diplomat gül yanağına kondurmak için abanoz bıyıklarını uzatırken, “Rica ederim” dedi, “uslu durunuz.”</p>
			<p class="paragraf">“Ah...”</p>
			<p class="paragraf">“Ben meraklıyım. Dudaklarınızı yıkayınız. İstediğiniz kadar öpünüz. Ben artık sizin değil miyim?”</p>
			<p class="paragraf">“...”</p>
			<p class="paragraf">Cevap beklemeden koştu. Dışarı çıktı. Namık’ın verdiği şişeyi getirdi.</p>
			<p class="paragraf">“Şurada, pencerenin önünde...” dedi. İştihası kabarmış diplomat, bu şuh emre hemen itaat etti. Bedia’nın eline döktüğü suyla güle güle, ağzını, bıyıklarını yıkadı. Sonra cebinden çıkardığı ipek mendille kuruladı. Bedia birdenbire “Aaa...!” diye haykırdı.</p>
			<p class="paragraf">“Ne var ruhum?”</p>
			<p class="paragraf">“Hiç!”</p>
			<p class="paragraf">Öpmek için yaklaştı. Bedia bir sinir darbesine uğramış gibi katılırcasına gülüyordu. Kahkahalarının teşennücü içinde minimini parmağıyla “Buradan, buradan!” diye parlak alnını gösterdi. Diplomat, bu pembe alnı koklayarak öptü. Bedia azıcık sükûnet bulunca, “Siz benim pederimsiniz?” dedi.</p>
			<p class="paragraf">“Ne demek sevgilim!”</p>
			<p class="paragraf">“Şu aynaya bakınız! Hayaliniz size cevap verecek...” Avrupa’da kadınların eksantrikliğine çok alışmış olan diplomat hiç şaşırmadı. Döndü, aynaya baktı. Kendini tanıyamadı. Abanoz bıyıkları fildişi gibi bembeyaz olmuştu. Sarardı. Morardı. Sonra hâlâ pencerenin yanında gülen Bedia’ya feci bir nazarla baktı.</p>
			<p class="paragraf">“Hain!” dedi. Burnu kanıyormuş gibi mendili ağzına tutarak salonun ortasından hızla geçti. Portmantodan fesini kaptı. Tek gözlüğünü düşürdü. Bastonunu alamadı. Kendini bahçeye attı. Deli gibi köşkten uzaklaştı! Müstakbel damatlarının böyle nişandan evvel birdenbire kaçışına hiçbir mana veremeyen aile halkı hâlâ pencerenin dibinde gülen Bedia’nın başına toplandılar.</p>
			<p class="paragraf">“Ne yaptın, ne oldu?” diyorlardı. Bedia, “Hiçbir şey yapmadım. Bu şişedeki su kaçırdı. Benim kabahatim yok” cevabını verdi. Annesi hiddetinden titriyordu.</p>
			<p class="paragraf">“O su ne? Çılgın!”</p>
			<p class="paragraf">Bu sefer Namık cevap verdi. “Yengeciğim! Hiç beyaz olmayan güzel, kumral saçlarınıza siz de biraz sürünüz. Ne olduğunu anlarsınız!” dedi.</p>
			<p class="paragraf ParaOverride-7"><span class="CharOverride-10">Diken, </span>Sayı: 7, 23 Kânun-ı sani [Ocak] 1919, s. 6.</p>
		</div>
	</body>
</html>