<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-127</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="baslik" id="_idParaDest-125">Mürebbiye</p>
			<p class="paragraf">Çocukluğumuzda büyük çam ağaçları altına kurulan salıncakları her türlü ders ve eğlence kitaplarına tercih ederdim.</p>
			<p class="paragraf">Sallanmanın lezzeti el’an bende mevcuttur, Nişantaşı’na taşındıktan sonra Galatasaray Sultanîsi’ne neharî olarak gidip gelmeğe başladım. Bu zamanlar bütün kadınlara âşıktım. Bilhassa küçük kız kardeşim için tutulan mürebbiyelere... Validem, ekseriyetle gelen hocaların çirkin olmasına dikkat ederdi. Fakat sonunda baktı ki ben güzelde çirkinde değilim. On sekiz yaşında güzellik çirkinlik pek aranmaz değil mi?</p>
			<p class="paragraf">Zavallı kızlar daima benim kurbanım olurlardı. Evde hiçbir mürebbiye bir haftadan fazla kalamaz; ya kapı arkasında, ya bir kanepe üstünde kendisini sıkıştırdığım zaman yakalanır ve tabiî evden ben kovulamayacağım için o kovulurdu. Böyle bir sene devam etti. Nihayet günün birinde güzel, bebek gibi güzel, sarı saçlı, maî gözlü bir kızcağız geldi.</p>
			<p class="paragraf">Akşam mektepten avdette kapıyı annem açtı, beni aşağıdaki küçük odaya aldı. Köşede kaşlarını çatılmış; asabiyetle cigara içen babamı gördüm. Şimdiye kadar duymadığım bir sertlikle dedi ki: “Şuraya otur bakayım.”</p>
			<p class="paragraf">Oturdum. O, kalktı ve odanın içinde gezine gezine bana uzun bir nutuk verdi; ne haylazlığım, ne edepsizliğim, ne çapkınlığım kaldı. Ben başım önümde, sessiz dinliyordum, nihayet babam elini omzuma koyarak, “Bana bak” dedi ve gözlerini gözlerimin içine dikerek devam etti: “Sana bu, son sözümdür. Eğer yeni tuttuğumuz kıza bir fena muamele, daha doğrusu edepsizlik edersen seni kovarım.”</p>
			<p class="paragraf">Bunun üzerine çıktı gitti. Validem birçok nasihat etti, ben yarım kulakla söylenen sözleri dinliyor, yeni gelen mürebbiyeyi de görmek için can atıyordum. Babamın kovarım sözüne inanmamakla beraber korkmamış değildim. İçimden adam sen de dedim. Elbet bir çaresini bulurum.</p>
			<p class="paragraf">Hizmetçinin yemeği haber vermesi annemin çok şükür nasihatini kesti.</p>
			<p class="yildiz">* * *</p>
			<p class="paragraf">Sofra başında tanıştık. Üstünde oldukça dekolte beyaz bir bluz, belini biraz fazla incelten lâcivert bir etek, ayağında ince muslin bir çorap, açık rugan iskarpinler vardı. Elini sıkmak için uzattığı zaman babamın hiddetine, annemin nasihatlerine rağmen parmaklarını biraz fazla sıktım. Oturduk, sofranın başında babam, sağda annem, solunda ben, benim yanımda hemşirem. Adriyen sofranın ta öbür ucunda kalmıştı. Sofranın altından ayağımı uzattım; yetişemedim. Ne ise dedim, ehemmiyeti yok. Uslu uslu yemeğimi yemeye başladım. Babam el’an öfkeli idi, hiç konuşmadan yemeğini yiyordu. Annemin gözleri de hemen hiç üstümden ayrılmıyordu. Adriyen arada sırada hemşireme bir lâf söylüyor ve gülümsüyordu.</p>
			<p class="paragraf">Külbastıyı keserken bir aralık Adriyen’e doğru gözlerimi kaldırdım. O da gizlice bana bakıyordu. İçimde bir sevinç hissettim. Her hâlde anlaşacaktık. Sofradan kalktık. Ben bütün ciddiyetimle konuşuyordum. Babam bile bu hâlime aldandı; yatmak üzere çıktığım zaman arkamdan anneme “Bizim oğlan biraz akıllandı” demiş olduğunu ertesi günü yine annemden öğrendim.</p>
			<p class="yildiz">* * *</p>
			<p class="paragraf">İlk gördüğüm akşam anlaşmamız kolay olacak demiştim. Fakat heyhat; bu zannımda ne kadar yanıldığımı sonradan anladım. Tam üç ay Adriyen’in kolunu bile sıkamadım, bu sefer ya ben babamın korkusundan acemi olmuştum, yahut o, biraz fazla usta idi. Kendisine öyle hürmet ettiriyordu ki mamafih ben de hissettim. Bu kıza karşı fazla bir zaafım vardı. Nihayet bir gün bize geldiğinin tam üçüncü ayı idi. Bahçede gezerken kendisini yakaladım. Gayet hürmetkâr olarak yanına gittim. Ne okuyorsunuz, diye sordum. Elinde “Güzel Dost”<span class="dipp"><a class="_idFootnoteLink" href="#footnote-225-271" id="footnote-225-271-backlink">271</a></span> vardı. Dedim ki: “Muharririni sever misiniz?”</p>
			<p class="paragraf">“Pek çok.”</p>
			<p class="paragraf">“Ben de.”</p>
			<p class="paragraf">“Size mürebbilik etmiş olacak.”</p>
			<p class="paragraf">Bunun üzerine elini tuttum ve dedim ki: “Eğer Maupassant gibi bir hocam olsaydı size karşı bu kadar hürmetkâr davranır mıydım?” Ve artık çenem açılmıştı. Müthiş bir talâkatle mühim bir ilân-ı aşk destanı okudum. O, her kelimemden sonra ufak bir nida-yı hayret ve istifham sigası kopararak beni dinledi ve bu gece için yalnız konuşmak ve Fransız edipleri hakkında mübahase etmek üzere odasına gelmekliğime müsaade etti ve elini öptüm, ayrıldım. Arkamı döndüğüm zaman kimi görsem beğenirsiniz? Babamı.</p>
			<p class="paragraf">Derhâl gözümle aramızdaki mesafeyi ölçtüm, her hâlde söylediğim şeyleri duymamıştı. Yanına gittim. “Müsaadenizle ben biraz çıkıyorum” dedim.</p>
			<p class="paragraf">“Peki” dedi.</p>
			<p class="paragraf">Fesimi giymek üzere odama çıktığım zaman aynaya baktım, Adriyen’e söylediğim sözlerin yüzüme verdiği kırmızılık, babamı görünce korkudan sarılık ile karışmış, acayip bir şekil almıştı. Fesimi giydim ve pencereden babamla beraber dolaşan Adriyen’i arkalarından selâmlayarak çıktım.</p>
			<p class="yildiz">* * *</p>
			<p class="paragraf">Akşam yalnız kaldığımız zaman babam dedi ki: “Aferin oğlum, ilk defa eve gelen bir kadın senden şikâyet etmiyor. Yalnız fazla şeye lüzum yok. Girip çıktıkça mürebbiye eli öpülmez.”</p>
			<p class="paragraf">Ben sevincimden çıldırıyordum. Yemekten sonra erkenden odama çekildim ve herkesin yatmasını sabırsızlıkla bekledim. Nihayet her yerde ses kesildi. Saçlarımı taradım, pudramı sürdüm ve odamdan çıktım. Sofa karanlık ve sessizdi. Yalnız masanın üstünde işleyen saatin tıkırtısı, bir de kalbimin çarpıntısı duyuluyordu. Adriyen’in kapısına yaklaştım, korka korka tokmağı çevirdim. Hayret... Kapı kilitli idi. Vurdum, hiç ses yok. Tekrar tekrar, ses yok. Babamın odasından bir tıkırtı duyar gibi oldum, korktum, derhâl odama kaçtım.</p>
			<p class="paragraf">Bu hâl böyle üç dört defa vuku buldu. Ben her rast geldiğim yerde Adriyen’e yalvarıyor, o da soğukkanlılıkla bu gece diye bana vaat ediyordu. Her vaatten sonra da kapıyı kilitli buluyordum. Baktım olacak gibi değil. Artık tahammülüm kalmamıştı. Bir akşam kapısının anahtarını sakladım ve odama öyle girdim. Gece yarısı, bu sefer, kemal-i emniyetle Adriyen’in kapısını açtım. Oda zifiri karanlıktı. Hafif bir nefes bana yolu gösterdi. Ellerimle etrafı yoklayarak yavaş yavaş ilerledim. Yatağa yaklaştığım zaman ellerimle hissettim ki yorgan, falan yoktu. Tabiî hak verdim; temmuz sıcaklarında da başka türlü yatılmazdı. Birdenbire parmaklarım yumuşak bir şeye dokundu ve bir ses haykırdı: “Kim o?”</p>
			<p class="paragraf">Karanlıkta babamın sakalını yakalamıştım.</p>
			<p class="paragraf ParaOverride-7">Kızıltoprak, 1919 </p>
			<p class="paragraf ParaOverride-8">S. Ö.<span class="CharOverride-10"> </span></p>
			<p class="paragraf ParaOverride-8"><span class="CharOverride-10">Diken, </span>Sayı: 16, Haziran 1335 [1919], s. 3.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-271-backlink" id="footnote-225-271">271</a>	Maupassant’ın <span class="CharOverride-10">Bel Ami</span> adlı eseri. Türkçeye, Müfit Ratip kazandırmıştır. </p>
				</div>
			</div>
		</div>
	</body>
</html>