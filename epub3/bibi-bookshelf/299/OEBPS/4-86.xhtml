<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-86</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">   </p>
			<p class="paragraf">Halk Edebiyatından</p>
			<p class="baslik ParaOverride-12" id="_idParaDest-84">Dama Taşları</p>
			<p class="paragraf ParaOverride-7"><span class="CharOverride-10">Deli pazarı .......</span></p>
			<p class="paragraf ParaOverride-8">Atalarsözü</p>
			<p class="paragraf ParaOverride-14">Ali Dânâ Efendi Edirnekapısı semtinde dedesinin dedesinden kalma eski viran evde oturur... kırk yılda bir dışarı çıkardı. Son zamanlarda birtakım genç âlimlerin bin bir rica, yüz bir teşekkürle gezip yıkık sakflarının, eğrilmiş camsız pencerelerinin, düşük kapılarının resimlerini aldıkları bu harabe iki yüz yaşını çoktan doldurmuştu. Beş dönüme yakın bahçesi kable’t-tarih bir ormanı andırırdı. Büyük çitlembik, çınar ağaçlarının altında isimlerini kimsenin bilmediği irili ufaklı yüzlerce ağaçlar, otlar, baldıranlar, devedikenleri, yılanyastıkları Arapsaçı gibi yer yer karışmıştı. Ağustos böceklerinin ninnileri, dızdızların ahenkleri sanki bu karanlık gölgelerde saklı haşeratı uyuturdu. Çitlembik çalmak için, yüksek duvarlardan aşarak bu bahçeye bir defacık girmek kabadayılığını gösterebilen küçük külhanbeyler bir daha buna cesaret edemezler, benizleri sarararak, “Sık ağaçların içinde, karanlık kovuklarda ayılar, kurtlar, kaplanlar, hatta devler” gördüklerini yeminlerle anlatırlardı. Baykuşlar o kadar çoktu ki kahkahaları gündüz bile işitilirdi. Dânâ Efendi bu evin ceddi Mahmut Ağa tarafından yapıldığını bilirdi. Bu Mahmut Ağa, Kara Mustafa Paşa’nın kethüdalarından biriydi. Evi gezmeye gelen meraklıların önlerine çok eski bakır kaplar, kazanlar, cezveler, sahanlar yığar, bunların kenarlarındaki “kargacık, burgacık” stilinde okunmaz bir mührü göstererek “Bakınız, mimi görüyorsunuz ya? Kefin ucunda da kaf var. Tı, fe... rı silinmiş, eskiden şına nokta koymazlarmış. Dikkat ediniz. Okuyamıyor musunuz? Efendim, gayet açık: ‘Vezir-i âzam Kara Mustafa Paşa kethüdası Mahmut Ağa!’” derdi. Hâlbuki Dânâ Efendi’nin içinde su gibi bir satır yazı okuduğu bu mühürcüğün nısf-ı kutru ancak yarım santimetreydi. Gören genç âlimler bu mührü “hat sanat-ı nefisimiz”in tespih böceği büyüklüğünde emsalsiz bir abidesi telâkki ederlerdi. Eski ev, eski eşya, eski kitap, eski esvap, eski kundura, eski halı, eski şarap meraklısı olan Dânâ Efendi evinin kırılan çerçevelerini tamir ettirmez, eski çamaşırlarını değiştirmez, eski dostlarından vazgeçmezdi. Tam evvel zamankârî bir rint hayatı sürüyordu. </p>
			<p class="paragraf">Eski bir merakı da dama oyunu idi. Kışın çini ocaklı odasında, yazın bahçesindeki yıkık, suyu yosunlu eski havuzun kenarına serdiği hasırın üstünde eski dostlarından biriyle dama oynamak yegâne zevki, yegâne eğlencesiydi. </p>
			<p class="paragraf">... Yine bir gün, yine bu eski hasırın üstünde uzanmış, çubuğunu çekiyordu. Evin camları kırık tepe pencerelerinden girip çıkan serçelere gözleri dalmıştı. Hızlı bir rüzgâr esti. Geniş saçaktan bir tahta parçası koptu. Yere düştü. Dânâ Efendi sevgili evinin bu kışı nasıl geçireceğini acı acı düşündü. Her şey gibi, içinde doğup büyüdüğü, içinde evlendiği, dedesinin, babasının, annesinin, kardeşlerinin, bir bir arkasına aldığı karılarının, çocuklarının, kızlarının ölülerini içinde kefenlediği bu uğurlu ev de yıkılacaktı... Dünyada zaten ne bakiydi? Hiç, hiç... Evet hiç! Gözlerini saçaktan ayırdı. Havuza dikti. Orada gayet iri, kart bir kurbağanın kendisine baktığını gördü. Dikkat etti. </p>
			<p class="paragraf">“Süphanallah, ne benzeyiş...” diye başını salladı. Şimdiye kadar hiç farkına varmamıştı. Bu kurbağa, kendisiyle tam kırk sene her gece dama oynadığı Cabi Efendi’ye benziyor, tıpkı onun gibi bakıyordu. Kaybolan eski dostlarından biri de bu Cabi Efendicik’ti. Geçen sene delirmiş, tımarhaneye gitmişti. Dânâ Efendi’nin beyaz kaşları çatıldı. Soluk dudakları büküldü. Doğruldu. Ayağa kalktı. Terliklerini giydi. Havuzun kenarına eğildi. Bu kurbağayı tutmak, öpmek istiyordu. Elini uzatırken kurbağa daldı. Havuzun durgun, koyu yeşil derinliğinde görünmez oldu. O vakit kalbine keskin bir sızının saplandığını duydu. “Ah Cabi, Cabi!” dedi. Bu ne eski, ne iyi, ne hoş, ne hakîm, ne tatlı bir arkadaştı. Âdeta bir feylesoftu. O kadar akıllıydı. Dânâ Efendi’nin havuza dikili gözlerinden yaşlar yuvarlanmaya başladı. Beyaz sakalını tuttu. Birdenbire kaçırmış gibi haykırdı... </p>
			<p class="paragraf">“Gidip onu görmeliyim. Ölmeden onunla bir oyun olsun oynamalıyım...”</p>
			<p class="yildiz">* * *</p>
			<p class="paragraf">Dânâ Efendi, vakıa çok sakin bir adamdı. Lâkin en ehemmiyetsiz bir arzu onu en şiddetli bir hırs gibi sarsardı. Sabırsızdı. Aklına geleni hemen yapardı. Hasırın üstünden Şam hırkasını almadan eve koştu. Çabucak giyindi. Aceleden yüreği çarpıyordu. Dama kutusunu koltuğunun altına aldı. Tenha sokaklardan tramvay caddesine çıktı. Aksaray’da tramvaydan indi. Arabaya bindi. Köprü’ye yetişti. Üsküdar vapuruna nefes nefese kendini attı. Vapur pat, pat, pat diye sümüklü böcek süratiyle yürürken o, duramıyor, dar güvertenin yolcu dolu kanepeleri arasında yumruklarını sıkarak dolaşıyordu. Nihayet Üsküdar’a çıktı. Rastgele bir arabaya atladı. </p>
			<p class="paragraf">“Çabuk, çabuk...” </p>
			<p class="paragraf">“Nereye efendim?” </p>
			<p class="paragraf">Acelesinden arabacı çocuk şaşırmıştı. </p>
			<p class="paragraf">“Çabuk diyorum.” </p>
			<p class="paragraf">“Peki. Nereye?” </p>
			<p class="paragraf">“Toptaşı’na. Sana iki mecidiye.” </p>
			<p class="paragraf">“Ama o kadar çok çabuk olmaz.” </p>
			<p class="paragraf">“Dört mecidiye.” </p>
			<p class="paragraf">“Pekâlâ.” </p>
			<p class="paragraf">“Aman çabuk...”</p>
			<p class="paragraf">Sarsıla sarsıla yokuşları çıkarken sabırsızlığından patlayacaktı. Arabacının ensesinden atların hareketlerine bakıyor, “Ha gayret, ha gayret... Biraz daha çabuk!” diye durmadan söyleniyordu. </p>
			<p class="paragraf">Tımarhanenin önünde indi. Parayı arabacının kucağına fırlattı. Bir kanadı aralık büyük kapıdan hızla içeri girince beyaz gömlekli koyu esmer, iri bir kapıcı onu karşıladı. Aceleyle kendisinin “Edirnekapısı eşrafından Dânâ Efendi” olduğunu, yine Edirnekapısı eşrafından Cabi Efendi’yi görmek istediğini anlattı. </p>
			<p class="paragraf">Kapıcı, “Efendi, bunları tohtura deyivir. Biz garişmayuz” diye onu yokuşlu küçük meydanın köşesindeki bir katlı, sarı boyalı bir binaya götürdü. Nöbetçi doktoru orada, odasında idi. Sarı saçlı, mavi baygın gözlü bir genç! Âdeta bir çocuk! Dânâ Efendi bu çocuğa derdini anlattı. Yalvardı. Yakardı. Fakat onu razı edemedi. </p>
			<p class="paragraf">“Efendim, göremezsiniz. Bu adam zırdelidir!” diyordu. Dânâ Efendi boynunu bükerek, ak sakalıyla çocuk gibi ağlayarak tekrar rica etti.</p>
			<p class="paragraf">“Bey oğlum, bu zat benim en aziz, en eski refikimdir. Bana bir şey yapmaz. İhtimal beni görünce sevincinden aklı başına gelir.” </p>
			<p class="paragraf">Genç doktor kanmadı. </p>
			<p class="paragraf">“Hayır efendim, biz mes’uliyet altına giremeyiz” dedi, “size tekrar söylüyorum. Bu adam zırdelidir. Onu öteki hastalardan ayrı, tek başına bir odada tutuyoruz. Akıllılara değil, diğer delilere bile tecavüz ediyor.” [257]</p>
			<p class="paragraf">“Bana etmez efendim.”</p>
			<p class="paragraf">“Ne biliyorsunuz?”</p>
			<p class="paragraf">Dânâ Efendi şal yeleğinin üstünden iman tahtasına vurdu. “Dinim gibi biliyorum efendim” dedi, “Ah kırk senelik refik... Unutmasının ihtimali yoktur.” </p>
			<p class="paragraf">“Olamaz, olamaz, olamaz.” </p>
			<p class="paragraf">Doktor kızmıştı. Elleri cebinde bir aşağı bir yukarı dolaşıyordu. Dânâ Efendi hüngür hüngür ağlamaya başladı. </p>
			<p class="paragraf">“Beni de tımarhaneye koyun. Ben buradan bir yere gitmem” diye bağırdı. Kapının yanındaki sandalyeye çökmüş, hıçkırıyordu. Doktor nihayet bu küçük ihtiyarın hâline dayanamadı. Acıdı. Baktı. Baktı. Başını salladı. Razı oldu. </p>
			<p class="paragraf">“Pekâlâ!” dedi, “Susunuz. Hadi refikinizin yanına gidiniz. Fakat bir zararı dokunursa biz karışmayız.” </p>
			<p class="paragraf">“Karışmayınız...”</p>
			<p class="paragraf">“Lâkin o koltuğunuzun altındaki ne?”</p>
			<p class="paragraf">“Dama kutusu.”</p>
			<p class="paragraf">“Onu da mı beraber götüreceksiniz?”</p>
			<p class="paragraf">“Evet. Kendisiyle bir oyun yapacağım.”</p>
			<p class="paragraf">Doktor cebinden çektiği iki eliyle beraber başını yukarı kaldırdı.</p>
			<p class="paragraf">“Yo... yo... İşte bu katiyen olamaz!” dedi, “Onun yanına biz bir çöp bile sokamayız.” </p>
			<p class="paragraf">“Fesuphanallah! Niçin?” </p>
			<p class="paragraf">“Bir fenalık yapar.” </p>
			<p class="paragraf">“Ayol bunlar küçük küçük taşlar! Top değil, tüfek değil, kılıç değil, kama değil...” </p>
			<p class="paragraf">“Ne olsa yasaktır vesselam!”</p>
			<p class="paragraf">“...”</p>
			<p class="paragraf">Dânâ Efendi içini çekerek, dama kutusunu, doktorun üstü boş masasına bıraktı. Onun yanına kattığı gardiyanla oradan çıktı. Büyük kapıdan girdi. Beyaz badanalı koridorlardan geçti. Taş merdivenlerden çıktı. Küçük yüksek pencerelerdeki kalın demir parmaklıklar sinirlerine dokunuyor, derinden ağlamalar, kahkahalar, naralar, eninler duyar gibi oluyordu. Gardiyan yeşil boyalı demir bir kapının önünde durdu. </p>
			<p class="paragraf">“İşte burası...” dedi. </p>
			<p class="paragraf">Anahtar ağır kilidin içinde dönerken Dânâ Efendi’nin yine hıçkırması tuttu. Ah zavallı Cabi Efendi... Tıpkı bir katil gibi! Hâlbuki bu adam bir melekti. Bir melâikeydi.</p>
			<p class="paragraf">Kapı açılınca Dânâ Efendi eski arkadaşını sakalı bıyığına karışmış, beyaz bir gömlek giymiş, köşede derin derin düşünüyor gördü. Zayıflamamıştı. Yine yusyuvarlaktı. Haykırdı: “Cabi Efendi!”</p>
			<p class="paragraf">Deli döndü. Kapıya baktı. Eski arkadaşını hemen tanıdı. Akıllı akıllı güldü. Başını salladı. Yavaş yavaş ayağa kalktı. </p>
			<p class="paragraf">“Vay sen misin Dânâ! Kardeşim! Şükür bizi dünya gözüyle görüştürene!”</p>
			<p class="paragraf">“Ah zavallı kardeşim!”</p>
			<p class="paragraf">Birbirlerine sarıldılar. Hüngür hüngür ağlaşarak, öpüştüler. Bu acılığı kadar âkılâne olan sahne gardiyanın da kalbine dokundu. İşte zırdeli sevdiği adamı görünce akıllanıvermişti. Dânâ Efendi konuşmak için kendisini arkadaşıyla yalnız bırakmasını gardiyandan rica etti. Elini saltasının cebine soktu. Bahşiş çıkardı. Gardiyan bu vazifeye bir gün evvel girmiş, iyi yürekli, saf, merhametli bir Anadolu evlâdıydı: “Pekâlâ, beraber oturagoyun. Yarenlik idin. Ben üzerinizden kapıyı kitleyeyom. Yimek yiyeceğim. İyarım seat sonra gelir açarım. Emme sakın korgmayasın...” dedi. </p>
			<p class="paragraf">Dânâ Efendi delinin boynuna sarılarak “Ah, kardeşimden mi korkacağım” diye derin derin hıçkırdı. “Haydi git. Ne vakit istersen gel.”</p>
			<p class="paragraf">“Benden korkacaksın ha... Benden? Benden? Ben seni canıma sokarım. Senin için canımı veririm.”</p>
			<p class="paragraf">......</p>
			<p class="paragraf">Gardiyan birdenbire akıllandığını gördüğü bu deli ile, bu deliyi deli gibi seven akıllının üstünden demir kapıyı kilitledi. Yemeğini yemeye gitti. Odada yalnız kalınca iki eski arkadaş bir müddet daha ağlaştılar. Öpüştüler. Gözyaşları bitip hıçkırıklar dinince Dânâ Efendi “Ayol, sen deli değilsin. Seni niçin burada tutuyorlar?” dedi, “Senin benden ne farkın var?” </p>
			<p class="paragraf">“Hiç, kardeşim, hiç... Doktorların garazı... Lânet olası çoluğumun çocuğumun iftirası... Damayı çok oynamamı çekemediler. ‘Deli’ diye iftira attılar. Beni tımarhaneye verdiler.” </p>
			<p class="paragraf">“Vah, vah...”</p>
			<p class="paragraf">“Ya...”</p>
			<p class="paragraf">......</p>
			<p class="paragraf">İki arkadaş ağlaşarak dertleştiler. Dânâ Efendi’nin heyecanına Cabi Efendi de dayanamadı, feylesofluğuna yakışmayacak bir ümitsizlikle hıçkırıyordu. Bahçede oynadıkları oyunları, unutulmaz matları, hileleri, on saat yemek yemeden, su içmeden oyuna devam ettiklerini hatırlıyorlar, acı acı gözyaşları döküyorlardı. Dânâ Efendi dedi ki: “Seninle yine bir oyun yapmak için dama kutusunu getirdim. Ama doktor buraya bırakmadı.” </p>
			<p class="paragraf">Delinin gözleri parladı. Ellerini dizlerine vurdu. </p>
			<p class="paragraf">“Sahi mi söylüyorsun? Bana bu iyiliği yapmak istedin ha...” dedi, “Allah senden razı olsun! Dün gece rüyamda görmüştüm. Zaten oynayacak bir adam bekliyordum. Benim taşlarım var!”</p>
			<p class="paragraf">“Taşları nerede buldun?”</p>
			<p class="paragraf">“Nerede buldumsa buldum. Sorma kardeşim. Bu gizlidir. Bu bir sırdır. Görürlerse hemen alırlar. Haydi vakit geçirmeyelim. Çabucak bir oyun yapalım.” </p>
			<p class="paragraf">Deli oturduğu ot minderden hızla kalktı. Duvardan koparılmış bir kireç parçasıyla, kapının önündeki döşeme üstüne muntazam dama çizgileri çizdi. Hanelerin birer aşırı içlerini beyazlattı. Ot minderin üstüne kıvrılmış duran yatağının arasından bir takımı yassı, bir takımı sivri taşlar çıkardı. Bunlar topraktan yapılmış gibi gayet tuhaf bir renkteydi. Su testisini kaptı. Arkasını kapıya dayayarak oturdu. Testiyi yanına koydu. Karşısına Dânâ Efendi’yi aldı. </p>
			<p class="paragraf">“Ben mahsustan böyle oturdum” dedi, “birdenbire kapıyı açmasınlar diye... Taşları görmesinler! Sen yassıları mı istersin, sivrileri mi?” </p>
			<p class="paragraf">“Hangisi olursa olsun!”</p>
			<p class="paragraf">Deli gülerek, “Dânâcığım! Ben senin iyiliğini isterim. Yassıları al. Sivrileri alırsan güçlük çekersin” dedi. Dânâ Efendi arkadaşının gözlerini görünce sarardı. Bunlar artık göz değil, iki alev parçasıydı. O sakin kurbağa çehresi değişmiş, birdenbire bir kaplan çehresi oluvermişti. Kapı üstünden kitli... Pencere kalın demir parmaklıklıydı. Yüreği göğsünü yırtacak gibi hopluyor, boğazına bir darlık tıkanıyordu.</p>
			<p class="paragraf">“Ne var kardeşim?” </p>
			<p class="paragraf">“Ne olacak? Ben tamam iki senedir dama oynamıyorum. Bütün oyunları unuttum. Kapalı durmaktan zihnim dağıldı. Dikkat et. Yanlış oynama. Eğer taş alırsam sana yuttururum.” </p>
			<p class="paragraf">Dânâ Efendi gözlerini fal taşı gibi açtı: “Neyi yutturursun?” </p>
			<p class="paragraf">“Aldığım taşı.” </p>
			<p class="paragraf">“...”</p>
			<p class="paragraf">“Evet, dikkat et.” </p>
			<p class="paragraf">“Böyle şey olur mu, Cabiciğim?” </p>
			<p class="paragraf">“Olur mu olmaz mı, görürsün şimdi...” </p>
			<p class="paragraf">“...”</p>
			<p class="paragraf">“Haydi sür bakayım.”</p>
			<p class="paragraf">“...” [258]</p>
			<p class="paragraf">“Hop...”</p>
			<p class="paragraf">“...”</p>
			<p class="paragraf">“Hop, al şunu yut bakayım.”</p>
			<p class="paragraf">“Aman...” </p>
			<p class="paragraf">“Aman falan tanımam...” </p>
			<p class="paragraf">“Taş bu kardeşim!”</p>
			<p class="paragraf">“Ne olursa olsun, yutacaksın diyorum.” </p>
			<p class="paragraf">“Nasıl yutayım?..”</p>
			<p class="paragraf">Korkusundan taşı ağzına koydu. Fakat boğazından aşağı indiremiyordu. Deli yanında hazır duran testiyi aldı. Uzattı. </p>
			<p class="paragraf">“Haydi, gayret... Hap gibi...” </p>
			<p class="paragraf">“Ama... m! Ama... m!..” </p>
			<p class="paragraf">“Amanı mamanı yok. İç bakayım! Hadi...” </p>
			<p class="paragraf">Deli bir eliyle Dânâ Efendi’nin yakasını tutuyor, öbür eliyle kaldırıp kafasına indirecekmiş gibi, içi su dolu kaba testiyi sallıyordu. Dânâ Efendi gayret etti. Su kuvvetiyle taşı yuttu. Boğazı yırtılmış gibi acıyordu. </p>
			<p class="paragraf">“Haydi şimdi, dikkat et.”</p>
			<p class="paragraf">“...”</p>
			<p class="paragraf">Tekrar oyuna başladılar. Dânâ Efendi tepeden tırnağa kadar dikkat kesildi. Fakat deli kaide, usul falan tanımıyordu. Abuk sabuk taşları sürüyor, aldığı taşı, şeftali takdim eder gibi eliyle onun ağzına götürerek, “Buyur, yut bakayım, haydi... Vakit geçirmeyelim” diyordu. Gözleri pek korkunçtu. Duvarlar ses geçmeyecek derecede muhkemdi. Kapı demirdendi. Dânâ Efendi bütün taşları hap gibi yuttu. Artık testide su kalmamıştı, boğazının acısından kıvranıyor, elleriyle karnına basıyordu. Deli gülmekten katılıyor, “İşte oyun bilmeyenin hâli budur!” diyordu. Dânâ Efendi, gözleri kapalı kıvranırken kapının kilidi döndü. Deli gülmeyi bıraktı. Gömleğinin ucuyla önündeki çizgileri sildi. Hemen ot minderin üstüne kaçtı. Kapıyı açan gardiyan “Ne o? Darıldınız mı? Ayrı duruyorsunuz...” dedi. </p>
			<p class="paragraf">“...”</p>
			<p class="paragraf">Deli yüzünü duvara çevirmiş, kapı tarafına bakmıyordu bile... Dânâ Efendi can havliyle, aralanmış kapıdan fırladı, koridora çıkınca “imdat, imdat!” diye bağırarak geldiği yollardan, çıktığı merdivenlerden koşmaya başladı. Büyük kapının kalın tahta parmaklığını geçip kendini meydana atınca arkası üstü yığıldı. Gardiyanlar başına toplanmışlardı. </p>
			<p class="paragraf">“Ne oldu?”</p>
			<p class="paragraf">“Ne oldu ki?”</p>
			<p class="paragraf">“Ne var?..”</p>
			<p class="paragraf">Dânâ Efendi inledi: “Ölüyorum...” </p>
			<p class="paragraf">Hakikaten kendini ölüyor sanıyordu. O kadar taş yuttuktan sonra yaşamanın imkânı var mıydı? Yüzü sapsarıydı. Gardiyanlar sarası tutmuş sandılar. Hemen karga tulumba, doktorun odasına götürdüler. Pencere yanında geniş bir koltuğa uzanarak gazetesine dalmış olan doktor, yarım saat evvelki dipdiri ihtiyarı şimdi böyle ölü gibi görünce şaşırdı. Acele kalktı. Nabzını tuttu. İyiydi... Harareti... O da tabiîydi. </p>
			<p class="paragraf">“Ne oldu beybaba?” diye sordu. Dânâ Efendi’yi kapının yanındaki hasır kanepeye uzatmışlardı. İnledi: “Ölüyorum, ölüyorum.” </p>
			<p class="paragraf">“Nen var?” </p>
			<p class="paragraf">“Yuttum! Taşları yuttum!”</p>
			<p class="paragraf">Doktor anlamıyor, gözlerini açıyordu: “Ne taşlarını?” </p>
			<p class="paragraf">“Dama taşlarını, hepsini!”</p>
			<p class="paragraf">“Nerede yuttun?” </p>
			<p class="paragraf">“Delinin yanında...” </p>
			<p class="paragraf">Çırpınıyor, geriliyor, titriyordu. Doktor Dânâ Efendi’nin midesini yokladı. Yumuşacıktı. Öyle taşa benzer katı bir şey olsaydı anlaşılacaktı. Hâlbuki... </p>
			<p class="paragraf">“Yalan söylüyorsun, beybaba, midende bir şey yok.” dedi. </p>
			<p class="paragraf">“Ne? Ölüyorum vallahi! Koca koca taşların hepsini...” </p>
			<p class="paragraf">Doktor tekrar midesini yokladı. Hiç, hiçbir şey yoktu. İnce bağırsaklara geçmesin diye midenin aşağı taraflarını da yokladı. Yine hiç... </p>
			<p class="paragraf">“Yalan, galiba sen de delisin.” </p>
			<p class="paragraf">“Deli mi? Boğazıma bak. Yırtıklara bak.” </p>
			<p class="paragraf">Doktor ağzını açan Dânâ Efendi’nin boğazına dikkatle baktı. Hakikaten küçük dilinin etrafı berelenmiş, kan içindeydi. Gayet katı, gayet sert bir şey buradan geçmişti. Ama nereye gitmişti. Dânâ Efendi’yi istintak etti. Delinin taşları nasıl yatağının altından çıkardığını, çizgileri nasıl çizdiğini, her taştan sonra nasıl su içirttiğini öğrendi... Dânâ Efendi’nin midesini, bağırsaklarını tekrar yokladı. Taşa benzer bir şey yoktu!</p>
			<p class="paragraf">“Tuhaf, tuhaf!..” diyordu. Dânâ Efendi ölecek gibi gözlerini kapıyor, uzandığı kanepeyi sarsan ürpermeler geçiriyor; elleri, kolları kımıldamıyordu. Doktor kendisiyle beraber hastayı hayretle seyreden gardiyanlara döndü: “Nasıl olur? Siz kör müsünüz, delinin yanına taşları kim vermiş?” diye bağırdı; “Haydi gidin. Nereden bulduğunu öğrenin. Çabuk bana haber getirin...”</p>
			<p class="paragraf">Gardiyanlar çıktılar. </p>
			<p class="paragraf">Genç doktor mâ-fevka’t-tabiî bir hadise karşısında kalmış gibi şaşırıyor, can çekişen ihtiyarın boğazını, midesini parmaklarıyla yokluyor, yokluyor, birçok büyük ecnebi sert maddeler değil, minimini, katı bir şey bulamıyor, dudaklarını bükerek, “Fakat taş hazm olur mu?” diyordu. </p>
			<p class="yildiz">* * *</p>
			<p class="paragraf">Beş dakika sonra gardiyanlar koşa koşa geldiler. En önlerindeki, ellerini ovuşturan başgardiyan, ansızın gayet ağır mes’uliyetlerden kurtulmuş adamlara mahsus şen bir memnuniyetle, “... Şey efendim; hâşâ huzurunuzdan... Nasıl haberimiz olsun bizim, malûmunuz bu zırdeli! Yalnız oturuyor. Şey etmiş, güneşte kurutmuş. O taşları öyle kendisi yapmış işte...” diye anlatırken doktor niçin mideyi yumuşak bulduğunun farkına vararak gülümsüyor; Dânâ Efendi yavaş yavaş doğruluyor... Demin ölüm korkusundan kapanan gözlerini, tıpkı vakitsiz ayılarak ötecek münasip bir yer arayan mahmur sarhoş gibi, açmaya çalışıyordu!</p>
			<p class="paragraf ParaOverride-7"><span class="CharOverride-10">Yeni Mecmua</span>, C. 2, Sayı: 39, 11 Nisan 1918, s. 206-208. </p>
		</div>
	</body>
</html>