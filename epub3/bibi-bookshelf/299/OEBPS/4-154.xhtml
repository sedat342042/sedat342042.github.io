<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-154</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="baslik" id="_idParaDest-153">Miras</p>
			<p class="paragraf">İnsanın kendi nefsinden nefret etmesi kadar dünyada azap verici bir şey yoktur, sanıyorum! Yıllarca rollerine, yalanlarına aldandığımız bir arkadaştan –adîliğini, alçaklığını sezince– hemen ayrılırız. Aşkta da böyle... Mabut gibi taptığımız vücudun bir lekesini.. keşfedince birdenbire soğur, hatta ona düşman kesiliriz. Fakat kendimize.... Ne yapabiliriz? Hiç! Ahlâk telâkkisinin ruhumuzda tutuşturduğu “iyilik, doğruluk, güzellik” ideali yavaş yavaş kararır. Bu üç alevli esirden meşale sönünce artık karanlık bir çöle düşeriz. Hayvanlaşırız. Hâlbuki hayvanlık ne kederli bir yaşayıştır! Mefhumsuz, gayesiz, muhabbetsiz, mukaddesatsız bir hayat! “İyi” yok, “doğru” yok, “güzel” yok... İşte bugün benim de ruhumdaki ilâhî meşale söndü. Serseri, sergerdan bir hayvanım! Mahzun, mükedder, meyus bir hayvan! İnsanlığın kıymetlerini kaybetmiş bir zavallı! Bu karanlığa düşüşüm irademle olmadı, gayr-i ihtiyarî... Âdeta, haberim olmadan... diyebileceğim. On beş gün evvel. Amcamın köşkünde yattığım gece... Nasıl oldu? Nasıl birdenbire insanlıktan çıktım? Artık ebediyen dönemeyeceğim bu cennetten nasıl bu cehenneme yuvarlandım? Nasıl, nasıl?..</p>
			<p class="yildiz">* * *</p>
			<p class="paragraf">Amcam, oğlu Nihat Çanakkale’de şehit düştüğü günden beri, beni onun yerine koymuştu. Geçen sene de yengem kederinden öldü. Şimdi bu talihsiz adam saraya benzeyen köşkünde hizmetçileriyle oturur. Ara sıra, kendisini görmeğe giderim. Ömrümde tanıdığım insanların en ahlâklısı, en faziletlisi amcamdır. Babasından kalan büyük serveti kardeşi gibi sefahet âlemlerinde yememiş, devlete hizmet etmiş, hayatını kaymakamlıklarda, mutasarrıflıklarda, uzak vilâyetlerin valiliklerinde geçirmiştir! Şiire, sanata karşı duyduğu meftunluğu biz, yeni adamlar, hatta tasavvur bile edemeyiz. Divanlar onun nazarında kudsî bir mahiyeti haizdir. Gazellerin, kasidelerin mısralarında, kafiyelerinde ilâhî bir esrar gizlidir. Bahçenin nihayetinde, karaçamlar arasında yaptırdığı kütüphane sanki gizli bir mabetçik... Gününün yarısından ziyadesi burada geçer. Kitapların tozunu alır. Ciltleri okşar. O gün bana kapıyı açan uşak yine “Beyefendi kütüphanede, isterseniz oraya buyurun!” dedi. Yaprakları dökülmüş ağaçların dibinde hâlâ yeşil duran çiçeksiz tarhlara baka baka yürüdüm. Kütüphanenin kurşun kaplı fincan kubbesi meçhul bir matem timsalini andırıyordu. Pencerelerin yeşil boyalı demir kapakları açıktı. Kapıya ilerledim. Evvel zaman üslûbu tokmağın altındaki kilitte bir sarı pirinç anahtar sokuluydu. Parmağımla yavaşça vurdum. İşitmedi, biraz daha hızlı vurdum, uşak zannetti.</p>
			<p class="paragraf">“Ne var, Mehmet?” dedi.</p>
			<p class="paragraf">“Mehmet değil, amca benim...”</p>
			<p class="paragraf">“...”</p>
			<p class="paragraf">Kapıyı açtı.</p>
			<p class="paragraf">Bembeyaz sakalıyla mavi yorgun gözlerini daha büyük gösteren kalın taşlı altın gözlüğüyle türbesinden canlanarak kalkmış bir evliyaya benziyordu. Elini öptüm.</p>
			<p class="paragraf">“Gel bakalım” dedi, “sana bir mücevher göstereyim.”</p>
			<p class="paragraf">“Buyurun.”</p>
			<p class="paragraf">Ayaklarımı çıkardım. Tıpkı bir camiye girer gibi... kırmızı çedik terliklerden bir tanesini giydim. Amcamın arkasında deve tüyünden yapılmış bir oda esvabı vardı. Kristal masaya oturduk. Açık duran kitabı bana uzattı. Tekrar, “Mücevher, mücevher... Emsali bulunmayan bir mücevher!” dedi. Bu mücevher çamura düşmüş bir bakkal defterine benziyordu. Yalancıktan müteheyyiç göründüm ve: “Hakikaten enfes...”</p>
			<p class="paragraf">“Dün getirdiler. Kaça alsam beğenirsin?”</p>
			<p class="paragraf">“İki liraya.”</p>
			<p class="paragraf">Yüzüme dik dik baktı. “Sen deli olmuşsun oğlum...” dedi.</p>
			<p class="paragraf">Tamir etmek istedim: “Cildi pek eski de... Nasıl, beş liraya alabildiniz mi?”</p>
			<p class="paragraf">“Ne lirası!” diye haykırdı. “<span class="CharOverride-10">Dâfiü’l-gumum</span>, Deli Birader’in letaif külliyatı... İstanbul’da bir nüshası daha yok... Belki bütün dünyada bir eşi yok! İhtimal yazı da Gazalî’nin kendi yazısı...”</p>
			<p class="paragraf">“Kaça aldınız?”</p>
			<p class="paragraf">“Yüz seksen liraya.”</p>
			<p class="paragraf">“Çok iyi!..” dedim. Yazı kargacık burgacık nevidendi. Cildin kenarlarını sanki hırçın bir sıçan kemirmişti. Nakışlarının yaldızı solmuştu. Ben bu süprüntü parçasına bakarken amcam yeni ele geçirdiği mücevherini çıkarıp “Bunu görmedin, bunu da görmedin!” diye birer birer masanın üzerine bırakıyordu. Birtakım divanlar, tarihler, tercümeler, filânlar... ki hepsinden küflü bir mezar rutubeti çıkıyordu. Amcam, hele yalnız kaldı kalalı bütün hayatını kütüphanesine hasretmişti. Benim şiirle, sanatla iştigalim, eserlerim, şairliğim çok hoşuna gidiyor, ikide birde “Sen benim mâbihi’l-iftihârımsın!” der, fakat yeni yazıları, yeni kitapları kütüphanesine yine sokmaz...</p>
			<p class="paragraf">Kitaplardan yorulan gözlerimi çini kaplı duvarlara kaldırdım. Fiyatları, şüphesiz bu kitaplar gibi yüksek olması icap eden, yazıları okunmaz, levhalar asılıydı.<span class="dipp"><a class="_idFootnoteLink" href="#footnote-225-382" id="footnote-225-382-backlink">382</a></span> Kubbenin ortasındaki billur avize, altın kakmalı zinciriyle kütüphanenin mütevazı sükûnetine uymayacak derecede muhteşemdi. Amcam okuduğu kasideyi bitirdikten sonra, “Haberin var mı? Benim kütüphaneyi satın almak istiyorlar!” dedi.</p>
			<p class="paragraf">“Kim?”</p>
			<p class="paragraf">“Tanımazsın, müsteşrikler.”</p>
			<p class="paragraf">“Ne kadar veriyorlar?”</p>
			<p class="paragraf">“Evvelâ on bin lira... dediler. Sonra ‘ben satmam’ deyince on beş bine, yirmi bine çıktılar.”</p>
			<p class="paragraf">“Ne diyorsunuz?”</p>
			<p class="paragraf">“Hatta yirmi beş bin de verecekler.”</p>
			<p class="paragraf">“Aman amca, hiç durmayınız, satınız!” dedim. Gözlerini okuduğu kitaptan kaldırdı, bana çevirdi. İçinde öyle bir itap, öyle bir serzeniş vardı ki...</p>
			<p class="paragraf">“Kütüphanemi satmak mı? Sonra ben ne yaparım?”</p>
			<p class="paragraf">“...”</p>
			<p class="paragraf">Gözlerini tekrar kitaba indirdi. Çehresi bozulmuştu. Dargın, perişan bir tavırla “Ben mezara, kütüphanem mezara!” diye başını salladı.</p>
			<p class="paragraf">Ses çıkarmadım. Elimdeki kitabı okur gibi yaptım. Ne kadar böyle sustuk bilmiyorum, bana çok uzun geldi. Gözlerim yazma satırların arasında gezerken kendim yirmi beş bin lirayı düşünüyordum. Bu küçük bir servetti. Er geç benim olacak bir servetti. Zira amcamın bizden başka vârisi yoktu. Hayatının o ölüme giden yolunda çok ilerlemiş olan bu ihtiyarcık dünyada nihayet birkaç sene misafirdi. İçimden “Birkaç sene daha” diyordum, “haydi beş sene... Âb-ı hayat içmedi ya bu!..” Acaba kütüphaneyi isteyen müsteşrikler kimlerdi? Soracaktım. Lâf ta ağzımın içine geldi. Sormadım. Gözlüğünün altında daha büyük, daha mavi, daha parlak görünen zeki gözlerinden korkuyordum. Sanıyordum ki düşüncemi hemen anlayacak. Şimdiye kadar hiç düşünmediğim bu hazır miras birdenbire bütün hayalimi doldurdu. Sanki kafam şişti, sersem oldum. Amcamla neler konuştuğumun farkında değildim. Kütüphaneden çıktık. Salona geldik. Yemeğe oturduk. Ben bir duman içinde gibiydim. Amcamın ikide birde “Senin bugün bir dalgınlığın var. Sende bir şey var!” dediğini hatırlıyorum. Sofrada yemeğimi yerken dimağım, benim vücudumun haricinde, benim irademin haricinde, benim ruhumun haricinde yabancı bir makine imiş gibi işliyor, düşünüyor, planlar kuruyordu. Kafamın içinde doğan fikirlere hükmedemiyor, susuyordum. Öyle ya... Bu zavallı ihtiyar mutlaka yakında ölecekti. Kütüphane yirmi beş bin lira... Köşk, bağ, Faikpaşa Yokuşu’ndaki apartman filân... Yetmiş seksen bin lira da bunlar: Yüz bin liralık bir servet! Artık burada yaşar mıydım? Doğru Avrupa’da soluğu alacak, zevk içinde hayatın tadını tadacaktım. Fakat... ya bu ihtiyarcık evlenmeğe filân kalkarsa... Fakat mümkün mü?</p>
			<p class="paragraf">Dimağımın içinden tiz, keskin bir şeytan sesi “Niçin mümkün olmasın?” dedi. Ben, “Mümkün değil, mümkün değil!” diye dişlerimi sıktım.</p>
			<p class="paragraf">“Hayır, pek mümkün! Yarın birdenbire işitirsin!”</p>
			<p class="paragraf">“Bu fena...”</p>
			<p class="paragraf">“Tabiî fena...”</p>
			<p class="paragraf">“Evet, ya evlenirse?..”</p>
			<p class="paragraf">“Hiç bunda şüphen olmasın. O vakit yüz bin lirayı rüyanda görürsün...”</p>
			<p class="paragraf">“O hâlde?”</p>
			<p class="paragraf">Dimağımın içinde çınlayan şeytan sesi, “Böyle bir hareketin önüne geçmelisin!” diye âdeta korkunç bir emir verdi. Böyle bir felâketin nasıl önüne geçebilirdim? Evet, bu hakikî bir felâketti. Ta ayağımın dibine gelmiş yüz bin liranın, ihmalciliğim yüzünden uçup gitmesi... Dimağım, yine irademin, hatta idrakimin haricinde sihirli bir saat gibi işliyordu; gözlerimi amcama kaldırdım. Küçük kaşığıyla pilâvını ağzına götürüyordu. Sakalının altından beyaz zayıf boynunu gördüm. O beyaz yere iki dakika basılsa... yüz bin lira birdenbire benim olacaktı!</p>
			<p class="paragraf">“Fakat...”</p>
			<p class="paragraf">Ruhumda zehirden şimşekli akisler bırakan şeytan sesi “Budala mısın?” dedi... “Neden korkuyorsun?”</p>
			<p class="paragraf">“Korkuyorum.”</p>
			<p class="paragraf">“Hayır korkma. Sen öyle adî katiller gibi amcanın boğazına basıp boğmayacaksın.”</p>
			<p class="paragraf">“Ya ne yapacağım?”</p>
			<p class="paragraf">“Bir şey yapmayacaksın ki kanun seni mesul edemeyecek!..”</p>
			<p class="paragraf">“Nasıl?”</p>
			<p class="paragraf">“Arkadaşın bakteriyolog Sabit’ten biraz tifo mikrobu çalacaksın”</p>
			<p class="paragraf">“Eey?..”</p>
			<p class="paragraf">“Bu mikropları amcanın gece içtiği suya atacaksın. Tifoya tutuldu mu doktorlar onu iyi etmeğe çalışırken sen yine mikroplu suları ona ilâç diye vereceksin. Bir hafta içinde mutlaka ölecek. Sen de herkesle beraber ağlayacaksın! Cenazenin önünde yürüyeceksin! Senden kimse şüphelenmeyecek! Bilakis kederine iştirak edecekler. ‘Başınız sağ olsun!’ diyecekler.”</p>
			<p class="paragraf">“Oh...”</p>
			<p class="paragraf">....</p>
			<p class="paragraf">Evet, oh... Birdenbire canlandım. Sanki ağır bir yükün altından kurtuldum. Gözlerimi açtım. Elmasını soyan amcamı gördüm. Ne konuşmakta olduğumuzun yine farkında değilim. Bana, “Sen benim mâbihi’l-iftihârımsın!” dediğini işittim.</p>
			<p class="yildiz">* * *</p>
			<p class="paragraf">Geç vakit yattığım odaya çıktım. Zihnimdeki cinayet planı kendi kendine genişliyordu. Karyolamın üstüne oturdum. Masanın üzerinde yanan mumun ziyası duvarlarda şekilsiz gölgeler kımıldatıyordu. Yüz bin lira!.. Gözüm dolap aynasına kaçtı. Orada kendi hayalimi gördüm. Bana dik dik bakıyordu. Saçları ürpermişti. Gözleri kanlıydı. Bir sırtlanın gözleri gibi kanlıydı. Bu hayal bendim. Görmemek için yüzümü çevirdim.</p>
			<p class="paragraf">Gece hiç uyuyamadım! Kendimi görmemek için aynaya bakamıyordum. Evet, ben bir katildim. Bir caniydim. Bütün ahlâk duyguları benim nazarımda bir yalandı. Sabaha kadar dimağımda bana kumanda veren şeytan sesinin akislerini dinledim: “Tereddüt etme!”</p>
			<p class="paragraf">“Hayır, hayır yapamayacağım.”</p>
			<p class="paragraf">“Yapacaksın!”</p>
			<p class="paragraf">“Yapmayacağım.”</p>
			<p class="paragraf">“Yüz bin lirayı kaçıracaksın!”</p>
			<p class="paragraf">“Kaçsın!”</p>
			<p class="paragraf">“...”</p>
			<p class="paragraf">“Sen budala değilsin.”</p>
			<p class="paragraf">“...”</p>
			<p class="paragraf">“Hayır ben budala değildim. Fakat....” Sabahleyin erkenden amcamın yanına indim. Zavallı ihtiyar balkonun önünde sütünü içiyordu. Beni, heyhat mâbihi’l-iftihârını gülerek karşıladı. “Ne o, rahatsız mısın?” dedi, “Sararmışsın!”</p>
			<p class="paragraf">“Bir şeyim yok.”</p>
			<p class="paragraf">“Rahat uyudun mu?”</p>
			<p class="paragraf">“Evet” dedim. Sonra birdenbire ellerini öpmeğe başladım. Şaşırdı. Gözlerimden galiba yaşlar akıyordu. Öldürdüğü mukaddes vücudun üzerinde zulmünden pişman olan bir cani gibiydim. Ben artık insan değildim.</p>
			<p class="paragraf">“Sizden bir istirhamım var!” diye inledim. Böyle gayr-i ihtiyarî hareketimi ilk defa gören amcam ne diyeceğini bilmiyordu. Kafamdaki şeytanın varlığıma indirdiği darbeyi, manevî iflâsımı asla duymuyor, “Ne oluyorsun oğlum, ne oluyorsun?” diyordu.</p>
			<p class="paragraf">“Hiç! Vaat ediniz ki istediğimi yapacaksınız.”</p>
			<p class="paragraf">“Söyle, ne istiyorsun?”</p>
			<p class="paragraf">“Evvelâ reddetmeyeceğinizi vaat ediniz.”</p>
			<p class="paragraf">Ellerini çekti. “Peki, söyle, vaat ediyorum...” dedi.</p>
			<p class="paragraf">“Ben, sizin vârisinizim?”</p>
			<p class="paragraf">“Şüphesiz.”</p>
			<p class="paragraf">“İstiyorum ki bütün servetinizi daha sağlığınızda millî müesseselere vasiyet edesiniz!”</p>
			<p class="paragraf">“Fakat niçin?”</p>
			<p class="paragraf">“Ben böyle istiyorum işte...”</p>
			<p class="paragraf">“Ama niçin?..”</p>
			<p class="paragraf">.....</p>
			<p class="paragraf">Gece neler düşündüğümü, bir an evvel bu yüz bin lirayı ele geçirmek için nasıl kendisini görünmez bir silahla öldürmeyi kurduğumu söyleyecektim. Söyleseydim o benim mahiyetimi tanıyacak... Fakat belki şimdi biraz daha rahat bulunacaktım. Lâkin, hayır, bu cesareti gösteremedim. Kendimde olmayan fazileti yine iğrenç maneviyetime perde yaptım. Yalanlar öğürmeğe başladım. Sözde ben gençtim, ihtimal bu kıymetli kütüphaneyi satar, memleketten dışarı çıkmasına sebep olabilirdim. İstiyordum ki bu mühim miras millete kalsın!</p>
			<p class="paragraf">“Pekâlâ!” dedi, “kütüphanemi millete vereyim. Fakat başka akarlarımı...”</p>
			<p class="paragraf">“Onları da istemem amcacığım. O kadar hastahaneler var, dâru’1-eytamlar var! Silinecek gözyaşları, sarılacak yaralar, teselli edilecek dullar, öksüzler, kimsesizler var!”</p>
			<p class="paragraf">“!..”</p>
			<p class="paragraf">.....</p>
			<p class="paragraf">Ben söylerken derin bir hayretle, şaşkın bir meftuniyetle yüzüme bakıyordu. Zavallı, karşısındaki mahlûkun ne alçak şey olduğunu anlayamadı. Doğruldu, beni kucakladı. Alnımdan öptü.</p>
			<p class="paragraf">“Sen benim mâbihi’l-iftihârımsın!” dedi.</p>
			<p class="yildiz">* * *</p>
			<p class="paragraf">Evet, ruhumdaki insanlık ideali, o üç ahlâk meş’alesi ebediyen söndü! Bir gece içinde korkunç, iğrenç bir katil oldum. Şimdi karanlık bir çöldeyim! Bir hayvan gibi meyusum! Artık insanlık cennetine, “iyilik, doğruluk, güzellik” cennetine bir daha dönemeyeceğim. Son defa yalanlarımla aldattığım zavallı büyük ihtiyar da benim gibi mahiyetinin fiilinden ürküp kaçan korkak bir sefili yine “faziletkâr” bilecek! Bu sefile “mâbihi’l-iftihârım!” diyecek.</p>
			<p class="paragraf ParaOverride-7"><span class="CharOverride-10">Vakit</span>, Sayı: 776, 3 Kânun-ı sani [Ocak] 1336/1920, s. 3.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-382-backlink" id="footnote-225-382">382</a>	Metinde “açıldı”</p>
				</div>
			</div>
		</div>
	</body>
</html>