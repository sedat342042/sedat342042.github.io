<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-81</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">   </p>
			<p class="baslik" id="_idParaDest-79">Külâh</p>
			<p class="paragraf">Mıstık katmerli bir muhacirdi. Bulgaristan’da doğmuş, büyüyüp biraz aklı başına gelince hemen hududun on dakika ötesine kapağı atmıştı. “Türkiye değil mi? Hududu geçer geçmez Bağdat’a kadar müsavi!” diyordu. Az zamanda Babyak’taki Türkçe bilmez Pomakların akıl hocası oldu. Bulgaristan’da kalan akrabalarıyla mektuplaşmaya hacet yoktu. Onlarla Bulgar hudut karakolundaki nöbetçinin süngüsü altında, küçük bir hediye mukabilinde, saatlerce oturup konuşabilirdi. Kurnazlığı sayesinde memleketinden çıkmadan muhacir olmuştu. Hatta içtiği “Karasu” bile doğduğu kasabadan geçiyordu. Fakat birgün Babyak mıntıkasında bir “hudut tashihi” yapıldı. Yerleştiği köy yine Bulgarlara kalınca, yuvasını bozmaya mecbur oldu. Bu sefer hudut kenarının içerilere müsavi olmadığını anladı. Ta Nevrekop’a kadar indi. Dört beş sene geçmeden Balkan Harbi parladı. Hemen annesiyle İstanbul’a kaçtı. Dimetoka’nın metniyle kulakları dolmuştu. Kalktı, oraya gitti. Bir köye yerleşti.</p>
			<p class="paragraf">İçinden “Artık biz ölünceye kadar muharebe olmaz!” diyordu. Köyünün kahvesinde Cihan Harbinin havadislerine inanamadı. Fakat... </p>
			<p class="paragraf">“Vay anasını! Yalan be!” diye haykırdı. </p>
			<p class="paragraf">“Hudut düzeltilecek!” diyordu. </p>
			<p class="paragraf">Hakikaten bu hudut düzeltildi. Mıstık’ın muhacir gibi yerleştiği köy yine Bulgarlara geçti. Bereket versin ihtiyar annesi ölmüştü. Gamsız bir serseri tevekkülüyle, tek başına Ergene Köprüsü’nü aşarken “Evveli Şam, ahiri Şam!” dedi. Bu kadar kısa bir zaman içinde “birbiri üstüne dört defa muhacir olmak” onun yerleşmek heveslerini söndürmüştü. Gözünü yumdu. Anadolu’ya atıldı. Aldatılabilecek milyonlarca saf adamlar arasında kalınca Şam’ı mamı unuttu. Şehir şehir, kasaba kasaba dolaşmaya, ticaret etmeye başladı. Önüne gelene külâh giydiriyordu. En kârlı bulduğu ticaret, hayvan alım satımıydı. Bir kasabadan alınan atın, yahut eşeğin pahası, en yakın kasabaya götürülünce değişiveriyordu. Bu pahayı, Mıstık kurnazlığı sayesinde değiştiriyordu. Kırmızı kuşağında, Rumeli’ndeki tabancasının yerine sokulu kara gönlü makas her hayvanın değerine yüzde altmış ilâve ederdi. En miskin bir beygiri alınca tırnaklarını temizler, yağlar, yelesini, kuyruğunu Frenkvarî keser, düzeltirdi. Sonra torbasındaki o kimseye göstermediği, kimseye ismini söylemediği siyah ottan bir tutam yedirince zavallı hayvanı yirmi dört saat şaha kaldırır, gözlerini parlatır, azgın bir ejderha hâline sokardı. Lâkin at pazarlarında daima karşısına çıkan bir rakibi vardı. Onun alacağı hayvanı arttırır, en kâr bırakacak fırsatları elinden kapardı. Herkesin “Molla” diye çağırdığı bu herifin ismini bilmiyordu. Yerden yapılı, çember sakallı, kalın çatık kaşlı, kırk beşlik bir softaydı. Küçük siyah gözleri hep önüne bakar, ince beyaz sarıklı kalıpsız fesinin altında tıraşlı kafası, geniş ensesi terden parıl parıl parlardı. Mıstık’ın beğenmeyip bıraktığı en miskin, en hasta, en ihtiyar hayvanları bile alıyor, bir gün içinde gençleştiriyor, kuyruğunu, yelesini kesmeden şeklini değiştiriyor, gözlerini parlatıyor, şahlandırıyordu.</p>
			<p class="yildiz">* * *</p>
			<p class="paragraf">Mıstık henüz geldiği kasabanın hanından girerken yine bu herifi gördü. Yeni bir zarara uğramış gibi birden bire canı sıkıldı. Ama bozuntu vermedi. </p>
			<p class="paragraf">“Merhaba Molla!” dedi. </p>
			<p class="paragraf">“Merhaba!” Şimdiye kadar hiç konuşmamışlardı. </p>
			<p class="paragraf">“Hayvan almaya mı geldin?”</p>
			<p class="paragraf">“Sana ne?..”</p>
			<p class="paragraf">“....”</p>
			<p class="paragraf">“Neye geldimse geldim.” </p>
			<p class="paragraf">Mıstık kirli zayıf elini seyrek sarı bıyıklarına kaldırdı. Çakır gözleri bakacak yer bulamadı. Renksiz dudaklarını kısarak gülümsedi.</p>
			<p class="paragraf">“Ortak olalım be...” dedi. </p>
			<p class="paragraf">“Olalım.” </p>
			<p class="paragraf">Molla da gülümsedi. Döndüler. Hanın avlusuna doğru yan yana yürüdüler. Kahvenin önündeki eski peykeye oturdular. Ayaklarının dibinde iri alacalı bir tavuk “gut, gut, gut” diye civcivlerini gezdiriyordu. Pazar yarındı. </p>
			<p class="paragraf">Mıstık koynundan tütün kesesini çıkardı. Mollaya uzatırken peykenin yanındaki pencereden içeriye bağırdı: “Bize iki kahve getir.”</p>
			<p class="paragraf">Molla “Ben oruçluyum!” dedi. </p>
			<p class="paragraf">Mıstık anlamadı: “Ramazanda mıyız yahu?” </p>
			<p class="paragraf">“Hayır.” </p>
			<p class="paragraf">“Üç aylarda mıyız?” </p>
			<p class="paragraf">“Hayır.” </p>
			<p class="paragraf">“Eey, bu ne orucu?” </p>
			<p class="paragraf">“Ben bütün yıl, bir gün yer, bir gün tutarım!”</p>
			<p class="paragraf">“Sahi mi?” </p>
			<p class="paragraf">“Vallahi...” </p>
			<p class="paragraf">Mıstık tütün kesesini tekrar koynuna soktu. Eğildi, camsız pencereden kahveciye “İstemez, kahveleri yapma” diye seslendi. İçinden “Bu gebeşin kafasına ben bir külâh geçiririm!” dedi. Kendisinin sofuluğundan, küçükken hafızlığa çalıştığından, ama hastalandığı için vazgeçtiğinden, babasının yirmi yedi defa hacca gittiğinden bahsetti. Molla yere bakarak dinliyor, başını sallıyor, inanıyor; Rumelililerin sağlam Müslüman olduklarını söylüyordu. Mıstık sordu: [128] “Sen nerelisin?” </p>
			<p class="paragraf">“Kayserili.”</p>
			<p class="paragraf">“Kayseri nerede?” </p>
			<p class="paragraf">“Bu tarafta.” </p>
			<p class="paragraf">Molla kısa parmaklı tombul eliyle hanın kapısını gösteriyordu. Mıstık, geldiği ciheti hatırlayarak, “Konya tarafında mı?” diye sordu. </p>
			<p class="paragraf">“Hayır canım, daha yukarılarda.” </p>
			<p class="paragraf">“...”</p>
			<p class="paragraf">Mıstık Kayseri’nin nerede, hem ne olduğunu pek iyi bilmiyordu. Rumeli’de bıraktığı çiftlikleri de anlattıktan sonra yaptığı kapıyı kâfi gördü. İşlere geçti. Konuştular. Anlaştılar. O günden itibaren ortaklığa karar verdiler. Kâra, zarara, sermayeye ortak oluyorlardı. Mıstık yine içinden “Ben sana bir külâh giydireyim de, gör!” dedi. </p>
			<p class="paragraf">Ertesi gün pazarda hayvanları beraber sattılar. Mollanınkiler daha genç, daha dinç duruyordu. Birkaç gün daha burada kalıp çürük hayvanlar toplamayı sözleştiler. </p>
			<p class="paragraf">İkisi de bir handa, karşılıklı birer küçük odada yatıyorlardı. </p>
			<p class="paragraf">Bir gece Mıstık’ın odası[nın] kapısı vuruldu. Kalktı. Sürmeyi çekti. Açtı. Baktı ki ortağı... </p>
			<p class="paragraf">“Hayırdır inşallah Molla?..”</p>
			<p class="paragraf">“Sabahleyin ben bir köye kadar gideceğim. Sana şimdiden unutmadan söyleyeyim. İyi bir iş var.” </p>
			<p class="paragraf">Mıstık gözlerini daha ziyade açtı: “Ne?” </p>
			<p class="paragraf">“Valinin çocuğu için benden bir beyaz eşek istemişlerdi. Seksen liraya kadar satabileceğiz.” </p>
			<p class="paragraf">“Eey?” </p>
			<p class="paragraf">“Ben yarın burada yokum. Sen ara, bulursan otuz, kırk, hatta elli lira bile ver. Mutlaka al.” </p>
			<p class="paragraf">“Beyaz eşek olur mu?” </p>
			<p class="paragraf">“Olur ya...” </p>
			<p class="paragraf">Mıstık şaşaladı. “Şaka mı ediyor?” diye sofu ortağının yüzüne dikkatle baktı. Hayır... ciddiydi. Sordu: “Eey, burada bulunur mu?” </p>
			<p class="paragraf">“Ne bilirsin? Belki bulunur.” </p>
			<p class="paragraf">“Pekâlâ, yarın ararım.” </p>
			<p class="paragraf">Molla, saf bir ortak samimiyetiyle ona akıl öğretti: “Buranın en birinci cambazı Hacı Hüseyin’dir. Sen tanımazsın. Şimdi çok ihtiyar olduğu için evinden çıkmaz. Şadırvanın karşısına gelen sokaktan git, git, git. Orada birine sor. Gösterirler. Çiftlik gibi bir ev... Pazara gelmez. Oturduğu yerde cambazlık eder. Ondan iste. De ki: ‘Akşama kadar mutlaka bir beyaz eşek bul.’ Elli liraya kadar vaat et.” </p>
			<p class="paragraf">“Pekâlâ!”</p>
			<p class="paragraf">Mollanın ağzından sert bir rakı kokusu çıkıyordu. Küçük lâmbanın hafif aydınlığıyla gölgelenen yüzünde yorgun bir neşe vardı. Gözleri dumanlıydı. Mıstık ortağının gündüz oruçlu olduğunu hatırladı. Bir lâtife etmek istedi. </p>
			<p class="paragraf">“Keşke beni de iftara davet edeydin! Beraber içerdik...” Molla reddetti: “Hâşâ! Ben ömrümde bir katre ağzıma koymamışım, elhamdülillah...” </p>
			<p class="paragraf">“Eey, bu koku ne be?” </p>
			<p class="paragraf">“Dişim ağrıyor, rakı ile ağzımı çalkadım.” </p>
			<p class="paragraf">“Ya...” </p>
			<p class="paragraf">“Evet.” </p>
			<p class="paragraf">“Öyleyse Allah rahatlık versin!”</p>
			<p class="paragraf">“Sana da...” </p>
			<p class="paragraf">Mıstık, odasının kapısını kapayınca yine “Gidi gebeş seni! Ben sana bir külâh giydireyim de, gör!” dedi. Ayakta duramayacak kadar sarhoş olduğu hâlde yine sofuluk taslayıp ömründe ağzına bir katre koymadığını söylemesi Mıstık’ın sanki izzet-i nefsine dokunmuştu. “Beni aptal yerine koyuyor ha...” diye ellerini kalçalarına dayadı. Durdu. Gözlerini küçülterek yere baktı: “Şuna bir külâh... İlk fırsatta bir külâh...”</p>
			<p class="paragraf">Döndü. Kapıyı sürmeledi. Soyunmaya başladı. Kendisi de “sıtma tutmasın” diye torbasında daima birkaç şişe konyak gezdirirdi. Onun için kafası gündüzden tutkundu. Hemen uyuyuverdi. </p>
			<p class="paragraf">Sabah olunca kahvesini içmeden dışarı atıldı. Sokakların inek, öküz, kaz, koyun kalabalığı içinde yürüdü. İhtiyar Cambaz Hüseyin’in evini buldu. Bu, ak sakallı, kısacık boylu, şeytana benzer bir adamdı. On altı yaşında bir çocuk kadar çevikti. Yürürken zıp zıp sıçrıyordu. [129]</p>
			<p class="paragraf">Mıstık selâmdan sabahtan sonra beyaz bir eşek istediğini söyledi. İhtiyar böyle bir hayvanın bulunacağını ümit etmiyordu. Elli senedir cambazlık ettiği hâlde ancak ömründe bir defa beyaz eşek görmüştü. </p>
			<p class="paragraf">“Ama ara sıra bir uğra...” dedi, “kısmetin varsa bulunur.” </p>
			<p class="paragraf">“Akşamları uğrarım.” </p>
			<p class="paragraf">“Ne vakit istersen...” </p>
			<p class="paragraf">“....”</p>
			<p class="paragraf">Mıstık o gününü akşama kadar hayvan aramakla geçirdi. Kelepire benzer bir şey bulamadı. Ortağı Molla gittiği yerden gelmemişti. Akşama yakın canı sıkılmaya başladı. Beyaz eşeği bulup bulmadığını anlamak için değil, sırf kendisiyle konuşup malûmat peyda etmek için ihtiyar cambazın evine gitti. Kapıyı vurdu. Karşısına çıkan Hacı Hüseyin “Oğul, senin talihin varmış!” diye bağırdı, “bir beyaz eşek buldum.” </p>
			<p class="paragraf">“Ne çabuk?” </p>
			<p class="paragraf">“Sen gider gitmez, şişmanca, simsiyah bir Arap geldi. Ama tuhaf bir Arap. Başında yeşil bir hacı sarığı... Ben Hicaz’da askerlik ettiğim için Arapça bilirim. Arapça konuşmaya kalktım. ‘Gurbette unuttum’ dedi. Allah kimseyi gurbete düşürmesin! İnsan ana dilini bile kaybediyormuş! Bu zavallı hacı parasız kalmış. Yedeğindeki süt gibi beyaz eşeği bana sattı. Kırk liraya aldım.”</p>
			<p class="paragraf">“Çok be!”</p>
			<p class="paragraf">“Ne yapalım? Sen elliye kadar ver demedin mi?” </p>
			<p class="paragraf">“Çok iyi canım, nerde bakalım, bir görelim.” </p>
			<p class="paragraf">“Gel... Ahırda.” </p>
			<p class="paragraf">Mıstık sık adımlarla hızlı hızlı yürüyen asabî ihtiyarın arkasına takıldı. Dış avluyu geçti. Geniş bir ahıra girdi. Köşede hakikaten süt gibi bembeyaz bir eşek duruyordu. </p>
			<p class="paragraf">“Çok güzel, yarın gelir, alırım” dedi. İhtiyar sordu: “Şimdi neye almıyorsun?” </p>
			<p class="paragraf">“Yarın sabah, dedim ya... Akşamın hayrı, sabahın şerrinden beterdir.” </p>
			<p class="paragraf">“Olur, sabahleyin gel.”</p>
			<p class="paragraf">“Güneş doğarken...” dedi. Çıkarken avlunun çitlerine, kapının kenarlarına, ahırın saçaklarına çaktırmadan dikkatli dikkatli baktı. Gözleri sokağın karmakarışık izlerinde, hana dönerken “Bu fırsatı kaçırmamalıyım!” diyordu. İşte beyaz eşek bulunmuştu. Bunu Mollanın haberi olmadan alıp valiye götürmeli, bütün kârı cebellübe atmalıydı. Ama Molla eşeğin bulunduğunu haber alırsa gider, arttırır, yine işi bozardı. “Ona duyurmam” dedi. Düşünmeye başladı. Hana gelinceye kadar planını kurmuştu. Odabaşı ile hemen hesabını kesti. “Bu gece ay ışığı var. Ben aşağı köye gidiyorum. İki üç gün gelmeyeceğim” diye heybelerini omuzladı. Gizlice başka bir hana gitti. Sabahı dar etti. Erkenden, ortağına giydireceği külâhı düşünerek uyandı. Bir ucunu pencerenin parmaklığına bağladığı uzun kırmızı kuşağını döne döne sararken, yanında başka birisi varmış gibi kendi kendine konuşmaya başladı: “Hacı Hüseyin’e niçin kırk lira vereceğim?” </p>
			<p class="paragraf">“Ya ne yapmalıyım?” </p>
			<p class="paragraf">“Çitler alçak. Kapı da harap. Köpek de yok. Gidip gece çalarım.” </p>
			<p class="paragraf">“Sonra?” </p>
			<p class="paragraf">“Bugün çarşıdan boya alırım. Derenin kenarına götürür saklarım. Eşeği gece götürür orada boyarım. Sabah karanlığında hanla hesabımı keser, boyalı eşeğe biner, vilâyetin yolunu tutarım.”</p>
			<p class="paragraf">“Vilâyete gidince?” </p>
			<p class="paragraf">“Eşeği sıcak su ile yıkar, valiye satarım.” </p>
			<p class="paragraf">“Molla?”</p>
			<p class="paragraf">“Külâhı giydiğinin farkında olmaz bile...” </p>
			<p class="paragraf">“...”</p>
			<p class="paragraf">Poturunun açık kalmış düğmelerini iliklerken gözünün önüne Mollayı getiriyor, başındaki beyaz sarığının yerine küçük bir Rumeli külâhı geçiriyor, bu külâhı hayalinde bir sağa, bir sola, bir arkaya, bir öne eğerek eğleniyordu. </p>
			<p class="paragraf">Çarşıdaki dükkânların hepsini dolaştı. Kınadan başka boya bulamadı. İki okka kına aldı. Kasabadan dışarı çıktı. Derenin kenarında kuytu bir yer buldu. Mollaya rast gelmemek için kasabaya dönmedi. Gece oluncaya kadar orada oturdu. Kesesindeki tütünlerin hepsini içti, bitirdi. Hava bozuktu. Siyah bulutlar bazen ayı örtüyor, her tarafı vakit vakit koyu bir karanlık kaplıyordu. Mıstık gece yarısından sonra bu karanlığın içinde yürüdü. Düşe kalka Hacı Hüseyin’in evine geldi. Durdu. Dinledi. Ses seda yoktu. Çite tırmandı. Akar gibi avluya indi. Tekrar etrafı dinledi. Bir şey duyamadı. Yürüdü. Ahıra gitti. Kapı aralıktı, itti. İçeri girdi. Yine karanlığı dinledi. Cebinden çıkardığı kibriti çaktı, Köşede, eşek tıpkı bir mermer parçası gibi bembeyaz duruyordu. Ayaklarının ucuna basarak yürüdü. Yuların bağı kördüğüm olmuştu, Elleriyle, dişleriyle uğraşarak çözdü. Yavaş yavaş soğukkanla kapıdan çıkarken boğazına boğucu bir şey sarıldı. Beyninde bir yaygaradır koptu: “Hırsız var, hırsız var, koşun çocuklar, hırsız var...”</p>
			<p class="paragraf">....</p>
			<p class="paragraf">Mıstık çabalandı, çırpındı, kurtulamadı. Avlunun sağındaki yer odalarından elleri ışıklı kadınlar koşuyorlardı. Korkudan patlamış gözleri, boğazına sarılanı tanıdı. Bu, Hacı Hüseyin’di. Dün sabah bir yabancının gelip kendisinden yüksek fiyatla damdan düşer gibi bir beyaz eşek istemesi... sonra o gider gitmez yine damdan düşer gibi tuhaf kıyafetli, Arapça bilmez bir Arabın kendisine bir beyaz eşek getirip satması... daha sonra, ertesi gün gelip eşeği alacağını söyleyen müşterinin görünmemesi onu şüpheye düşürmüştü. İşte “Bunda bir kurt yeniği var!” diye bu gece uyuyamamış, kuyu başındaki bostan gölgeliğinde beklemişti. Yakaladığının gelmeyen müşteri olduğunu görünce öfkesinden deli olacaktı. </p>
			<p class="paragraf">“İp getirin!” diye haykırdı. Çoluk çocuk, damat, gelin, bütün ev halkı uyanmıştı. Kalın iplerle Mıstık’ı sımsıkı bağladılar. Canını çıkarıncaya kadar dövdüler.</p>
			<p class="yildiz">* * *</p>
			<p class="paragraf">Sabahleyin yağmur bardaktan boşanırcasına yağıyordu. Hacı Hüseyin, damatlarıyla kalın incir ağacından gece yakaladığı hırsızı çözdü. Ayaklarının bağlarını gevşetti, arkasına taktı. Beyaz eşekle beraber hükümet konağına doğru yürüdü. Ahırdan bembeyaz çıkan eşeğin rengi atıyor, boynunda, sırtında, sağrısında yol yol beyaz siyah çizgiler peyda oluyordu. Eşeğin rengi şakır şakır yağan yağmurla böyle harelendikçe Hacı Hüseyin, daha beter hiddetleniyor, dönüp dönüp Mıstık’ın ensesine tokatları indiriyor, “Gidi sizi dolandırıcılar! İlk önce sen gelirsin, sonra arkadaşın o yalancı Arap! Çıkarın altınlarımı...” diye küfürleri basıyordu. Gören alaya katıldı. Vaka hemen duyuldu. Bütün kasaba hükümetin avlusuna toplandı. Bir eşeğe bakıyorlar, bir Mıstık’a... Gülmekten katılıyorlardı. Dün boya aradığı dükkâncılar; kına aldığı aktar, hancılar onu tanıdılar. Daha jandarma zabiti gelmemişti. Uzun boylu çavuş yanındaki neferlerine gülerek emrini verdi.</p>
			<p class="paragraf">“Tıkın şu uğursuzu bodruma! Yağmur altında eşek gibi onun da rengi değişmesin!”</p>
			<p class="paragraf">Neferler Mıstık’ı tuttular. Ahalinin arasından çektiler, kollarının bağlarını çözmeden dar bir kapıdan kapkaranlık bir yere fırlattılar. Mıstık bu karanlıkta yapyalnız kalınca, Mollanın kendine ettiği oyunu sezer gibi oldu. Gözünün önünde siyaha boyanmış, çember sakallı bir çehre kırmızı dilini çıkararak sırıttı. Bu hayalin tıraşlı başında giydiremediği külâh yerinde yeşil bir hacı sarığı vardı. Şimdi ne yapacaktı? Ne cevap verecekti? Düştüğü bu tuzaktan nasıl kurtulacaktı? Öyle bir tuzak ki... Hem hilekârlık, hem dolandırıcılık, hem hırsızlık... Düşünüyor, düşünüyor, aşık kemiklerine kadar kafasına geçirilmiş üç katlı kurşun bir külâhın altında ezilmiş gibi kıvranıyor, karanlıkta ayaklarını yere vurarak “Tuh bre anasını! Tuh bre anasını!” diye suratını bir sağa, bir sola çeviriyordu. </p>
			<p class="paragraf ParaOverride-7"><span class="CharOverride-10">Vakit</span>, Sayı: 127, 25 Şubat 1918, s. 2; Sayı: 128, 26 Şubat 1918,</p>
			<p class="paragraf ParaOverride-8">s. 2; Sayı: 129, 27 Şubat 1918, s. 2. </p>
		</div>
	</body>
</html>