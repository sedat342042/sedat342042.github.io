<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-165</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">      </p>
			<p class="baslik" id="_idParaDest-164">Kazın Ayağı<span class="dipp"><a class="_idFootnoteLink" href="#footnote-225-388" id="footnote-225-388-backlink">388</a></span></p>
			<p class="paragraf">Mahzufîzade Hacı Afif Efendi öyle yeni tacirlerden değildi. Babası, dedesi, silsilesi tüccardı. Kendisi mahalle mektebinden şehadetname alınca bedestendeki dükkâna gelmiş, yirmi beş yaşına girinceye kadar güneş, yağmur, fırtına yüzü görmeden o yosunlu kubbelerin derin bir ibadet sükûnunu andıran serin gölgeleri içinde yaşamıştı. Babası ölünce mirası küçük kardeşiyle pay etti. Kendi Yenibahçe’deki evle Mercan Yokuşu’ndaki kiralık dükkânı aldı, babasının ticaret ettiği dükkânı kardeşine bıraktı. Biraz sonra, komşusu Asmaaltı tüccarlarından Giritli İbrahimaki’nin kızıyla evlendi. Zifafa girdiği gece kaynatası ölüverdi. Komşular, “Bu kadar namuslu damat herkese nasip olmaz, adamcağız sevincinden öldü” dediler. Karısı ailenin tek evlâdıydı. Afif Efendi büyük bir servetle beraber büyük bir itibara kondu. Daha Asmaaltı ticaretine girişmeden genç karısıyla hacca gitti. İstemeden veren Allah’ına can u gönülden şükretti. Döndükten sonra abanî sarığını, cübbesini çıkarmadı. İbrahimaki’den kalan koca kasayı doldurmağa devam etti. Zenginlikle hacılık onda iki hassayı iflâs ettirmişti: İtimat, cömertlik... Hiç kimseye, hiçbir şeye inanmazdı. Nazarında herkes zındıktı, hırsızdı, yalancıydı. Kendinden başka namuslu adam göremiyordu. Bankaları büyük mikyasta kurulan bir dolandırıcılık dolabı sanırdı. Elli beş bin liralık bir adam olduğu hâlde bir türlü aşçı dükkânına bile gitmez, öğle yemeğini peynir ekmekle geçiştirirdi. Tam otuz yıl Asmaaltı’nda belki otuz kasa doldurdu. Hasisliği, itimatsızlığı parasıyla beraber çoğalıyordu. Kitap, gazete okumazdı. Bütün malûmatı kırk yıl önce Taş Mektepte öğrendiklerinden ibaretti. Fakat Asmaaltı halkınca en akıllı, en müdebbir, en işbilir adam telâkki olunurdu. Çarşılı hep onun yazıhanesine toplanır, birbirinin ağzından lâf kapmağa çalışırlar[95]dı. Afif Efendi, vatan, millet, devlet ne olduğunu doğru dürüst bilmezdi. Hatta böyle şeyleri düşünmemişti bile... Bununla beraber ona en hamiyetli adam nazarıyla bakılırdı. Vatanperver değildi. Şimdiye kadar kendi servetinden bir zerresini vatan namına feda etmemişti. Hele Türk lâfını işitir işitmez namusuna karşı fena bir küfür duymuş gibi canı sıkılırdı. Kalbinde garip bir şehirlilik gururu vardı. Türk’ü, yalnız köylü, cahil, kaba bir halk sanırdı. Devlete gelince, bu hakikî bir felâketten başka bir şey değildi. Her yıl temettü verirken ciğerlerinin söküldüğünü duyar gibi olur, bir hafta uyku uyuyamazdı. Bununla beraber “en hamiyetli bir adam”dı. Arkadaşları onun hodgâmlığını bir hamiyet gibi görürler, akıl danışmağa ona gelirler, her sözünü dinlerlerdi. Yazıhanesinde yeni bir şeyin faydasından bahsedildi mi, hemen itimatsızlığını meydana vurur, “Kazın ayağı öyle değil...” diye herkesi sustururdu. Defterlerini gözünün önünde tutturur, dükkânını sabahları kendi açar, en ehemmiyetsiz bir şeyi bir saniye için kimseye emniyet etmezdi. Hemen kimseye iyiliği dokunmamıştı. Halı döşeli sedirinin arkasına asılı levhada “Ne vekil, ne kefil” nasihati yazılıydı. Her cereyanı, her vakayı, her hadiseyi haşin bir itimatsızlıkla karşılar, “Kazın ayağı öyle değil...” derdi.</p>
			<p class="paragraf">Piyasada lâkabı “Kazın Ayağı” idi. Hazır bulunmadığı yerde lâfı geçerken adını söylemezler, “Bu işi Kazın Ayağı çevirmiş” derlerdi.</p>
			<p class="paragraf">Başkaları sabun, yağ, pirinç fiyatlarını ondan öğrenirler, müşterilerine “Kazın Ayağı bu kadar diyor, yarın fırlayacakmış” gibi haberler verirlerdi. Mağazasının kapısı, sayısız çuval yığınlarıyla tabiî bir istihkâm ağzı gibi görünürdü. Yandaki camlı oda yazıhanesiydi. Tömbeki fiyatı fırladığı için nargileye tövbe etmişti. “Allah affetsin, bir günahtı, kurtuldum” diye teselli buldu.</p>
			<p class="paragraf">Sonra sigara içmeğe başladı. Fakat tütünler de fırlayınca bu ikinci günahtan kurtulamadı. Gece gündüz Rejiye küfrederek günaha giriyordu.</p>
			<p class="paragraf">Bir gün sigarasını çubuğuna yerleştirirken şeytanın ayağını kırmak istedi. [96] “Tövbe estağfurullah, estağfurullah” dedi, “tütün değil, saman...”</p>
			<p class="paragraf">Bir ses cevap verdi: “Saman değil, tezek...”</p>
			<p class="paragraf">Başını kapıya çevirdi. Kısa boylu, esmer, şişman, palabıyıklı bir adam beyaz dişlerini göstererek ona gülüyordu.</p>
			<p class="paragraf">“Hayrola, ne haber Gompogolos Ağa?” dedi.</p>
			<p class="paragraf">“Hayırlar Hacı Efendi, gorüyom tütünden mızıldıyon.”</p>
			<p class="paragraf">“Ne yapayım?”</p>
			<p class="paragraf">“Bırah, gırh yıllık nargulenden de gıymatlı mı?”</p>
			<p class="paragraf">“Gel bakalım.”</p>
			<p class="paragraf">“Geliyom, zaten sağa bir diyeceh sözüm var.”</p>
			<p class="paragraf">Şişman adam eğildi. Yüzü kızararak potinlerini çıkardı. Arkasında abadan tüyleri dökülmüş bir esvap vardı. Kalıpsız küçük fesi başında kırmızıya boyanmış bir limon kabuğu gibi duruyordu. Bu, Asmaaltı’nın en nüfuzlu tüccarlarından Niğdeli alaturka bir Rum’du. Afif Efendi’nin başlıca rakibiydi. Kendisinin otuz yılda kazandığını bu herif on yılda kazanmıştı. Gazeteleri okur, diplomatlık satar, yaşı kırkı geçtiği hâlde hâlâ genç kâtibinden Rumca, Fransızca öğrenmeğe çalışırdı. Afif Efendi ona karşı derin bir kin saklıyordu. Öteki oralarda değildi. Bazı işleri müzakere etmek için ona gelirdi. Güle sallana yürüdü. Afif Efendi’nin karşısındaki sedire bağdaş kurdu. İmamişi esmer çorapları siyah pantolonunun altında bembeyaz görünüyordu. “Gayfe isterim” dedi. Afif Efendi başını salladı.</p>
			<p class="paragraf">“Kahve nerede çorbacı” diye güldü, “nohut istersen getirteyim.”</p>
			<p class="paragraf">“Hayır, halis muhlis gayfe isterim. Sağa avuç dolusu altın kazandıracağım.”</p>
			<p class="paragraf">“Altın mı?”</p>
			<p class="paragraf">“Gor gibi pırıl pırıl altın, kâğut değül...”</p>
			<p class="paragraf">Gompogolos, Afif Efendi’nin yazıhanesine hep böyle bir lâtifeyle girer, mutlaka onun hasisliğine ilişirdi. Fakat bugün onu memnun edeceğinden emindi. Çünkü muharebe yüzde bin kârla, elli yılda kazanılamayacak parayı elli günde onların kasalarına yığıyordu. Yalnız kâğıtla altın farkına akıl erdiremiyorlardı. Tahsil[97]leri, medenî malûmatları pek iptidaî olduğu için maliye muamelâtını, iktisadî teşkilâtı kavrayamıyorlardı. Afif Efendi bir yıl kadar beş kâğıt verip bir altın almağa devam etmişti. Fakat altınla kâğıdın bir farkı olmadığı –dedikleri gibi– sahih ise, o vakit ne kadar zarar edecekti. Bu şüphe onu mübadeleden vazgeçirdi. Şimdi altın lâfını işitince birden sordu: “Nasıl, söyle.”</p>
			<p class="paragraf">“Gayfeden sonra diyeceğim.”</p>
			<p class="paragraf">“Pekâlâ...”</p>
			<p class="paragraf">“Ahmet” diye bağırdı. Kapıya kendi gibi abanî sarıklı, uzun boylu bir genç geldi: “Ağaya bir halis kahve getirt.”</p>
			<p class="paragraf">“Baş üstüne.”</p>
			<p class="paragraf">Afif Efendi, Rum’a döndü: “Söyle bakalım, işte kahve geliyor.”</p>
			<p class="paragraf">“Gün doğdu he... İşimiz iş... Kâğut verüp altın alacağuz.”</p>
			<p class="paragraf">“Nasıl?”</p>
			<p class="paragraf">“Haberin yoh mu? Yerli istikraz yapılıyor, faizi yüzde beş, hem altın, yaniya ilira...”</p>
			<p class="paragraf">Afif Efendi, soluk suratını buruşturdu. “Ne diyorsun Gompogolos Ağa?” dedi.</p>
			<p class="paragraf">Niğdeli tüccar dâhilî istikraza dair malûmat vermeğe başladı. “Hem bizim kârımız, hem de devlete, millete, vatana hizmet” diyordu. Açıktan bir kâr onu sevindiriyordu. Afif Efendi tınmadan dinledi, dinledi. Nihayet başını kaldırdı. “Kazın ayağı öyle değil” dedi.</p>
			<p class="paragraf">Gompogolos hiddetlendi: “Ülen Hacı Efendi, gene mü gazın ayağu?”</p>
			<p class="paragraf">“....”</p>
			<p class="paragraf">Millî Banka kurulduğu zaman da bütün ahbaplarını “Kazın ayağı sizin bildiğiniz gibi değil” diye şüpheye düşürmüş, hemen hiçbirisine hisse aldırmamıştı. Niğdeli, “Banka için de böyle dedindi, bir yıl sonra herkes verdiğinin beşte ikisini aldı.. Buna ne diyeceğün?”</p>
			<p class="paragraf">“O başka...”</p>
			<p class="paragraf">“Öyleyse bu da başga...” [98]</p>
			<p class="paragraf">Camlı kapıdan kahvecinin çırağı girdi. Bir teneke tepsi içinde bir bardak suyla bir fincan kahve getirdi. Afif Efendi, “Ver” dedi.</p>
			<p class="paragraf">Fincanı aldı. Sonra, “Suyu da ağaya ver” diye güldü.</p>
			<p class="paragraf">“Vay, bağa gayfe yoh mu?”</p>
			<p class="paragraf">Afif Efendi, hasisliğini alayla örtmeğe çalıştı. İşi şakaya boğdu. “Mademki sen kâğıt verip altın almanın yolunu bulmuşsun, üzerine bir su iç, mideni bozmasın” dedi.</p>
			<p class="paragraf">(Ömer Seyfettin bu enteresan hikâyesini buraya kadar yazabilmiştir. Ali Canip)</p>
			<p class="paragraf ParaOverride-7">Ali Canip Yöntem, <span class="CharOverride-10">Ömer Seyfeddin</span>, Remzi Kitabevi, İstanbul, 1947,</p>
			<p class="paragraf ParaOverride-8">s. 94-98.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-388-backlink" id="footnote-225-388">388</a>	Metni ilk defa yayımlayan Ali Canip Yöntem, Ömer Seyfettin’in bitiremediği, müsvedde hâlinde kalan eserlerinden bahsederken “Böyle müsveddelerden biri de ‘<span class="CharOverride-10">Kazın Ayağı</span>’dır ki bunu da herhâlde bitirememişti.” diyor. (Yöntem 1947: 33)</p>
				</div>
			</div>
		</div>
	</body>
</html>