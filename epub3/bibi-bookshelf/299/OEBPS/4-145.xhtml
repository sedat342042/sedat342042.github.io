<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-145</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">   </p>
			<p class="baslik" id="_idParaDest-143">Birdenbire</p>
			<p class="paragraf">....</p>
			<p class="paragraf">“Daha kalkmadın mı Yumuk’um?”</p>
			<p class="paragraf">“Görüyorsun.”</p>
			<p class="paragraf">“Eey, ne vakit kalkacaksın. Saat on bir.”</p>
			<p class="paragraf">“Hiç, hiç kalkmayacağım, cicim.”</p>
			<p class="paragraf">“Hasta mısın yoksa?”</p>
			<p class="paragraf">“Bir şeyim yok.”</p>
			<p class="paragraf">“Eey, bu tembellik ne?”</p>
			<p class="paragraf">“Bu yatağa, bu yalnız yatağın lezzetine doyamıyorum ki.”</p>
			<p class="paragraf">“Haydi deli.”</p>
			<p class="paragraf">“Ah bilsen...”</p>
			<p class="paragraf">Kapıdan giren saz benizli, narin kadın şuh bir teklifsizlikle tembel arkadaşının karyolasına oturdu. Lâcivert başörtüsünü yeldirmesinin omuzlarına indirdi. İçinde tek tük gümüş aklar görünen kumral kıvırcık, çok saçları, hayalî bir çiçek demeti gibi meydana çıktı. Gülümseyerek “Ben o lezzeti bilirim!” dedi. Pencereden, karşısındaki dolabın büyük aynasına aksetmiş gamlı sonbahar semasına bir an daldı. Pek gençken vardığı ihtiyar bir miralaydan yine pek gençken üç çocukla dul kalan bu yaşlı kadın hâlâ güzeldi. Endamındaki o bedî incelik kırkını çoktan geçtiği hâlde, onu yine dinç bir kız gibi gösteriyordu.</p>
			<p class="paragraf">Yumuk yusyuvarlak tombul elini yorgandan çıkardı. Misafirinin donuk bir leylâğı andıran solgun eline vurdu.</p>
			<p class="paragraf">“Ama Ahterciğim, sen artık bu lezzete doymuşundur” dedi.</p>
			<p class="paragraf">“Niçin doyayım?”</p>
			<p class="paragraf">“Öyle ya, kaç senedir...”</p>
			<p class="paragraf">“Evet, dokuz sene.”</p>
			<p class="paragraf">“Oh, bir hayat, bütün bir hayat.”</p>
			<p class="paragraf">“Evet.”</p>
			<p class="paragraf">“Bıkmadın mı hiç?”</p>
			<p class="paragraf">“Alıştım.”</p>
			<p class="paragraf">“...”</p>
			<p class="paragraf">Ahter, talihini biraz kendisine benzettiği için Yumuk’u çok severdi. İhtiyar paşa babasının çılgınca muhabbeti içinde lalaların, dadıların kucaklarında şımartıla şımartıla büyütülen bu kızcağız da daha on sekizini doldurmadan abus bir zabite verilmişti. Berlin mekteplerinde tahsilini bitirip tamamıyla Almanlaşan bu adam, ağaçtan, hem kayın ağacından yapılmış bir manken kadar katı, hissiz, duygusuz, hayalsiz, zevksiz, hâsılı tatsız tuzsuz bir şeydi. Zavallı Yumuk’un bir buçuk sene onunla çekmediği kalmadı. O, hayatı tamamıyla romanlardaki gibi bilirdi: Hep aşk! Hep bir aşk etrafında biriken vakaların teâkubu... Hâlbuki kocası ona, sevginin hatta lâfını bile ettirmiyor, biraz açılacak olsa, “Böyle düşünceler kokotlara yaraşır” diye susturuyor, ruhunun şevkini daha parlamadan söndürüyordu, işte hemen altı ay vardı ki boşanmış, artık romanlarına, hülyalarına tekrar kavuşmuştu. Hayalin tadı, acı hakikatlerden sonra ne derin duyulur! Şimdi bütün muhayyilesinin içindeki dikensiz, fırtınasız cihanda yapyalnız mesut yaşıyor, nihayetsiz tahayyüllere dalarak yatağından çıkmak istemiyordu. Ahter “Sakın sen buna alışma” dedi.</p>
			<p class="paragraf">“Sen nasıl alıştın?”</p>
			<p class="paragraf">“Benim çocuklarım vardı.”</p>
			<p class="paragraf">“Benim de hülyalarım var.”</p>
			<p class="paragraf">“Hayır, Yumuk, hayır. Hakikat hülyadan şüphesiz daha iyidir!”</p>
			<p class="paragraf">Genç kadın doğruldu. Yatağında yan yastıklarına dayandı. Aile içinde herkes, bütün dostları ona “Yumuk” derlerdi. Şişman olmadığı halde vücudunda, yüzünde, omuzlarında, kollarında, hatta gözlerinde öyle tatlı bir yuvarlaklık vardı ki... oynak hareketleriyle güzel hırçın bir Van kedisini andırıyordu.</p>
			<p class="paragraf">“Hakikat, yine birisine varmak mı?”</p>
			<p class="paragraf">“Eğer hülya yalnızlıksa... Evet.”</p>
			<p class="paragraf">“Mümkün değil Ahterciğim.”</p>
			<p class="paragraf">“Demek hep böyle yaşayacaksın!”</p>
			<p class="paragraf">“Evet.”</p>
			<p class="paragraf">“Benim gibi?”</p>
			<p class="paragraf">“Evet.”</p>
			<p class="paragraf">“Daha yirmisinde yoksun. Demek on dokuz, yirmi beş, otuz sene... ölünceye kadar böyle yapyalnız?”</p>
			<p class="paragraf">“Evet.”</p>
			<p class="paragraf">“Bütün bir hayat!”</p>
			<p class="paragraf">“Yalnız bir şartla, bu rahat yalnızlık cennetine veda edebilirim.”</p>
			<p class="paragraf">“O şart ne?”</p>
			<p class="paragraf">“Bir aşk!”</p>
			<p class="paragraf">Ahter güldü. Genç kadının şen gözlerine mahzun mahzun baktı. “Heyhat” dedi, “öyle müphem bir şey ki...”</p>
			<p class="paragraf">“Niçin?”</p>
			<p class="paragraf">“Daha aşkın ne olduğunu dünyada kimse öğrenememiş.”</p>
			<p class="paragraf">“Kim diyor?”</p>
			<p class="paragraf">Ben diyorum, Yumuk’um. Senin düşündüğün aşk, bir Zümrüd-i anka’dır, ismi var, cismi yok...</p>
			<p class="paragraf">“...”</p>
			<p class="paragraf">“Evet, bir Zümrüd-i anka... Yalnız masal! Şairlerin vehmi! Kim ona inanırsa bedbaht olur.”</p>
			<p class="paragraf">... Fakat Yumuk’un aşka büyük bir itikadı vardı. Koltuğunun altına bir yastık çekti. Karyolanın yanındaki küçük dolabın üstünden bağa bir kutu aldı. İçinden bir sigara çıkardı. Ahter’e verdi. “Al bakayım şunu” dedi, “sana bugün aşkın ne olduğunu öğreteceğim.”</p>
			<p class="paragraf">“Öğret bakayım.”</p>
			<p class="paragraf">Kendi de bir sigara aldı. Yaktılar. İnce mavi dumanların şeffaf bulutçukları içinde konuşmağa başladılar. Yumuk ne olduğu bilinmeyen, lâkin var olduğuna kimsenin şüphesi olmayan ruha dair ıstılahsız bir tasavvuf konferansına girişti. O söyledikçe Ahter gülümsüyor, “Bunlar hep lâf! Hep kelime, hep kelime!” diyordu. Yumuk’a göre maddî hayat ne olursa olsun “adîlik”ten başka bir şey değildi. Asıl hayalin manası ruhtaydı. Ruhu olan yaşıyor demekti. Uzvî hayatın nebattan farkı yoktu. Ruhun varlığı da mutlaka aşkla kaimdi. Uzviyetimiz havasız nasıl yaşayamazsa aşksız ruhun yaşamasına da öyle imkân yoktu. Fakat insanlar aşkın mahiyetini kaybetmişlerdi. Hürmet ettikleri, acıdıkları, yahut alıştıkları vücutları “seviyorum” zannediyorlardı. İşte bu yanlış zan aşkın kıymetini düşürüyordu.</p>
			<p class="paragraf">Ahter sordu: “Aşkın doğrusu nasıldır?”</p>
			<p class="paragraf">Yumuk, “Ah anlatabilecek miyim?” diye içini çekti, “Aşk, aşk hakiki aşk...Bu tamamıyla ruhtan gelir. Ruhta yaşar. Uzviyetle, hayatla filânla hiç alâkası yoktur. Öyle bir şey ki yıldırım gibi... birdenbire!..”</p>
			<p class="paragraf">“Vay, vay, vay...”</p>
			<p class="paragraf">“Evet, birdenbire... Eğer ruhu varsa insan sever. Birdenbire... Sanki deli olur. Hayat, ufuk, gece, gündüz artık hep yüzüncü planda kalır.”</p>
			<p class="paragraf">“Âşık Garip devrinde gibi?”</p>
			<p class="paragraf">“Hemen, hemen...”</p>
			<p class="paragraf">Ahter çok yaşamış, çok görmüş, çok duymuş bir kadın tavrıyla güldü. Sigarasını tablacıkta söndürdü. Tekrar dolabın aynasına akseden sonbaharın semasına bakarak hakikî aşkın ancak “hürmet, temayül, takdir” gibi hislerin tekâsüfünden başka bir şey olmadığını söyledi. Uzun uzadıya yaşanmış bir temayül, derin bir hürmet, samimî bir takdir olmadan aşk doğamazdı.</p>
			<p class="paragraf">“Hele o ‘birdenbire...’ nazariyesi, çok saçma!” dedi.</p>
			<p class="paragraf">“Niçin?”</p>
			<p class="paragraf">“Anlamadan, bilinmeden, duymadan, hissetmeden nasıl sevilir?”</p>
			<p class="paragraf">“Birdenbire işte! İlk görüşte, yıldırım gibi...”</p>
			<p class="paragraf">“Saçma, saçma... Birdenbire sevilemez ama...”</p>
			<p class="paragraf">“Ne olur?”</p>
			<p class="paragraf">“Yıllarca devam etmiş hakikî bir aşk ölebilir.”</p>
			<p class="paragraf">“Nasıl?”</p>
			<p class="paragraf">“Tıpkı yılların, mevsimlerin gıdasıyla yetişmiş bir fidana birdenbire indirilmiş bir balta darbesi gibi. Evet, birdenbire sevilemez, fakat birdenbire insan soğur. Sevdiğine düşman olur. Ondan nefret eder.”</p>
			<p class="paragraf">“Bir balta darbesi! Meselâ, ne gibi?”</p>
			<p class="paragraf">Ahter bir misal arıyormuş gibi siyah gözlerini süzdü. Parlak alnının ince, görünmez buruşuklukları gölgelendi. Yumuk aşk münakaşalarında garip bir heyecana tutulurdu. Daha ziyade doğruldu. Arkasındaki yastıkları düzeltti. Ahter, “Birdenbire aşkın ölümü!” dedi, “Evet, aşk yavaş yavaş doğar. Fakat birdenbire ölür. Aşkın hastalığı yoktur. Benim bir tanıdığım var. Yirmi beş senedir birini seviyordu. Hem nasıl? Uzaktan uzağa, son derece samimî, son derece namuskârane...”</p>
			<p class="paragraf">“Sonra?”</p>
			<p class="paragraf">“Birdenbire bu âdeta manevî denecek aşktan soğudu.”</p>
			<p class="paragraf">“Nasıl?”</p>
			<p class="paragraf">“Anlatayım mı?”</p>
			<p class="paragraf">Yumuk güzel arkadaşına sarıldı. “Anlat kuzum Ahterciğim” dedi. Genç kadın gülümseyerek bir masal ahengiyle başladı.</p>
			<p class="paragraf">“Bir varmış, bir yokmuş...”</p>
			<p class="paragraf">“Ah!”</p>
			<p class="paragraf">“...Evet, evvel zaman içinde. Ama o kadar eski zamanlarda değil. Şöyle yirmi, yirmi beş sene evvel, tenha bir köşkün genç bir kızı varmış. Komşularından bir delikanlı! O vakitler şimdiki gibi değil, kaç göç gayet sıkı! Daha çocukken beraber oynarlarmış. Genç kız bu delikanlıyı uzaktan uzağa sevmiş. Derdini kimseye söylememiş. Zaten o vakit böyle dertlere doğrudan doğruya, “namussuzluk” derlermiş. Zavallı kızın kısmeti çıkmış. Kendine sormadan, danışmadan hemen vermişler. Delikanlı da başka bir kızla evlenmiş. Gel zaman, git zaman, köşkün genç kızı dul kalmış. Aradan seneler geçmiş. On beş, yirmi sene kadar... Dünya değişmiş. İki taraf da eski zenginliğini kaybetmiş. Nihayet dul kadın yirmi senedir gizliden gizliye sevdiği beyin köşküne geçmiş. Selâmlık tarafını kira ile tutmuş. Karısının son derece samimî ahbabı olduğu için, daha doğrusu yaşları epeyce gecikmiş olduğu için, bu beyle görüşmeğe, konuşmağa da başlamışlar. Fakat aşk durur mu? Çocukluk hatıratından falan derken... iş aşka kadar varmış. Meğerse o bey de yirmi sene evvel alamadığı komşu köşkün kızını seviyormuş. Samimiyet son dereceyi bulmuş. Aradaki kapıyı da açmışlar. Bir aile gibi yaşamağa başlamışlar. Fakat bir gün bu kadın, ara kapının arkasından birtakım fısıltılar işitmiş. Kulağını yaklaştırmış; sevdiği, yalnızken kendine söylediği sözleri tekrarlıyor, ‘Ah sevgilim. Seni nasıl seviyorum. Seni görünce yüreğim ağzıma geliyor. Ah sen, benim ruhumsun. Falan filân...’</p>
			<p class="paragraf">‘...’</p>
			<p class="paragraf">Merak ediyor. Kapıyı itiveriyor. Bir de ne görsün? Yirmi senedir insan diye sevdiği, evdeki şişman, arsız, hayâsız hizmetçi kızın dizlerine kapanmış, pis eteklerinden öpmüyor mu? Yıldırımla vurulmuşa dönmüş.”</p>
			<p class="paragraf">“Sonra cicim?”</p>
			<p class="paragraf">“Sonra, hemen ara kapıyı mıhlatmış. Hepsiyle, o beyin karısıyla, ailesiyle selâmı sabahı kesmiş. Birdenbire o kadar nefret, o kadar nefret etmiş ki...”</p>
			<p class="paragraf">Yumuk gözlerini Ahter’in gözlerine dikti. Ahter bu parıl parıl parlayan yuvarlak mavi elmasların ateşinden kurtulmak için başını çevirdi.</p>
			<p class="paragraf">“Görüyorsun ya, Yumuğ’um, hürmet takdir hisleri kırılınca ideal bir aşk bile bir anda göçüyor.”</p>
			<p class="paragraf">Yumuk, “Bu kadın sensin!” dedi.</p>
			<p class="paragraf">“Ben mi?”</p>
			<p class="paragraf">“Evet.”</p>
			<p class="paragraf">“Haydi deli.”</p>
			<p class="paragraf">“Hizmetçinin pis eteklerini öpen âşık da Nebil Bey!”</p>
			<p class="paragraf">“Haydi deli.”</p>
			<p class="paragraf">“...”</p>
			<p class="paragraf">Yumuk’un neşeli çehresi birdenbire bozuldu. Daha ziyade yuvarlaklaştı. İnce kavis kaşları çatıldı. Ahter’e döndü. Tül perdeli açık pencereye yaklaştı. Yaprakları dökülmüş ağaçların iskelet dallarına, tenha bostanlara, dalgalarının figanı işitilen asabî denize bakmağa başladı. Zavallı Yumuk sinirlenmişti. Üşüyordu, titriyordu. Mor ipek kaplı yorganına iyice sarıldı. Penceredeki donuk sonbahar seması içinde –mesnedinden düşüp yıkık bir cidara dayanmış meyus bir heykelin gölgesi gibi duran– Ahter, görmemek için gözlerini kapadı. Tekrar öyle “temayül, hürmet, takdir” gibi umumî hislerden doğup birdenbire ölebilen fani bir aşk değil; birdenbire doğan, birdenbire yakan, birdenbire bütün hayata hükmeden ilâhî bir aşk düşünmek istedi. Fakat... Muvaffak olamadı.</p>
			<p class="paragraf ParaOverride-7">4 Kânun-ı evvel 1919- Kalamış</p>
			<p class="paragraf ParaOverride-8"><span class="CharOverride-10">Vakit</span>, Sayı: 749, 6 Kânun-ı evvel 1335 [Aralık 1919], s. 3.</p>
		</div>
	</body>
</html>