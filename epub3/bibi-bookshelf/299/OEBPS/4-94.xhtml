<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-94</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="paragraf">Kısa Hikâyeler</p>
			<p class="baslik ParaOverride-12" id="_idParaDest-92">Namus</p>
			<p class="paragraf">Daha geceydi, Çoban Yıldızı derinlerden dünya üzerindeki uyumuş sürülere bakan tek bir göz gibi parlıyor, koyu karanlıklara mavi bir ışık akıtıyordu. Hapishanenin ağır demir kapısı acı bir küfür gürültüsü ile açıldı. Jandarmalar elleri arkasına bağlanmış zayıf, cılız, ürkek bir adamı dışarı çıkardılar. Siyah arabanın dar kapısından sokmak için kollarından yukarı kaldırıyorlardı. Elleri bağlı adam sağındaki sakallı jandarmaya döndü.</p>
			<p class="paragraf">“Nereye gidiyoruz, be ağam?” diye sordu.</p>
			<p class="paragraf">“Bilmiyor musun?”</p>
			<p class="paragraf">“Bilmiyorum be...”</p>
			<p class="paragraf">“Deminden imam efendi sana ne dedi?”</p>
			<p class="paragraf">“‘Lala, ala...’ diye bir şeyler söyledi. Ben ‘Ne diyorsun?’ dedim. ‘Benim dediğimi söyle!’ dedi. Ben de onun dediğini anlamadan söyledim.”</p>
			<p class="paragraf">“Öyleyse çok iyi ettin!” cevabını veren jandarma mahkûmu arabanın içine tıktı. Kendi de yanına girdi. Dışarıda kalan genç jandarma üstlerinden kapıyı kitledi. Mavi alaca karanlığın içinde kamçı sesi, demir tekerlek gürültüleri işitildi.</p>
			<p class="paragraf">Penceresiz arabanın içi tıpkı bir kutu gibiydi. Köşesinde küçük bir fener, sarı ziyasıyla cidarlardaki gölgeleri titretiyordu. Mahkûm susmuyordu.</p>
			<p class="paragraf">“Ağa ben üşüyorum” dedi.</p>
			<p class="paragraf">Tüfeğini yanına dayayan sakallı jandarma tabakasından bir cigara sarıyordu. Güldü.</p>
			<p class="paragraf">“Yarım saat sonra ısınırsın!” diye başını salladı.</p>
			<p class="paragraf">Konuşmağa başladılar. Bozuk kaldırımların sarsıntısı ha bire sözlerini kesiyor, ikiye bölüyordu: “Hamama mı gidiyoruz?”</p>
			<p class="paragraf">“Hamama ama, senin bildiğin hamam değil...”</p>
			<p class="paragraf">“Nasıl?..” [6]</p>
			<p class="paragraf">“Sabunu var, suyu yok...”</p>
			<p class="paragraf">“Benim abdestim var be ağam, neye beni hamama götürüyorsunuz?”</p>
			<p class="paragraf">“Abdestini bozdurmak için!”</p>
			<p class="paragraf">Mahkûm jandarmanın alayından bir şey anlamıyordu. Sustu. O susunca jandarma sormağa başladı: “Ulan senin kabahatin neydi?”</p>
			<p class="paragraf">Mahkûm yarasına dokunulmuş bir adam gibi haykırdı: “Namus bire ağam, namus, namus, namus!”</p>
			<p class="paragraf">Yerinden kalkıyor, çırpınıyordu. Bu namus heyecanı jandarmanın canını sıktı.</p>
			<p class="paragraf">“Ulan Çingenede namus olur mu?” dedi.</p>
			<p class="paragraf">“Neye olmasın ağam, Çingene insan değil mi?”</p>
			<p class="paragraf">“Karını başkasıyla mı yakaladın?”</p>
			<p class="paragraf">“Hayır.”</p>
			<p class="paragraf">“Kızını mı yakaladın?”</p>
			<p class="paragraf">“Hayır.”</p>
			<p class="paragraf">“Ağa, namus, namus diye bağırıp yatırsın. Ne oldu ki bakayım.”</p>
			<p class="paragraf">Mahkûm Çingene felâketini hatırladı. Sarardı. Dudakları titriyordu, Hikâyesini anlattı.</p>
			<p class="paragraf">“Bir akşam dereye yıkanmağa gitmiştim. Biraz geç kaldım. Çergeye döndüm. Ah namus bire namus!.. Bir de ne göreyim?”</p>
			<p class="paragraf">“Söyle, canım, her vakit gördüğün bir şey olacak!”</p>
			<p class="paragraf">“Hayır.”</p>
			<p class="paragraf">“Ya ne gördün?”</p>
			<p class="paragraf">“Karım, kız kardeşim, anam, halam, küçük kızlarım, yengem toplanmışlar. Bir şeye bakıyorlar, hem gülüyorlar.”</p>
			<p class="paragraf">Jandarma bundan merak etti. Cigarasını ağzından çekti: “Neye bakıyorlardı?”</p>
			<p class="paragraf">Çingene tekrar “namus bire, namus” diye kafasını arabanın cidarına çarptı.</p>
			<p class="paragraf">“Bizim Çomar’a Hasan’ın sarı erkek köpeği yapışmış. İçeri almışlar, seyrediyorlardı.”</p>
			<p class="paragraf">Jandarma gülmekten katılıyordu: “Eey sonra?”</p>
			<p class="paragraf">Birdenbire hiddetlendim. “Sizin hiç utanmanız, arlanmanız yok mu?” dedim. Elime çotranın yanındaki kör balta geçti.</p>
			<p class="paragraf">“Eey?”</p>
			<p class="paragraf">“Hepsinin kafasına ayrı ayrı indirdim. Çomarı da ikiye böldüm. Hiçbiri kaçamadı. Hepsini geberttim.”</p>
			<p class="paragraf">“!!!”</p>
			<p class="paragraf">“...”</p>
			<p class="paragraf">Jandarmanın cigarası parmaklarından düşmüştü. Çingene, “Namus bire, namus!” diye dövünüyor, araba daha ziyade sarsılıyor, daha ziyade takırdıyordu. Jandarma karşısındaki sıska, kirli suratlı, pis herife bakarak yüreğinin çarptığını duyuyor, gayr-i ihtiyarî memleketinde, hıdrellez günleri yaptıkları eşek bayramını hatırlıyor, kendi namussuzluğuna şükrediyordu. Evet bu Çingene gibi içlerinde bir iki namuslu adam olsaydı, bütün kasaba halkını, hıdrellez günü yaylada kılıçtan geçirmek icap edecekti.</p>
			<p class="yildiz">* * *</p>
			<p class="paragraf">Araba, katilin dokuz insanı baltayla kestiği yerde durdu. Burası bir şose kenarıydı. Küçük kapının kilidini açtılar. Önde elleri bağlı Çingene, arkadan sakallı jandarma indi. Müddeiumumî, komiser, hâkim filân hepsi daha evvel gelmişlerdi. Arabalar bir katar gibi birbiri arkasına dizilmiş yol boyunda duruyordu. Ortalık tamamıyla ağarmış, Çoban Yıldızı sönmüştü. Komiserle gelen jandarmalar bir iskemleye binmişler, gülüşerek darağacının ipini sabunluyorlardı. Çingene bu manzarayı görür görmez gölgesinden ürkmüş bir Arap atı gibi şahlandı.</p>
			<p class="paragraf">“Ay, beni asacak mısınız?” diye haykırdı.</p>
			<p class="paragraf">Kimse cevap vermedi. Herkes önüne bakıyordu. Komiser elindeki yaftayı katilin boynuna geçirmek için ilerledi. Namus uğrunda şehit olacak bu bîçareye karşı herkesin kalbinde sanki gizli bir muhabbet, gizli bir hürmet vardı! Hele beyaz sakallı hâkimin gözlerinden şıpır şıpır yaşlar damlıyordu. O kırk senelik memuriyeti esnasında bu verdiği hüküm kadar ağır hiçbir vicdan azabı duymamıştı. Evet Çingene, mingene... fakat ne büyük bir namus telâkkisiydi! Evet ne büyük bir namus taassubu!.. Ama kanun... İşte o affetmiyordu. Ah yoksa bizde “jüri” usulü olsaydı hemen dokuz canı birden alan Azrail’den müthiş katili beraat ettirecekti. Gayr-i ihtiyarî komiserin önüne geçti. Acaba bu kadar yüksek bir namus niyetiyle yaşayan bir insanın ölmezden bir dakika evvelki son arzusu ne olabilirdi?</p>
			<p class="paragraf">“Biraz dur!” dedi. Şaşırmış Çingeneye hıçkıra hıçkıra yaklaştı. Dizleri, elleri, dudakları titriyordu.</p>
			<p class="paragraf">“Allah kusurunu affetsin!” diye söze başladı. “Ben senin haklı olduğunu biliyorum. Ama ne yapalım? Başımız şeriata, kanuna bağlı! Dünyada son arzun ne? Bana söyle. Ne olsa yapacağım oğlum!”</p>
			<p class="paragraf">Çingene, hâlâ sabunlanan ipe baktı. Sonra gözü yaşlı ihtiyar hâkime döndü.</p>
			<p class="paragraf">“Ne arzum olacak. Ne olsa sizin gibi namertler yapmazlar” dedi. Hâkim elini kaldırdı: “Vallahi, billahi, ne istersen yapacağım! Canımı istersen vereceğim! Söyle oğlum.”</p>
			<p class="paragraf">“Söylemem, yapmazsın.”</p>
			<p class="paragraf">“Yaparım.”</p>
			<p class="paragraf">“Yapmazsın. Hepiniz yalancısınız. İnsanı aldatırsınız!”</p>
			<p class="paragraf">“Aldatmam. Yaparım diyorum evlâdım.”</p>
			<p class="paragraf">“Yapmazsın hâkim efendi. İşte bütün buradakiler şahit olsun, yapmazsın!”</p>
			<p class="paragraf">Hâkim, kendine bakan memurlara, polislere, jandarmalara bir göz gezdirdi. Vaadini katîyyetle tekrarladı: “Bunlar şahit olsun! Allah şahit olsun, yapacağım!”</p>
			<p class="paragraf">Ağzında zapt ettiği hıçkırıklardan boğulacakmış gibi başını göğe kaldırıyordu. Doğru söylediği sesinin azametinden, tavrının heybetinden, heyecanının ulviyetinden belliydi. Çingene biraz ferahlar gibi oldu. Gözleri parladı. Yutkundu. Heyet baştan aşağı kulak kesilmişti. Yaklaşan siyah ölümün soğukluğu hepsini sanki dondurmuş, taş kesmişti. Çingene öksürdü.</p>
			<p class="paragraf">“Pekâlâ, hâkim efendi” dedi, “senden istediğim bu: Hüsmen ’in sarı köpeği[ni] buldur, gözlerinin önünde iğdiş yaptır. Herkesin ırzı, namusu kurtulsun.”</p>
			<p class="paragraf">Hâkim, şaşkın şaşkın yüzüne bakarken mahkûm susmuyor, “Namus bire namus... Yaptırmazsan ahrette iki elim yakanda kalsın!” diye jandarmaların kolları arasında çırpınıyordu.</p>
			<p class="paragraf ParaOverride-7"><span class="CharOverride-10">Diken, </span>Sayı: 3, 28 Teşrîn-i sânî [Kasım] 1918, s. 3, 6.</p>
		</div>
	</body>
</html>