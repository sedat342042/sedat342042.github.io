<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-164</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">     </p>
			<p class="baslik" id="_idParaDest-163">1/2</p>
			<p class="paragraf">Bu sabah gazeteye mutlaka bir hikâye yetiştirmek icap ediyordu. Fakat canım yataktan kalkmak değil, boyuna gerinmek, sağa sola dönmek, dalga geçmek, akşama kadar bir şeye el sürmemek istiyordu.</p>
			<p class="paragraf">Derken kapı vuruldu. Akabinde Camsap’ın alaycı, şakrak sesi işitildi, hizmetçiye soruyordu: “Daha uyuyor mu?..”</p>
			<p class="paragraf">Paldır küldür yukarı çıktı. Beni yatakta bulunca kahkahayı bastı. Başını salladı: “Ne var, ne yok?..”</p>
			<p class="paragraf">Bu “Ne var, ne yok?” sualinin manasını ancak ikimiz biliriz.</p>
			<p class="paragraf">“Vallahi, Camsap” dedim, “gazeteye hikâye yetiştirmek lâzım, fakat benim parmağımı kaldıracak hâlim yok!”</p>
			<p class="paragraf">“Hâlin yok değil... tembellik!”</p>
			<p class="paragraf">Sonra, “Haydi kalk” diye karyolamı salladı.</p>
			<p class="paragraf">“Kalkayım, fakat dispoze değilim. Mevzu bulamadım. Bir şey [64] yazamayacağım. Canım sıkılacak. Şöyle sandalyeyi yanıma çek. Biraz dedikodu yapalım. Belki aklıma bir şey gelir...”</p>
			<p class="paragraf">“Ben seni böyle kötürüm gibi yatakta bırakmam. Mevzu istiyorsan bende hazır. Şimdi buraya gelirken ‘l/2’ye rast geldim. Onun hayatı çok enteresandır. Söyleyeyim, yaz, âlâ bir hikâye meydana gelir.”</p>
			<p class="paragraf">“‘1/2...’ Bu nasıl lâf ayol... Bu adam mı?”</p>
			<p class="paragraf">“Eşek olacak değil ya... Tam adam...”</p>
			<p class="paragraf">“Demek mükemmel adam!..”</p>
			<p class="paragraf">“Evet...”</p>
			<p class="paragraf">Bu mükemmel adamın hayatını öğrenmek istedim. İşte bir taşla iki kuş birden vuruyordum, hem cazibeli bir şey dinleyecektim, hem de gazeteme bir hikâye yetiştirmiş olacaktım. Camsap başladı:</p>
			<p class="paragraf">“Rumeli elimizden gitmişti. Sen esarette kalmıştın. Ben herkes gibi ailemi, eşyamı topladım. İstanbul’a kapağı attım. Bir ay, iki ay geçti. Bir iş bulamadım. Bizim bulacağımız iş ne olabilirdi. Muallimlik filân... Birdenbire büyük adam olan eski küçük dostlarımız emsali gibi hafızalarını kaybedivermişler, beni çoktan unutmuşlardı. Muallimlik, memuriyet nasıl istenir, pek vazıh bilmiyordum. Bir gazeteye haftada iki makale yazıyor, bir mecmuaya da on beş günde bir musahabe yetiştiriyordum. Bunlardan aldığım para ile zor geçiniyordum. Bir gün Valide Kıraathanesi’nde tanıdığım bir gence rast geldim. Şundan bundan derken, tasavvur ettiğim muallimlikten bahsettim. Cerbezeli bir çocuktu. Garsona kâğıt, pul aldırdı. Hokkayı, kalemi getirtti. Benim ağzımdan hemen bir istida yazdı. Tramvaya bindik. Doğru Maarif Nezareti’ne... [65] İçimden, ‘Nazıra istidayı vereceğiz, ismimi görecek. Elbette gazetelerden tanır. Derhal istediğim muallimliğe tayin ediverir...’ diyordum. Nazırın odasının önüne gelince bu ‘hüsn-i zann’ıma hayatın hakikati hafif tertip bir tos vurdu. Pos, palabıyıklı, sırma elbiseli bir uşak, bizi gayet vakur bir bakışla önledi. İstidanın müsteşar beye takdim edilmesi lâzım geleceğini söyledi. Odasını sorduk. Büyük bir adem-i tenezzülle, kısaca, ‘Öğrenirsiniz!’ dedi. Öğrendik! Kabul edilmek için sıra beklemek lâzımmış! Bekledik, bekledik, bekledik. Belki iki saat, belki daha ziyade... ‘Nazırın uşağı böyle olursa müsteşarı nasıl olur?’ diye içimde gittikçe artan bir korku peyda oldu. Nihayet sıramız geldi. Girdik. Şaştım kaldım. Esmer, al yanaklı, güzel çehreli müsteşar bey, nazır beyin kapıcısından daha alçakgönüllü idi. Alelade bir sesle ‘İstanbul’da münhal yok...’ dedi. </p>
			<p class="paragraf">Ben, ‘Neresi olsa giderim!’ deyince, ‘Yarın yine bu saatte bana geliniz’ dedi. Uzatmayalım... Üç gün sonra İstanbul’a bir günlük bir kasabada yeni tesis edilen bir liseye edebiyat, felsefe muallimi tayin edildim. Bindiğim vapurda aynı mektebe coğrafya muallimi tayin edilen bir genç vardı. Candan bir çocuktu. Çarçabuk ahbap olduk. Kısa keselim, küçük hikâye yazacaksın. Kasabaya çıktık. Doğru mektebe... Aman ya Rabbi! Ben bundan [66] daha yoksul, daha zavallı bir mektebi ömrümde görmek şöyle dursun, tahayyül bile etmemiştim. Bir eski idadî binası ki alt katı sade toprak bir izbe... Karşılıklı birkaç oda... Bir tanesinin kapısına gayet fena bir yazı ile ‘Sermubassır’ diye yazılı bir mukavva mıhlanmış. ‘Haydi evvelâ şuraya uğrayalım!’ dedik. Kapıyı vurduk. Ses yok. Cerbezeli arkadaşım tokmağı çevirdi. Başımızı içeri soktuk. Bu ne? Koca bir karyola... Üstünde pis bir yatak. Başucunda bir dolap, üstünde bir nargile... Bir çift imam işi kirli çorap... Pencerelerde perde yok. Ortada kaba bir hasır... Üç de iskemle... Arkamızdan bir ses işittik: ‘Kimi istiyorsunuz be canlar?..’</p>
			<p class="paragraf">Başımızı çevirdik. Çıplak ayaklarında nalınları, kolları sıvalı, başı ustura ile tıraş edilmiş, sakallı biri. </p>
			<p class="paragraf">‘Sermubassır beyi...’ dedik.</p>
			<p class="paragraf">‘Sermubassır bey benim be canlar... Sizler kimlersiniz?’</p>
			<p class="paragraf">Kendimizi tanıttık.</p>
			<p class="paragraf">‘Buyurun be canlar!’ dedi. Bizi içeri aldı. O hemen karyolasına çıktı. Bağdaş kurdu. İkimizin de nutkumuz tutulmuştu. Birer sandalyeye iliştik.</p>
			<p class="paragraf">‘Safa geldiniz be canlar... Daha daha ne var?’ diye ikide birde hatırımızı soruyordu ama bu ‘be canlar’ benim canımı fena hâlde sıkmağa başlamıştı. Müdür beyi sorduk. Yukarıda imiş. Müsaade istedik. Çıktık. Dışarıda arkadaşıma, ‘Birader, bu ne hâl?..’ dedim. [67]</p>
			<p class="paragraf">‘Siz galiba çok yer dolaşmamışsınız. Fakat ben de bu derecesine tesadüf etmemiştim’ diye cevap verdi.</p>
			<p class="paragraf">Uzatmayalım, müdür beyin odası ikinci katta idi. Burası döşemeci dükkânına benziyordu. Masalar, aynalar, dolaplar, saatler, lâmbalar, seccadeler, bundan başka masaların üstlerinde birçok hikmet âletleri, küre-i mücessemeler, duvarlarda bütün hükümet adamlarının gayet büyük kıtada resimleri asılıydı. İşte müdür bey, ne bulduysa derhâl içine tıktığı bu odada bizi kabul etti. Kendisi kara bıyıklı, yumru kafalı, fesini kaşlarına kadar eğmiş, ufak tefek, otuz yaşlarında bir gençti. Tahrirat-ı resmiye okur gibi uzun cümlelerle konuşuyor, nezaretin, nazırın isimleri geçtikçe âdeta toplanıyor, her defasında ‘nezaret-i celile’, ‘âtıfetlû nazır beyefendi hazretleri’ diyordu.</p>
			<p class="paragraf">Gel zaman, git zaman ‘l/2’nin bütün tuhaflıklarını öğrenmiş, böyle bir adamla ciddî bir iş yapılamayacağı için, biz de nâçar işi alaya vurmuştuk.”</p>
			<p class="paragraf">“‘1/2’ de kim?”</p>
			<p class="paragraf">“Hâlâ anlamadın mı? Müdürümüz canım. Cüssesi, lâfı, zekâsı, idaresi, mektebin hâli, hülâsa her şeyi ‘1/2’ idi. Çocuk deyip de geçme! Bazen ne yerinde buluşları olur. Ona bu adı talebe takmış. Biz bir sene kongre akdetseydik, bu yarım yamalak adama bu kadar uygun bir lâkap bulamazdık. Bir gün riyaziye muallimi Gümülcineli Hüseyin Efendi, bize haber verdi. Bu, dedikodudan gayet hoşlanır bir adamdı. Olan, olacak bütün işleri biz ondan öğrenirdik. Kasaba içinde canlı bir gazete gibiydi. ‘Gündüzleri dedikodu dinlemekten, geceleri köşe minderine çekilip kaşınmaktan daha tatlı [68] ne olur?’ derdi. İşte bu Hüseyin Efendi, iki çocuk konuşurken kulak vermiş, öğrenmiş ki talebe arasında müdürün adı ‘1/2’ imiş...</p>
			<p class="paragraf">Müdür mektebe hiç bakmazdı. Müdür-i sânî, bir varmış bir yokmuş gibi gayet hastalıklı, ihtiyarca bir adamdı. Haziranda bile odasında soba yaktırıyordu. Sermubassırı daha evvel anlatmıştım. ‘1/2’ odasından dışarı çıkmazdı. Mektebin üst katında ailesiyle oturur; yer, içer, ancak on beş günde bir, gayet ehemmiyet vererek topladığı ‘muallimîn meclisi’nde görünürdü. Başka günlerde başımızın üstünde gıldır gıldır çocuğunun arabasını çektirir, yahut odasına kapanır, keyfine bakardı. Muallimlerin odası bile yoktu. Mektep binası bir zamanlar hastane olmuş. O zaman bilmem niçin orta kattaki büyük koridorun bir köşesini alelâde, rendesiz tahtalarla bölmüşler. İşte bizim odamız orasıydı. Ne muallimlere, ne talebeye bakan yoktu. Çocuklar kendi tebeşirlerini kendileri satın alırlardı. Bir gün nezaret yirmi kadar muhacir çocuğu yolladı. Bunlar pek bedbaht şeylerdi. İki gün sonra mektep bite gark oldu. Sıraların üstünden, başımıza, kaşlarımız arasına kadar bit yüzüyordu. Dehşetli bir istilâya maruz kalmıştık. ‘1/2’ yine görünmüyor, yine üst katta gıldır gıldır araba çekiliyor, yine odasında –galiba!– keyif çatıyordu. Bütün muallimler toplandık. Karar verdik. Bunun bir çaresine bakmasını kendisine söyleyecektik. Yarım saat sonra sermubassır odamıza resmî damgalı bir kâğıt getirdi. Hüseyin Efendi aldı. Yüksek sesle okudu. Bunda ‘Muallimlerin vezaif-i idariyeye müdahalesi, talimatnamenin bilmem kaçıncı maddesi mucibince memnu olmakla içtima‘-ı âhirin nazar-ı teessüfle görüldüğünden, tekerrürü [69] lâzımü’l-içtinab’ olduğundan bahsediliyordu.</p>
			<p class="paragraf">Coğrafya muallimi pürhiddet dışarı çıktı. On dakika sonra geldi. Beti benzi kül kesilmişti. Meğer ‘1/2’nin yanına gitmiş, bit hadisesini söylemek istemiş. ‘Beğenmiyorsanız istifa ediniz, kendinize daha temiz bir mektep bulunuz!’ cevabını almış, fazla olarak <span class="CharOverride-10">Vatan-ı azizimiz, bu ân-ı feciinde bizden her şeye tahammül ister. Gerek müdüriyet, gerekse Nezaret-i celile bu gibi hususların avâkıbını zaten müdrik olmakla icabının icrası derkâr olacağı cihetle, muallimînin kemakân yalnız vezaif-i dersiyeleriyle meşgul olmaları lâzım geleceği</span> emrini beraber getirmiş. </p>
			<p class="paragraf">Bu bit meselesi hayli sürdü. Akşam üzerileri biraz gazete okumak, biraz nefes almak için deniz kenarındaki yegâne gazinoya bile çıkamıyorduk. Sonra yavaş yavaş tavsadı. Fakat bilmem nasıl oldu, galiba bitlerin karınları doydu, istirahate çekildiler.</p>
			<p class="paragraf">Mektebin ahvaline bu kadar lakayt olan müdür, bizim derslere devamımıza, on beş günlük içtimalarımıza son derece ehemmiyet veriyor, bir gün gelmeyen bir muallimden mutlaka doktor raporu yahut mahalle ilmühaberi istiyordu. Getirmeyenin zaten çıkmayan maaşından mutlaka kısıt yapıyordu. Bir gün yine muallimler içtimaı oldu. ‘1/2’de o gün bir fevkalâdelik hissetmiştik. İçtima başlar başlamaz ‘Nezaret-i celileden şeref-vârid’ bir takdirname okundu. Bunda<span class="CharOverride-10">, Matlub-ı şehriye cetvelleriyle icap eden cevapları bilâtehir irsal ettiği için maaşına 500 kuruş zam icrasıyla beraber, beyan-ı takdirat edildiği</span> bildiriliyordu. Söylediklerim kısa bir roman olur, ne çare ki sana küçük bir hikâye lâzım, ama, şunu unutmayayım, bizim ‘1/2’ aynı zamanda dehşetli bir İttihatçı idi. İçtimalarda, lâfın yolunu bulur, inkılâbı [70] nasıl hazırladıklarını anlatır, beni bıyık altından güldürürdü. ‘On Temmuz’ olunca mektebi baştan aşağı donattı. Askerî mızıkasını getirtti, âdeta bir resm-i kabul yaptı. Davetlilere şerbetler ikram etti... Vatanperverâne nutuklar irat etti. İstanbul’a nazıra, müsteşara, öteki nazırlara, İttihat ve Terakki Merkez-i Umumîsine telgraflar çekti...</p>
			<p class="paragraf">Gel zaman, git zaman, ben oradan ayrıldım, o bilmem nereye maarif müdürü oldu. Kendisini unutmuş, gitmiştim.</p>
			<p class="paragraf">Şimdi sana gelirken onu nerede gördüm bilsen ki!..”</p>
			<p class="paragraf">“Nerede?”</p>
			<p class="paragraf">“Damat Ferit’in Dâhiliye Nazırıyla bir otomobilde... Feneryolu ’na doğru gidiyorlardı... Demek şimdi de dehşetli bir İtilâfçı olmuş...”</p>
			<p class="paragraf">“Ayol, bu, ya ‘1/2’ olmayıp da tam vahit olsaymış, ne yaman adam olacakmış!” dedim. Camsap güldü.</p>
			<p class="paragraf">“Yok, o zaman bu meziyeti gösteremezdi... Onun bütün kabiliyeti ‘l/2’liğinden geliyor! Nasıl, hayatın istediği mükemmel adam değil mi?.. Kalk, pinti pinti yatağında yatacağına, kendin olamazsan bile, bari bu liyakatli adamın hayatını yaz... Benim merakım, ‘1/2’nin şimden sonra, daha hangi kapıların iplerini çektiğini görmekte!” dedi.</p>
			<p class="paragraf ParaOverride-7"><span class="CharOverride-10">Bahar ve Kelebekler</span>, İkbal Kütüphanesi, Marifet Mat., İstanbul, 1927, s. 63-70.</p>
		</div>
	</body>
</html>