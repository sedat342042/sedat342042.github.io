<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-111</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">     </p>
			<p class="paragraf">Kısa Hikâye</p>
			<p class="baslik ParaOverride-12" id="_idParaDest-109">Bir Kayışın Tesiri</p>
			<p class="paragraf ParaOverride-8"><span class="CharOverride-10">Valide Kıraathanesi’nde</span><span class="dipp"><a class="_idFootnoteLink" href="#footnote-225-244" id="footnote-225-244-backlink">244</a></span></p>
			<p class="paragraf">Bir zabit arkadaşımla oturuyorduk. Yanımızdaki masada iri, palabıyıklı, kocaman kalpaklı bir babayiğit, çetin bir Çerkez şivesiyle karşısında sıralanmış irili ufaklı kalpaklılara bir şeyler anlatıyordu. Daha Kafkasya’dan yeni gelmiş sanılacaktı.</p>
			<p class="paragraf">“Demek yollar açıldı!” dedim. </p>
			<p class="paragraf">Arkadaşım “Hangi yollar?” diye yüzüme baktı.</p>
			<p class="paragraf">“Hangi yollar olacak. Karadeniz yolu!”</p>
			<p class="paragraf">“Neden bildin?”</p>
			<p class="paragraf">“Baksana şu Çerkez’e... İşte mutlaka yeni gelmiş olacak.”</p>
			<p class="paragraf">“Hangi Çerkez’e?”</p>
			<p class="paragraf">Sağımızdaki yanağından kan damlayan iri Çerkez’i gösterdim. Arkadaşım bir kahkaha attı. Azıcık daha katılacaktı.</p>
			<p class="paragraf">“Ne gülüyorsun?” dedim.</p>
			<p class="paragraf">“Ayol, o Çerkez değildir!” dedi.</p>
			<p class="paragraf">“Eey lisanına ne diyeceksin?”</p>
			<p class="paragraf">“Çerkez taklidi yapar!”</p>
			<p class="paragraf">“Güldürmek için mi?”</p>
			<p class="paragraf">“Hayır.”</p>
			<p class="paragraf">“Ya niçin?”</p>
			<p class="paragraf">“Kendini Çerkez zannettirmek için!”</p>
			<p class="paragraf">“...”</p>
			<p class="paragraf">Tekrar kocaman kalpaklı babayiğide baktım. Hiç Türkçe bilmez bir Çerkez fesahatiyle başını ağır ağır sallayarak, elindeki gümüş savatlı kamçıyı çizmelerinin uzun konçlarına vurarak takır tukur konuşuyordu. Sandalyeye ata biner gibi binmişti.</p>
			<p class="paragraf">“Şaka etme” dedim, “bu halis muhlis Çerkez...” </p>
			<p class="paragraf">Arkadaşım yemin etti: “Vallahi değil.”</p>
			<p class="paragraf">“Ne biliyorsun?”</p>
			<p class="paragraf">“Nasıl bilmem, benim sınıf arkadaşım!”</p>
			<p class="paragraf">“Zabit mi?”</p>
			<p class="paragraf">“Evet, fakat cuma günleri böyle Çerkez gibi giyinir.”</p>
			<p class="paragraf">Merak ettim.</p>
			<p class="paragraf">“Çerkez değil diyorsun, Gürcü mü?”</p>
			<p class="paragraf">“Hayır.”</p>
			<p class="paragraf">“Çeçen mi?”</p>
			<p class="paragraf">“Hayır.”</p>
			<p class="paragraf">“Lezgi mi?”</p>
			<p class="paragraf">“Hayır.”</p>
			<p class="paragraf">“Ya ne?”</p>
			<p class="paragraf">“Türkoğlu Türk!”</p>
			<p class="paragraf">“Nereli?”</p>
			<p class="paragraf">“İstanbullu. Anası Germiyanzadelerden. Babası... mirliva olduğu hâlde daha dilini düzeltmemiş bir Kastamonuluydu...”</p>
			<p class="paragraf">“O hâlde bu Türk niçin herkese kendisini Çerkez zannettirmek istiyor?” diye sordum.</p>
			<p class="paragraf">Arkadaşım tekrar bir kahkaha attı. “Bak sana anlatayım niçin” dedi, “bu sahte Çerkez’in adı Mahmut Bey’dir. İdadî ikinci sınıfa kadar hiçbir milliyet iddiası yoktu. O sene ramazan tatilinde bir arkadaşı kendisine Karamürsel’den gayet zarif bir Çerkez kayışı getirdi. Bu kayışı hepimiz gördük. Hakikaten nefisti. Gümüş savatlı tokaları ağır, kayışı siyaha yakın koyu lâcivertti. Gümüşten üç büyük sarkıntısı vardı. Mahmut Bey bu kayışı beline taktı.”</p>
			<p class="paragraf">O günden itibaren Türklerle konuşmamağa, hep Çerkezlerle düşüp kalkmağa başladı. Ertesi sene hiç tanıdığı olmadığı hâlde sahte tezkere getirterek Karamürsel’den sılaya gitti. Harbiye’ye geçtiğimiz zaman Mahmut Bey Türk şivesini kaybetti. Büyük fedakârlıklar yaparak piyadeden süvariliğe becayiş etti. Zabit çıktığımız zaman Türkçeyi unutmuştu. Ama, Çerkezceyi de öğrenemedi. Öğrendiği mükemmel bir Çerkez şivesiydi. Adını alay için “Çerkez Mahmut” takmıştık. O buna kızmaz, hatta iftihar ederdi. Bir gün meşhur bir Çerkez paşaya intisap etti. Onunla İstanbul’dan sürüldü. Kafkasya’ya kaçtı. Milliyetiyle hiç münasebeti olmayan yerleri öz vatanıymış gibi gezdi, dolaştı. Bir Çerkez kızıyla evlendi. Hürriyetten sonra İstanbul’a geldi. Artık işi gücü Çerkezlik için çalışmak oldu. Her yerde işte şu işittiğin garip şive ile “Adige” propagandası yapmağa başladı. Kastamonulu paşa babasından kalan serveti “Çerkez tarihi”ni yazacak muharrire adadı.</p>
			<p class="paragraf">....</p>
			<p class="paragraf">Kafkasya’dan yeni gelmiş sandığım sahte Çerkez Türk’e tekrar baktım.</p>
			<p class="paragraf">“Acaba akrabaları içinde Çerkez filan yok mu?”</p>
			<p class="paragraf">Arkadaşım: “Yok be yahu! diye elini taş masaya vurdu, halis muhlis Türk diyorum! Hâlâ bir kelime Çerkezce bilmez. Karamürsel’den getirdiği Çerkez kayışında sanki bir tılsım vardı. O andan itibaren Çerkezlik sevdasına düştü.”</p>
			<p class="paragraf">“...”</p>
			<p class="yildiz">* * *</p>
			<p class="paragraf">Arkadaşım yarım saat kadar Çerkez Mahmut Bey’in gülünç menkıbelerini anlattı. Hâli tavrı son derece babayiğitvari olan bu kahraman meğer ömründe daha hiçbir muharebeye girmemiş. Son derece korkakmış. Daima tanıdıklarının iltimasıyla seferberlik zamanını geri hizmetlerinde geçirirmiş.</p>
			<p class="paragraf">Biz konuşurken Çerkez Mahmut Bey gülerek, yanındakilerle Çerkezce şakalar ederek kalktı. Büfenin önünde durdu. Para veriyordu. Çantasını pantolonunun cebinden çıkarırken gördüm. Belindeki yirmi sene evvel Karamürsel’den hediye gelen kayışın savatlı gümüş sarkıntıları pırıl pırıl parlıyordu. Türklerin hariçten kendi içlerine gönüllü bir tek “millettaş” celbedecek böyle ehemmiyetsiz kayışçıkları bile olamadığını düşündüm.</p>
			<p class="paragraf ParaOverride-6"><span class="CharOverride-11">....</span></p>
			<p class="paragraf ParaOverride-7"><span class="CharOverride-10">Zaman, </span>Sayı: 310, 13 Şubat 1335 [l919], s. 2.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-244-backlink" id="footnote-225-244">244</a>	Valide Kıraathanesi: “Galata Köprüsünün ... batı yanında, bugünkü Eminönü Meydanı açıldığı zaman (1939-1940) yıkılan bir (...) kıraathane. Ayak işi yapanların, gezginci tacirlerin (...) buluşma yeri idi.” (Şerif Hulusi Sayman, <span class="CharOverride-10">Ömer Seyfettin Külliyatı 5, Notlar ve Varyantlar</span>, İst., 1957, s. 103).</p>
				</div>
			</div>
		</div>
	</body>
</html>