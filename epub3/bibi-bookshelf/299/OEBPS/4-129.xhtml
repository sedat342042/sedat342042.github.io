<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-129</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="baslik" id="_idParaDest-127">Meh-mâ-emken</p>
			<p class="paragraf">On beş, yirmi sene evvel ordunun manzarası ne lâtifti! Taburlarda mektepli zabitler tek tük bulunurdu. Ekseriyet okuyup yazmak bilmeyen alaylılardaydı. İntizamın, zabt u raptın mükemmel olmasına mukabil azgın bir cahillik kışlaya karanlık kanatlarını germişti. Ben öyle bir zamanda orduya karıştım. Yüzbaşım gece gündüz Doksanüç Muharebeleri’ni anlatan yetmişlik, ümmî bir adamdı. Taburda benden başka üç mektepli daha vardı.</p>
			<p class="paragraf">[<span class="dipp"><a class="_idFootnoteLink" href="#footnote-225-272" id="footnote-225-272-backlink">272</a></span>]</p>
			<p class="paragraf">Yüzbaşım kendi misline delil olarak daima “Meh-mâ-emken”i gösterirdi. Meh-mâ-emken’in asıl ismi Ali Efendi’ydi.</p>
			<p class="paragraf">[<span class="dipp"><a class="_idFootnoteLink" href="#footnote-225-273" id="footnote-225-273-backlink">273</a></span>]</p>
			<p class="paragraf">Taburda, bölükte bir satır yazısını aradım. Bulamadım. “Parmaklarımda romatizma var!” diye ailesine gönderdiği mektupları bile bölük eminine yazdırıyordu. En ziyade tuhafıma giden lâkabıydı. Meh-mâ-emken... Evet Meh-mâ-emken! Bu ne demekti? Lâkaplarla şahıslar arasında bir münasebet bulunur. Meh-mâ-emken tabiri ne bir hayale, ne bir sıfata tekabül ediyordu. Alayda, kahvede, gazinoda onun ismi anılıyordu.</p>
			<p class="paragraf">“Meh-mâ-emken bu gece yine çok içmiş!”</p>
			<p class="paragraf">“Meh-mâ-emken’in neferi takım çavuşuna karşı gelmiş!”</p>
			<p class="paragraf">“Meh-mâ-emken’i Bulgarlar hükümete şikâyete çıkmış” diyorlardı. Bir cuma günü Subaşı’ndaki kahvede Meh-mâ-emken’i nargile içerken gördüm. Ceketini, fesini, potinlerini çıkarmış, şişman vücuduyla peykeye uzanmıştı. Bol pembe gömleği, dar şayak pantolonu içinde insan esvabı giymiş, insan maskesi takmış (...)<span class="dipp"><a class="_idFootnoteLink" href="#footnote-225-274" id="footnote-225-274-backlink">274</a></span> benziyordu. Yanına gittim. Selâm verdim.</p>
			<p class="paragraf">“Gel bakalım evlât” dedi. Kendisi, kendinden büyüklerine de “evlât” derdi.</p>
			<p class="paragraf">Dereden tepeden, o vakit üç ayda bir çıkan maaştan, tayinden falan konuştuk. Meh-mâ-emken tabur hareket ederse kuşlarını nasıl götüreceğini düşünüyordu. Ben lâfı döndürdüm, dolaştırdım, onun lâfına geldim.</p>
			<p class="paragraf">“Kuzum Ali Efendi, sana niçin ‘Meh-mâ-emken’ diyorlar?”</p>
			<p class="paragraf">“Ne bileyim?” diye inkâr etmek istedi.</p>
			<p class="paragraf">“Hayır, hayır, mutlaka bir sebebi olacak.”</p>
			<p class="paragraf">“Yok vallahi...”</p>
			<p class="paragraf">“Yemin etme, çarpılacaksın” dedim, “hiç adama öyle durup dururken lâkap takarlar mı?”</p>
			<p class="paragraf">“Taktılar işte...”</p>
			<p class="paragraf">“Nerede?”</p>
			<p class="paragraf">“Mektepte.”</p>
			<p class="paragraf">“Harbiye’de mi?”</p>
			<p class="paragraf">“Hayır, Kuleli’de.”</p>
			<p class="paragraf">“Nasıl oldu da taktılar?”</p>
			<p class="paragraf">“Unuttum, geçmiş zaman be...”</p>
			<p class="paragraf">Israr ettim. Nihayet dayanamadı. Alayda başkalarına söylemeyeceğime benden söz aldı. Meh-mâ-emken lâkabının sebebini anlattı.</p>
			<p class="yildiz">* * *</p>
			<p class="paragraf">“...Ben hiç okuyamadım birader” dedi, “küçükten zihnim kapalı kaldı. Gülhane Rüştiyesi’ne girdim. Sırtı sıra bir sınıfı geçemedim. Ne ise... Akrabamdan biri dahiliye zabiti idi. Hasta diye mektepten kovdurmazdı. Bir gün annem beni Sümbül Efendi’ye götürdü. Türbeye üzüm koyduk. Bir hafta sonra ben almağa gittim. Gelirken yolda dayanamadım, hepsini yedim. Bir okka kadar bir şeydi. Annem bunu duyunca ‘Eyvah, şimdi birdenbire zihnin açılacak, deli olacaksın. Ulan, günde üç üzüm yiyecektin. Benim başıma gelenler ne?’ diye haykırmağa başladı. Vakıa ben delirmedim, ama zihnim de açılmadı. Yine bir gün annem beni Eyüp Sultan’a götürdü. Türbedar ağzıma anahtarı soktu. Sağa sola çevirdi. Ağzımda bir ekşilik peyda oldu. Yere şak diye tükürmeyeyim mi?</p>
			<p class="paragraf">Türbedar, ‘Hanım, senin çocuğun okumaz, anahtardan gelen mübarek tükürüğü tükürdü. Yutaydı zihni açılacaktı’ dedi. Annem yalvardı, yakardı. Tekrar bir mecidiye vermeğe kalktı. Fakat türbedar bir daha anahtarı ağzıma sokmadı. Ondan sonra ben mankafa oldum. Benimle beraber rüştiyeye giden bir evlâtlığımız vardı. Küçükten büyütmüştük. Şimdi Priştine erkân-ı harbiye reisi. Adı İsmail. Her imtihanda beni yanına alır, kopya ettirirdi. Eksik olmasın. Akrabamızdan olan dahiliye zabiti de yardım ederdi. İsmail şifahî imtihan için iki masara çalardı. Ben içeri girince bu avucumda saklı tuttuğum masaraları çeker gibi yapardım. Böylelikle rüştiyeden şahadetname aldım. Harbiye’ye girmek istiyordum. Fakat İsmail Kuleli’yi istiyordu. Benim yalnız müsabaka imtihanına girmek ihtimalim yoktu. Çar naçar İsmail’in peşine takıldım. Kuleli’ye gittim. Müsabakada bana kopya ettirecekti. Zabitler rüştiyelerden gelen yüz elli kadar çocuğu yukarıya koğuşlara çıkardılar. Her yatağa bir çocuk oturttular. Kâğıt dağıttılar. Coğrafya imtihanıydı.</p>
			<p class="paragraf">Bitli Nuri geldi. Ortadaki masada duran torbadan bir kâğıt çekti. ‘Yandınız kaydeşlerim. Çok zor bir sual çıktı!’ diye haykırdı. </p>
			<p class="paragraf">Suali tahtaya yazdı. Hâlâ bugünkü gibi hatırımda!</p>
			<p class="paragraf">‘Malinezya, Polinezya kıtasına dair malûmat veriniz ve meh-mâ-emken haritasını çiziniz.’</p>
			<p class="paragraf">Hakikaten güç bir şeydi. Ben daha bu isimleri ömrümde ilk defa işitiyordum. Galiba kitabın sonu imiş! İsmail birkaç satır yazı yazdı. Ben kopya ettim. Sonra, sonra birçok adalar falan çizdi. Onların da aynen birisinin üzerine Malinezya, birinin üzerine Polinezya yazdı. Ben de yazdım. Sonra suali okudum: Meh-mâ-emken haritasını çiziniz. İsmail’e yavaşça, ‘Malinezya’yı, Polinezya’yı çizdik, pekâlâ, hani ya meh-mâ-emken!’ dedim.</p>
			<p class="paragraf">‘Ne meh-mâ-emkeni?’ diye yüzüme baktı.</p>
			<p class="paragraf">‘Suali okusana... Meh-mâ-emkenin haritasını da istiyorlar’ dedim. Tekrar gülmeğe başladı. Ben kızdım.</p>
			<p class="paragraf">‘Meh-mâ-emken haritası olmaz ulan...’ dedi.</p>
			<p class="paragraf">‘Nasıl olmaz? İşte sualde yazıyor. Meh-mâ-emken haritasını çiziniz... Nah...’</p>
			<p class="paragraf">Daha beter gülmeğe başladı. Nezaretçi zabit geldi. Konuşuyorsunuz diye bizi azarladı. İsmail’i kaldırdı. Başka bir tarafa oturttu. Ben bir türlü meh-mâ-emken haritasını çizemedim. Şehir mi, dağ mı, nehir mi, ada mı, yanardağ mı? Ne olduğunu bilmiyordum. Şehir olsa kolay. Bir beş yaptın mı çizilmiş sayılıyordu. Uzatmayayım. Kâğıtlar toplandı. Aşağıya indik. Ben İsmail’i bulur bulmaz suratına tokatı indirdim. Arkadaşlar üşüştüler. ‘Meh-mâ-emken haritasını bana neye çizdirmedin? Şimdi numaram kırılacak!’ diyordum. Herkes gülüşüyordu. Sonradan anladım ki ‘Meh-mâ-emken’ ada, nehir, şehir, körfez mörfez değilmiş. Bir yığınmış! Bu meseleyi bütün mektep duydu. Hatta zabitler, hocalar bile... O vakitten beri adım Meh-mâ-emken kaldı işte!”</p>
			<p class="paragraf">Ali Reis kalem tutmayan –romatizmalı– parmaklarıyla nargilesinin ateşlerini düzeltti.</p>
			<p class="paragraf">“Söyledilerdi ya, unuttum” dedi, “Meh-mâ-emken ne demek ya?..”</p>
			<p class="paragraf">Güldüm.</p>
			<p class="paragraf">“[<span class="dipp"><a class="_idFootnoteLink" href="#footnote-225-275" id="footnote-225-275-backlink">275</a></span>]” dedim. Bizim yüzbaşının mislini hatırlayamıyor, “Allah aşkına doğru söyle” diye âdeta inanacak gibi oluyordu.</p>
			<p class="paragraf">Acaba şimdi bu Meh-mâ-emken nerede? Sağ mı? Ne yapıyor? Onunla ne kadar görüşmek isterim; bahusus son muharebelerimize dair...</p>
			<p class="paragraf ParaOverride-7"><span class="CharOverride-10">Zaman, </span>Sayı: 416, 5 Temmuz 1335/1919, s. 2.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-272-backlink" id="footnote-225-272">272</a>	Beş satır çıkarılmış.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-273-backlink" id="footnote-225-273">273</a>	Sekiz satır çıkarılmış.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-274-backlink" id="footnote-225-274">274</a>	Kelime sansürlenmiş.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-275-backlink" id="footnote-225-275">275</a>	İki satır çıkarılmış.</p>
				</div>
			</div>
		</div>
	</body>
</html>