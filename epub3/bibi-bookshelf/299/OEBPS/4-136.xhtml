<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-136</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">   </p>
			<p class="baslik" id="_idParaDest-134">Pireler</p>
			<p class="paragraf">Aşk filân değil... Hani şu “tesadüf” dediğimiz tarihi yapan, saadetleri ibda eden, yuvaları kuran meçhul el yok mu? İşte o beni Rose Mayer’le birleştirmişti. Yirmi yaşında ya vardım, ya yoktum. Küçücük köpeğim Koton’la İzmir’in ikinci sınıf otellerinden birinde oturuyordum. Bir gün karşımdaki odaya iri mavi gözlü, sarı saçlı bir Fransız kızı geldi. Kederli olduğu yüzünden belli idi. Otelciye kim olduğunu sordum.</p>
			<p class="paragraf">“Paris’ten bir Ermeni doktorunun peşine takılmış, doktorun ailesi kabul etmemiş. Kovmuşlar. Zavallı şimdi memleketine dönmek için vapur bekliyor” dedi. İnsanın yirmi yaşındayken kalbi ne faaldir! Ben bu basit sergüzeşti hayalimde büyüttüm. Ağlamaktan kızarmış iri mavi gözlü kızcağızın elemlerini, inkisarlarını yaşamağa başladım. Galiba vapurdan ziyade para bekliyordu. Çünkü gizlice takip ettiğim için görüyordum ki her gün Fransız postahanesine gidiyor, mektup soruyor. Merdivenlerde, koridorlarda karşı karşıya geldikçe birbirimize dikkatli bakmağa... Sonra “bonjur, bonsuvar” demeğe başladık. Nihayet bir hafta içinde dost olduk. Bana başına gelenleri ağlayarak anlattı. Teselli verdim. Hayatın felsefesini yaptım. Hiç de toy bir kız değildi. Her şeyi biliyordu. Realistti. Fakat namusuna pek büyük kıymet veriyor, sakin bir ev kadını olmasını her muhayyel saadete tercih ediyordu. Güya ben de onun gibi sükûnu seviyordum. Bir ay geçmeden anlaştık. Paris’teki ailesinden parası geldiği hâlde gitmedi. Benimle birleşti. İkinci Kordon’un arkasında küçük bir apartman kiraladık. Ah bu serbest izdivaçlar! O kadar mesut olmuştum ki... içimde kapalı kalmış çılgın bir sevinç kumrusunun dem çekerek çırpındığını duyuyordum. Rose hakikaten hiç sokağı, gezmeyi sevmiyordu. Sabahtan akşama kadar evin işleriyle uğraşıyor, durmak dinlenmek bilmez bir hırsla her tarafı, her şeyi yıkıyordu. Temizlik merakını âdeta delilik derecesine getirmişti. O, ben, köpeğim üçümüz de günde üç defa banyo ediyorduk. Geceleri Paris Kahvesi’ne yahut sinemaya giderdik. Dönüşte Rose, yorgun argın potinlerimizin altını borikli suyla siler, Koton’un ayaklarını yıkamakla kalmaz, bazı geceler zavallı hayvancağızı tepeden tırnağa kadar gıcır gıcır sabunlardı. Fakat saadetler rüyadan başka bir şey midir? Bizim saadetimiz de çok sürmedi. Acı bir elemle uyandık. Koton fena hâlde hastalandı. Yemiyor, içmiyor, oynamıyor, mütemadiyen yatıyor, zayıflıyor, eriyordu. Rose da benim kadar meyustu.</p>
			<p class="paragraf">“Zavallı verem oldu!” diyordu. Ne kadar baytar varsa hepsine gösterdik. Kınakına verdiler. İçiremedik. Müshiller, şunlar bunlar hiçbir fayda vermedi. O vakitler Rahmi isminde bir arkadaşım vardı. Rose’u yalnız ona takdim etmiştim. Pazar günleri evimize gelirdi. Felâketimizi, Koton için ne kadar üzüldüğümüzü gördü. [43]</p>
			<p class="paragraf">“Hiç baytara baktırdınız mı?” dedi.</p>
			<p class="paragraf">“Baktırdık.”</p>
			<p class="paragraf">“Hangi baytara?”</p>
			<p class="paragraf">İzmir’in bütün baytarlarını saydım. Hele bir tanesinin iktidarını, ilmini de methe kalktım. Bu baytar İslâm olduğu hâlde santur mu, keman mı, mandolin mi ne idi, şimdi unuttum bir çalgı ismi taşıyordu. Rahmi, “Azizim, köpeğini kaybetmek istemezsen Avrupalı bir baytar bul, ona göster” dedi.</p>
			<p class="paragraf">“Baytarın Avrupalısı ile Asyalısı arasında ne fark olur?” dedim.</p>
			<p class="paragraf">“Çok...” diye güldü.</p>
			<p class="paragraf">“Ne gibi?”</p>
			<p class="paragraf">“Köpeğini gösterince görürsün.”</p>
			<p class="paragraf">Bu tavsiyeyi bir paradoks telâkki ettim. Ama denize düşen köpüğe sarılır! Felâket zamanında ümitsizlikten de en boş, en çürük temeller üzerine ümit bina etmek ne hoş bir tesellidir. </p>
			<p class="paragraf">Rose da, “Boykotaj yapmıyoruz ya... Bir Avrupalı baytara gösterelim, belki Rahmi Bey’in hakkı var” demeğe başladı. Sordum soruşturdum. Punto’da ihtiyar bir İtalyan baytar varmış. Veba-yı bakarî mütehassısı imiş. Hâlsizlikten gözlerini açamayan zavallı Koton’un cesedini kucağıma aldım. Evine gittim. Kapıyı kendisi açtı. Beyaz çatal sakallı bir adamcağızdı. Galiba sokağa çıkıyordu. Şapkası başında, bastonu elindeydi.</p>
			<p class="paragraf">“Ne istiyor?” dedi.</p>
			<p class="paragraf">“Köpek hasta” dedim. Kalın bastonunu kapının kenarına dayadı. Titrek zayıf elleriyle Koton’u kucağımdan aldı. Gözlerine, ağzına baktı. Sonra tüyleri kokladı. Elleriyle bu beyaz tüyleri araladı. Dikkatli dikkatli baktı.</p>
			<p class="paragraf">“Bunun üzerine bir avuç pire koy. İyi olacak” dedi.</p>
			<p class="paragraf">“Ne demek?”</p>
			<p class="paragraf">“Pire oğlum, bir avuç pire!..”</p>
			<p class="paragraf">Koton’u uzattı. Aldım. Birdenbire fena hâlde canım sıkıldı. Terbiyesiz bunak işte benimle eğleniyordu.</p>
			<p class="paragraf">“Bir ilâç vermeyecek misiniz?” dedim. İhtiyar gülerek yine münasebetsiz tavsiyesini tekrarladı: “Bir avuç pire! Yıkamayacaksın. Üzerinde kalsın. Bu ilâçtır!” </p>
			<p class="paragraf">Hiddetlendim: “Benimle eğleniyor musunuz?”</p>
			<p class="paragraf">“Ne eğlenmek? Doğru söylerim. Başka ilâç istemez bu...”</p>
			<p class="paragraf">“Bunak herif!”</p>
			<p class="paragraf">“Ben, ben, ben bunak ha...”</p>
			<p class="paragraf">“Sen ya...”</p>
			<p class="paragraf">Canımın sıkıntısından azıcık daha ihtiyarı dövecektim.</p>
			<p class="paragraf">“Ben bunak ha?”</p>
			<p class="paragraf">“Sen bunak, hem terbiyesiz! Ben sana insan gibi hasta hayvanı getiriyorum. Sen gevezelik ediyorsun.”</p>
			<p class="paragraf">Hani Avrupalıların dehşetli cehaletler karşısında acır gibi donuk bir gülüşleri vardır. İhtiyar İtalyan baytar bu hususî gülüşle beni baştan aşağı bir süzdü. Sonra, “Haydi bire, kafasız adam, sen anlamaz bir şeyden. Git benim dediğimi yap. İyi olursa viziteyi getireceksin. İyi olmazsa yine geleceksin. Benim yüzüme ‘tüh’ yapacaksın.”</p>
			<p class="paragraf">“...” [44]</p>
			<p class="paragraf">Cevabı beklemedi. Kapıyı hızla çekti. Önümden uzaklaştı. Acaba bu ilâcı yapmalı mıydım? Bir taraftan ihtiyarın “Türk” diye bana ehemmiyet vermeyip alay edişine kızıyor, bir taraftan hâlâ bu alayı sahi zanneder gibi oluşuma hiddetleniyordum. Eve geldim. Rose’a ihtiyarın terbiyesizliğini söyledim.</p>
			<p class="paragraf">“Belki sahidir, bir kere tecrübe edelim” dedi.</p>
			<p class="paragraf">“Budala mısın?” diye güldüm.</p>
			<p class="paragraf">“Ümit bu.”</p>
			<p class="paragraf">“Pekâlâ.”</p>
			<p class="paragraf">Fakat pireyi nereden bulmalı? Her gün iki defa yıkanan evde pirenin kendi değil ruhu bile yoktu. Ertesi gün yine Koton’un hareketsiz cesedini kucağıma aldım. İncir tüccarlarından bir arkadaşımın mağazasına gittim. Pireye ihtiyacım olduğunu anlattım.</p>
			<p class="paragraf">“Bizim çuval deposunda bir avuç değil, ordularla bulunur” dedi. Koton’u bir ekmekle bu depoya bıraktık. Üzerinden kapıyı kapadık. Bir gün sonra mağazaya Koton’u görmeğe gittim. Deponun kapısını açtık. Koton canlanmış, ayağa kalkmıştı. Beni görünce eski mesut zamanlarında olduğu gibi sıçramağa başladı. O kadar sevindim ki... kucakladığım gibi doğru eve koştum. Rose sevgili köpeğimizin tekrar hayata geldiğini görünce benden ziyade sevindi.</p>
			<p class="paragraf">“Aman pireleri üzerinden uçmasın” dedim.</p>
			<p class="paragraf">“Nasıl uçurmayayım?”</p>
			<p class="paragraf">“Yıkama.”</p>
			<p class="paragraf">“Yıkamam.”</p>
			<p class="paragraf">Rose bir hafta sabretti. Hakikaten yıkamadı. Koton o kadar canlandı, o kadar iştihası açıldı ki... Hacmine müsavi yemekle artık doymuyordu. Doktorun bu nasıl tesir ettiğini hâlâ anlayamadığımız tavsiyesini alay zannettiğime pişman oluyordum. Zavallıyı tahkir de etmiştim. Fakat itiraf olunan kusurlar hep affedilirler. Saadetimizi tekrar bize veren bir ihtiyara hem af dilemek, hem bakma ücretini vermek ihtiyacı beni rahatsız etmeğe başladı. Bir sabah kalktım, evine gittim. Bu sefer kapıyı genç bir hizmetçi kız açtı. Beni ihtiyarın tül perdeli küçük odasına soktu. Maroken bir koltuğa uzanmış, beyaz porselenden kocaman bir pipoyu içiyordu. Yerinden kalkmadı.</p>
			<p class="paragraf">“Nasıl köpek iyi oldu?”</p>
			<p class="paragraf">“Oldu!” dedim.</p>
			<p class="paragraf">“Gördün, nasıl sende kafa boş! Ben söyler, sen şaka sanır!”</p>
			<p class="paragraf">“Affediniz. Vizitenizi getirdim” dedim. Yanındaki masanın üzerine bir lira bıraktım. Çıkıyorken kendimi tutamadım. Döndüm. “Fakat mösyö” dedim, “bizim baytarlar o kadar ilâçlar verdiler, tesir etmedi. Pireler nasıl bir tesir hâsıl etti de köpek canlandı?”</p>
			<p class="paragraf">“Buna senin aklın ermez.”</p>
			<p class="paragraf">“Niçin mösyö? Ben insan değil miyim?”</p>
			<p class="paragraf">“İnsan ama, başka insan! Cahil adam!”</p>
			<p class="paragraf">“Fakat ben okudum.”</p>
			<p class="paragraf">“Sizin baytarlar kadar okudun? Verirler köpeğe içmek için ilâç! Sacristi!”</p>
			<p class="paragraf">Fransızca söylemeğe başladım. Pirenin nasıl tesir ettiğini anlamağa iyice azmetmiştim. İhtiyar Avrupalı gülmeğe başladı. Beni karşısına oturttu. Medli İtalyan Fransızcasıyla “Aç o boş kafanın kocaman kulaklarını!” dedi. Bu emir, beni öyle sarstı ki, âdeta kulaklarımın uzayarak sallandıklarını hisseder gibi oldum. Sağ eliyle çatal sakalının birini bırakıp birini tutuyordu. </p>
			<p class="paragraf">Ders verir gibi söylenmeye başladı: “Siz istersiniz muska... Siz istersiniz üfürük... Siz istersiniz ilâç! Hâlbuki hastalıkların evvelâ sebeplerini bulmak lâzım. Bu sebep bulununca şifa bulundu demektir! Senin köpek hasta. Niçin? Bunu sizin baytarlar düşündü mü? Hayır. Ama yalnız hasta! İlâç lâzım... Hayır, sebebi bulmak lâzım. Allah dünyada hiçbir hayvanı, hiçbir azayı vazifesiz yaratmadı. En fena hayvanların, en muzır mikropların bile vazifeleri vardır. Dört ayaklı hayvanlar çok tembeldirler. Allah bunların üzerine pireleri koydu. Niçin? Uyandıkları zaman rahatsız olup tekrar uyumamaları için... Bu pirelerin ısırmalarından kaşınarak hareket, yani jimnastik yapmak için... Siz ne yaptınız? Bu köpeği yıkadınız. Üzerine kolonya sürdünüz. Vücudunda hiç pire kalmadı. Rahat uyumağa başladı. Uyandı, tekrar uyudu. Uyandıktan sonra onu uyutturmayacak hayvanlar üzerinde yoktu. Uyuya uyuya nihayet, iştihası kapandı. Midesi bozuldu. Yemedi. İçmedi. Hareket etmedi. Vücudu toksin doldu. Hastalandı. Bir ay daha üzerine pire koymayaydınız, açlıktan, hâlsizlikten ölecekti!..”</p>
			<p class="paragraf">İhtiyar baytar pirelerin hayattaki bütün vazifesini sırasıyla anlattı. Sonra sineklere, farelere, vızvızlara, kedilere geçti. Küçük buzağıları koşturmak için tabiat, burunlarının dokunamayacağı bir yere, meselâ kuyruklarının dibine birtakım muciz sokucu sinekler musallat ediyordu. Darwin’in hakikatlerini dinliyordum. Baytar sonra azaların vazifelerine geçti. Saçın, bıyığın, kirpiklerin, kaşların vazifesini söyledi. Sakalın ikinci derecede bir hazım aleti olduğunu anlatırken şaşaladım.</p>
			<p class="paragraf">“Ah siz Türkler, vücut için, hayat için ne kadar lüzumlu olan azalarınızı keser, vazifelerini bozarsınız!” dedi.</p>
			<p class="paragraf">“Ne gibi?”</p>
			<p class="paragraf">“Meselâ koltuğunuzun altındaki kılları kesersiniz.”</p>
			<p class="paragraf">“Onların vazifesi ne?”</p>
			<p class="paragraf">“Burnun içindeki, kulağın içindeki kıllar gibi onun da vazifesi var. Koltuğun altında adale yoktur. Yalnız ince bir deri. Hâlbuki ciğerlerin zirveleri burada. Soğuktan, sıcaktan ciğerleri korumak için tabiat, oraya gayr-i nâkil bir kürk koydu.”</p>
			<p class="paragraf">“...”</p>
			<p class="paragraf">Yarım saat içinde bütün vücudumuzun kopardığımız tabiî kürklerini, düşünmeden kestiğimiz diğer uzuvlarımızın da hayret verici mühim vazifelerini tafsilâtı ile öğrendim. Hakikaten hayatın müspet esrarı bir Asyalının iman dolu menfî kafasına sığacak maslahat değildi.</p>
			<p class="paragraf">Rahmi’ye hak verdim! Rose artık Koton’u yıkamaktan vazgeçti. Sevgili köpeğimizin pireleri az zamanda bütün apartmana yayıldı. O kadar ki... Bizi bile eskisi gibi öğleye kadar yatağımızda uyutmuyor, daha güneş doğmadan erkence kalkıp kahvaltımızı yemeğe mecbur ediyordu.</p>
			<p class="paragraf ParaOverride-7"><span class="CharOverride-10">İfham (Haftalık edebî ilâve),</span> Sayı: 3, 1 Eylül 1919, s. 42-45.</p>
		</div>
	</body>
</html>