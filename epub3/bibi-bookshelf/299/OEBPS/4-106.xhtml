<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-106</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="baslik" id="_idParaDest-104">Nişanlılar</p>
			<p class="paragraf">Ruhumda ilâhî bir ateş olmadığı için mi, yoksa müspet ilimlerle pek gençken uğraşmağa başladığımdan mı, her nedense, ben “aşk” denen heyecanı hiçbir vakit duyamadım. Bununla beraber “Aşk yoktur!” iddiasını güdenlerden değilim. Hatta on, on beş sene evvel yazdığım bir sonenin bir beytini hatırlıyorum. Doğrudan doğruya aşka hitap ederken:</p>
			<p class="paragraf ParaOverride-22"><span class="CharOverride-10">Başka şâirlerin hayalinde </span></p>
			<p class="paragraf ParaOverride-23"><span class="CharOverride-10">Seni gördüm ve eyledim tebcil.</span><span class="dipp"><a class="_idFootnoteLink" href="#footnote-225-238" id="footnote-225-238-backlink">238</a></span></p>
			<p class="paragraf ParaOverride-14">demişim! Leylâ ile Mecnun, Kerem, Âşık Garip, Romeo - Juliet, Manon Lescaut, Raphael, Marguerite Gaultier, Paul ve Virginie, Graziella... daha birçok aşk kahramanları, gözyaşlarıyla, elemleriyle, saadetleriyle, fedakârlıklarıyla yadımda hâlâ yaşarlar. Kafamın içindeki mantık çerçevesini daima kırmaya, parçalamaya çalışan romantik bir ihtirasım vardır! Yalnız kaldığım zamanlar, ay aydınlığında tek bir gölge gibi dolaşan yapışık çiftler, derin ormanlar içinde, gizli beyaz köşklere saklanmış sevgililer tahayyül ederim.</p>
			<p class="paragraf">Hayatımda en büyük emelim “derin bir aşk romanı” yazmaktır. On senedir böyle bir esere kaç defa başladım! Fakat hep birinci fasıllarda iflâs ediyordum. Tenkit hassam, görünmez bir profesör gibi, içimden akseden hitabıyla homurdanmağa başlıyor: “Hey budala! Âşık Kerem devrinde miyiz?” diyordu. Evet, Âşık Kerem devrinde yaşamıyorduk. Fakat ruhlarıyla o devri yaşayanlar yok muydu? Halktaki bedbin “deha”nın, “Evlenme aşkın mezarıdır! Aşk bir rüyadır, uyuduğumuz kadar sürer” filân... gibi mesellerini hayatlarıyla yalana çıkaran vücutlar yok muydu? Ben on beş senedir birbirinden ayrılmayan bir çift tanıyordum. Hayalimin en ateşli zamanında, beyaz bir ayın gümüş gibi erittiği Moda Koyu’nda, küçük bir sandalda, onları öpüşürken görmüştüm. O vakit daha pek gençtiler. Hele kadın âdeta bir çocuktu. Aman ya Rabbi! Seneler ne insafsız bir hızla geçti! Kim olduklarını bilmediğim bu âşıklar büyüdüler. Değiştiler. Kız âdeta otuzluk bir kadın oldu. Erkeğin saçları ağardı. Yüzü tunçlaştı. Kendilerine her rast gelişimde bir romancı gözüyle dikkat ederim. Değişmeyen yalnız aşklarıydı! On beş sene evvelki gibi daha konuşacak sözleri bitmemişti! Gezerken birbirlerine sokuluşlarında, birbirlerine bakışlarında öyle ezelî bir hararet vardı ki... Nihayet bu çiftin hayatlarını öğrenip yazmayı kurdum. “İşte derin bir aşk romanı!” diyordum. Geçen yazı Boğaziçi’nde geçirdiğim için onları göremedim. Dün Camsap bana yemeğe gelmişti. Gevezelikle şarabı çok kaçırdık! Kafamızın dumanı dağılsın diye dışarı çıktık. Fenerbahçe’ye doğru yürüdük. Hava çok güzel, fakat biraz serindi. Bana, ortadaki selvi ağaçlarıyla daima ruhları uçmuş harap bir mezaristan hissini veren bahçe tenha idi. Fener kulesine giden yolu takip ediyorduk. Ansızın onları gördüm. Sanki birdenbire peyda oluvermişlerdi. Kadının arkasında beyaz yünden geniş bir manto vardı. Kocasıyla, hayır, hayır, âşığıyla birbirlerine sokulmuşlar, dem çeker gibi kumru jestleriyle konuşarak bizden tarafa geliyorlardı.</p>
			<p class="paragraf">“Ah, işte...” dedim. Camsap, “Ne var?” diye sordu.</p>
			<p class="paragraf">“Mevzularım!”</p>
			<p class="paragraf">“Ne mevzuları!..”</p>
			<p class="paragraf">Bize doğru gelen çifti gösterdim. On beş senedir onları nasıl tanıdığımı, evlenip ihtiyarlık yoluna girmeğe başladıkları hâlde yine eski aşklarının ezelî hararetlerini nasıl kaybetmediklerini, yirminci asrın ortasında eski Kurûn-ı vusta temayülünü nasıl yaşattıklarını, “Birleşme aşkın mezarıdır!” iftirasını nasıl yalana çıkardıklarını vecd ile anlatıyordum. Yanımızdan geçerlerken sustum. Erkeğin saçları bembeyazdı. Temiz, koyu, yeşil paltosunun altında biraz yorgun gibiydi. Fakat gözleri ne parlak, ne dinçti! Camsap, “Sen bunların kim olduklarını biliyor musun?” diye gülümsedi.</p>
			<p class="paragraf">“Mevzularım!” dedim, “Hayatlarını iyice tahkik edeceğim. Sonra yazacağım.”</p>
			<p class="paragraf">“Ben sana anlatayım da yaz!” dedi.</p>
			<p class="paragraf">“Ne! Sen kendilerini tanıyor musun?”</p>
			<p class="paragraf">“Tanıyorum. Kızın babası köşk komşumuz...”</p>
			<p class="paragraf">Nefis bir şiir dinleyecekmişim gibi tatlı bir heyecan duydum.</p>
			<p class="paragraf">“Anlat bakayım” dedim, “izdivaç nasıl aşka mezar olmamış!” Camsap tekrar güldü.</p>
			<p class="paragraf">“Onlar daha evlenmediler yahu!” dedi.</p>
			<p class="paragraf">“Ne...”</p>
			<p class="paragraf">“Evet, daha nişanlıdırlar...”</p>
			<p class="paragraf">“On beş seneden beri?”</p>
			<p class="paragraf">“Hayır, on seneden beri...”</p>
			<p class="paragraf">“O kadar seviştikleri hâlde neye birleşmediler?”</p>
			<p class="paragraf">“İşte böyle aşklarının sürmesine sebep kızın babası!”</p>
			<p class="paragraf">“Açık söyle, anlamıyorum” dedim.</p>
			<p class="paragraf">Camsap güldü. Dedi ki: “Erkeğin adı Muhsin Bey’dir! Gayet züğürt bir zavallı! On beş sene evvel bu kızla sevişir, nişanlanırlar. Fakat kızın babası çok zengin! Aynı zamanda, eski ‘züğürde kız vermemek’ itikadını taşıyan bir adam! ‘Ne vakit bir iş bulur, para kazanır, güzel bir ev açarsa nikâhı kıyarım!’ der. Muhsin Bey’de metelik ne gezer! Tabiî bu teklifi yapamaz. Kız da inatçı! Yahut başka bir sebep var. Nişanlısından vazgeçmez.”</p>
			<p class="paragraf">“Bari Muhsin Bey bir iş bulaydı!” dedim.</p>
			<p class="paragraf">Camsap tekrar güldü: “İşte kızı bulmuş ya... Onun bütün ümidi bu izdivaçta! Tahsili yok. Memur olamaz. Hiçbir şeye aklı ermez. Ne vakit nişanlısıyla evlenirse cebi para görecek!”</p>
			<p class="paragraf">“Ne vakit evlenecekler!”</p>
			<p class="paragraf">“Allah bilir! Kızın babası turp gibi! Yakınlarda değil, uzaklarda bile öleceğe benzemiyor. Kızı bilmem ama, Muhsin on beş sene daha bekleyebilir.”</p>
			<p class="paragraf">“Ah, nasıl bekler? Boşa gidecek bütün bir hayat!” diye başımı salladım.</p>
			<p class="paragraf">Camsap, “Sen budalasın be!” dedi. “Yüz bin lira bu... Ben böyle bir şey bulsam yirmi sene kavuk sallamağa, otuz sene nişanlılığa, kuru kuruya lâfla sevişme angaryasına katlanırım be!”</p>
			<p class="paragraf">“...”</p>
			<p class="paragraf">Arkama döndüm. Aşk romanımın kahramanlarını aradım. Adalar tarafındaki kıyıda bir ağacın dibine oturmuşlardı. Renkli iki taş gibi hareketsiz duruyorlardı. Birdenbire fena hâlde canım sıkıldı. En sevdiği kıymetli yadigârını haberi yokken çaldırmış bir adamın teselli kabul etmez elemini duydum.</p>
			<p class="paragraf">“Dönelim, üşüyorum!” dedim. Camsap razı oldu. Eve gelinceye kadar yolda hep romantik mevzular için hayattaki hakikî şahısları kahraman diye almanın ne münasebetsiz bir şey olduğunu düşündüm.</p>
			<p class="paragraf">İçimden “Ah, ey aşk! Ey aşk! Sen yalnız şairlerin hayalinde misin?” diyordum.</p>
			<p class="paragraf ParaOverride-7"><span class="CharOverride-10">Zaman, </span>Sayı: 285, 19 Kânun-ı sani [Ocak] 1335/1919, s. 2.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-238-backlink" id="footnote-225-238">238</a>	Ömer Seyfettin, “Ey Aşk” (<span class="CharOverride-10">Genç Kalemler</span>, Sayı: 4, 26 Mayıs 1327/8 Haziran 1911, s. 68) başlıklı şiirini kastediyor.</p>
				</div>
			</div>
		</div>
	</body>
</html>