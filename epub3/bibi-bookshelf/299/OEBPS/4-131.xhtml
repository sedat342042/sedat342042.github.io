<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-131</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">   </p>
			<p class="baslik" id="_idParaDest-129">Tam Bir Görüş</p>
			<p class="paragraf ParaOverride-8"><span class="CharOverride-10">Çok bilen çok yanılır!</span></p>
			<p class="paragraf ParaOverride-8">Atasözü</p>
			<p class="paragraf ParaOverride-14">Geçen sene bir gün arkadaşım Sermet’le Şişli’ye doğru gidiyorduk. Birdenbire karşımıza Efruz Bey çıktı. Koltukları, cepleri kitap doluydu. Sanki bizi görmedi. Dalgın dalgın yanımızdan geçiyordu. Sermet, “Bonjur Efruz! Bu ne acele!” diye haykırdı.</p>
			<p class="paragraf">“Bonjur dostlarım! Kütüphaneye!”</p>
			<p class="paragraf">“Hangi kütüphaneye?”</p>
			<p class="paragraf">“Muayyen değil.”</p>
			<p class="paragraf">“Ne demek?”</p>
			<p class="paragraf">“Daha doğrusu kütüphanelere! Bugün bütün kütüphanelerde bir kitap arayacağım” dedi. Saçları mutadından fazla dağınıktı. Fakat artık şairliği bıraktığını biliyorduk. Türk Bucağı’ndaki sosyoloji konferanslarına devam ediyordu. Kürsü şeyhi... Pardon kürsü müderrisi olacaktı.</p>
			<p class="paragraf">Ben, “Bu güzel havada, rutubetli kütüphanelerin, tozlu, mikroplu kitapları çekilmez” dedim. Sermet “Doğru, doğru...” diye başını salladı. Efruz acır gibi ikimize de ayrı ayrı baktı. Sonra gülümsedi.</p>
			<p class="paragraf">“Heyhat! Zavallı boş gezenler!” dedi, “Memleket ilim istiyor, memleket say istiyor. Memleket ‘ilmî görüş’ istiyor. Memleketi sosyoloji kurtaracak... Siz hâlâ sürtmek, dolaşmak sevdasındasınız.”</p>
			<p class="paragraf">Cevap veremedik. Sermet Ahfeş’in keçisi gibi başını sallamağa<span class="dipp"><a class="_idFootnoteLink" href="#footnote-225-276" id="footnote-225-276-backlink">276</a></span> hazırlandı. Galiba yine “doğru, doğru” diyecekti. Ona meydan vermedim.</p>
			<p class="paragraf">“Affedersin Efruzcuğum” diye yarı şaka, yarı ciddî çıkıştım, “ilim kitaplarda ise irfan hayattadır. Biz ‘âlim’ olmaya ‘arif’ olmayı tercih edenlerdeniz! Unutma ki, hakikat kitapta değil, hayattadır...”</p>
			<p class="paragraf">Efruz Bey bir durdu. Düşündü. Siyah kaşlarını çattı. “Ben de bu fikirdeyim!” dedi.</p>
			<p class="paragraf">“O hâlde...”</p>
			<p class="paragraf">“O hâlde?”</p>
			<p class="paragraf">“Bırak insanı aptallaştıran şu kitapları” dedim, “hayata bak, gez, toz... Hayatı oku.”</p>
			<p class="paragraf">“Zaten sosyoloji de böyle söylüyor.”</p>
			<p class="paragraf">“İyi ya işte, ilmin sözünü dinle.”</p>
			<p class="paragraf">“Doğru.”</p>
			<p class="paragraf">“Haydi bakalım, bizimle gel...”</p>
			<p class="paragraf">“...”</p>
			<p class="paragraf">Sabah güneşinin gözleri kamaştıracak derecede aydınlattığı yaya kaldırımında üçümüz yan yana yürümeğe başladık. Efruz Bey derin derin sosyolojiden bahsediyordu. Zavallı Sermet bunları sahi gibi dinliyor, kulaktan istifadeye çalışıyordu. Ben her vakitki gibi dalga geçiyordum. Yalnız kulağıma “ziraî, sınaî, içtimaî, Durkheim,<span class="dipp"><a class="_idFootnoteLink" href="#footnote-225-277" id="footnote-225-277-backlink">277</a></span> müeyyide, ahlâkî” kelimeleri çalınıyordu. Şişli’yi geçtik. Bomonti üzerine geldik. Artık uzaktan Kâğıthane gözüküyor, Haliç bir civa deresi gibi parlıyordu. Sermet sosyoloji musahabesi içinde nasıl fırsat buldu bilmem.</p>
			<p class="paragraf">“Ah, Kâğıthane’ye insek...” diyebildi. Efruz Bey uzaklık bahanesiyle reddetti. Ben “Fakat ne güzel hava!..” dedim. Hayatın hareket, jimnastiğin “fiziko-sosyal” yani uzviyen içtimaî bir haslet olduğunu anlattım. İlmî tâbirlerim Efruz Bey’in pek hoşuna gitti.</p>
			<p class="paragraf">“Gidelim” dedi, “fakat kitaplarım?”</p>
			<p class="paragraf">“Adam sen de! Aşağıdaki köprünün ayağındaki çalıların arasına saklarız da dönüşte alırız.”</p>
			<p class="paragraf">“Ya çalarlarsa?”</p>
			<p class="paragraf">“İki sene orada dursa kimse almaz. Kitap bu! Kimin ne işine yarar?”</p>
			<p class="paragraf">“Haydi öyleyse...”</p>
			<p class="paragraf">“Arş!” dedim. Taş köprüye kadar dik şoseyi hızla indik. Yolda gelip geçenlerin farkına varmıyor, ha bire Efruz Bey’in sosyoloji konferansını dinliyorduk. Köprünün dibinde kitapları görünmeyecek gibi yerleştirdik. Efruz Bey belki sekiz kilo hafiflemişti. Kâğıthane’yi birdenbire biraz tenha, adî bulduk. Sarhoş sandalları sahilde denize düşmüş ağaç gölgelerinde uyukluyorlardı. Adî muaşakalar, Çingene sürüleri buranın manzarasını, hatırasını hakikaten ağırlaştırıyordu. Efruz Bey Nedim’den, Damat İbrahim Paşa’dan bahse başladı. İşte Rönesans bizde o vakit canlanıyordu. Harap köşklerin, harap çağlayanların tenha, hüzünlü, kederli yollarında maziye hasret çeken bedbahtlar gibi yürüdük. Efruz Bey Damat İbrahim Paşa için “Asrının en büyük sosyoloji âlimi!” diyordu. Konuştuklarımızı pek işitmeyerek Alibeyköyü’nün göründüğü tümseğe geldik. Güneşin altında tek tük beyaz evleriyle, perişan manzarasıyla gizli bir felâket kervansarayını andıran bu köy sanki hepimizi cezp etti. </p>
			<p class="paragraf">Sermet, yine “Şurasını görmeğe gitsek... Ben daha hiç gitmedim” dedi. Efruz Bey de bu arzuyu kabul etti. Ben ikisine karşı gelemedim. Güneşin altında, bozuk yollarda, kertenkeleleri kaçırarak, terleyerek, dinlenerek köye doğru yürüdük. Efruz Bey köylülerle şehirlilerin ahlâklarından bahsediyor, iki halkı birbiriyle karşılaştırarak dehşetli bir netice çıkarıyordu: Ahlâksızlık, mürüvvetsizlik, rezalet, habaset, alçaklık, denaet, hâsılı dünyada ne kadar fenalık varsa şehirlilerden çıkıyor, köylüler ezelî bir saffet içinde yaşıyorlardı. Hükümlerinde riyaziyata bile yakışmayan bir katîyet vardı. Söyledikçe galeyanı arttı. Tam köye gireceğimiz sırada durdu. Sağ elinin şahadet parmağını dolu bir revolver sıkar gibi ayrı ayrı üzerimize çevirerek “Şimdi göreceksiniz” dedi, “bakınız mürüvvet, sahavet, misafirperverlik nedir? Köylülerde adalet, insaniyet, uluvv-i cenap hissi ne derece yüksek...”</p>
			<p class="paragraf">Sıcak, yorgunluk, konferans beni bitirmişti. Karnım açlıktan zil çalıyordu. Bu gölgesiz köye girerken kendimi bir ümit cennetine giriyorum sandım. Pis, perişan, berbat sokaklarda tavuklardan başka bir şeye rast gelmedik. Gübreler meydanda idi. Köpekler havlaya havlaya toplanıyorlar, arkamızda gürültülü bir yuha alayı teşkil ediyorlardı. Kadınlar bizi görünce kirli örtülerine iyice sarınıyorlar, biz geçinceye kadar oldukları yerde taş gibi duruyorlardı. Sanki asırların içinde izleri kaybolmuş bir harabe içindeydik. Gördüğümüz bitkin, sefil ihtiyarlar merak edip yüzümüze bile bakmıyorlar, verdiğimiz selâmları almıyorlardı. Efruz Bey biraz bozulmuştu. Bu esnada simsiyah yarı çıplak bir çocuk peyda oldu. Bize gülümseyerek, iyi bir gözle baktı. </p>
			<p class="paragraf">Sermet “Oğlum, burada kahve filân yok mu?” diye sordu.</p>
			<p class="paragraf">“Var amca.”</p>
			<p class="paragraf">“Nerede?”</p>
			<p class="paragraf">“Öbür sokakta.”</p>
			<p class="paragraf">“Zahmet olmazsa bizi götürüver.”</p>
			<p class="paragraf">“Ne zahmeti! Buyurun efendim.”</p>
			<p class="paragraf">Çocuğun kirli yüzü o kadar sevimli, o kadar necip idi ki... üçümüzde de çok hoş bir tesir bıraktı. Kahvenin önüne gelince Efruz Bey çocuğa beş kuruş bahşiş vermek istedi. Fakat çocuk almadı. “İstemem amca!” dedi.</p>
			<p class="paragraf">Kahve, hayvanları kaçmış bir ahıra benziyordu. Kenarları koparılmış boş yemlikleri andıran peykelerde esvapları birbirine uymayan beş on kişi oturuyordu. Hiç birisi yüzümüze bakmadı. Kahve istedik.</p>
			<p class="paragraf">Gayet aksi bir şey olduğu yüzünden belli olan kahveci nazlı nazlı pişirmeğe başladı. Efruz’la Sermet’in de karınları acıkmış olmalıydı. Kahveciye ekmek sordular. Küfürü andıran bir eda ile “Burası aşçı dükkânı değil!” cevabını aldılar. Fakat yarı çıplak siyah çocuk yine imdada yetişti. Kapıda ayakta duruyordu.</p>
			<p class="paragraf">“Ben bulurum isterseniz, amca!” dedi. Hemen para verdik. Aradan beş dakika geçmedi. Kahvelerimiz daha pişmemişti, çocuk ekmeği getirdi. Yine verdiğimiz bahşişi kabul etmedi. Efruz Bey ilmî davasını azıcık kazanmış gibiydi.</p>
			<p class="paragraf">“Gördünüz ya, uluvv-i cenabı!” diye tekrar köylüleri, köy ahlâkını methe başladı. Önce bize soğuk davranan köylüler yakın İstanbul’un fesada uğramış ahlakıyla bozulmuş zavallılardı! İşte asıl köylü, asıl Türk köylüsü bu siyah, bu yarım çıplak çocuktu. Son derece fakir olduğu hâlde işte bahşişi bile almıyor, menfaat-nâendişlik gösteriyordu. Katık aldırmağa lüzum yoktu. Kahvecinin aynı zamanda bazı müşterilerine yoğurt sattığını görmüştük. Okkasını on kuruştan veriyordu. Efruz Bey, “Bize bir okka yoğurt getir...” dedi. Kahveleri bıraktık. Kahvecinin getirdiği kabın etrafında toplandık.</p>
			<p class="paragraf">“Birer de kaşık ver.”</p>
			<p class="paragraf">“Kaşık maşık yok burda...”</p>
			<p class="paragraf">Kahveci o kadar sert cevap verdi ki mukabeleye cesaret edemedik. Lâkin çok açtık.</p>
			<p class="paragraf">“Alaturka, haydi alaturka...” diye ekmekleri banarak ellerimizle yedik. Kahvenin halkı manasız nazarlarla bize bakıyorlardı. Aralarında yalnız biz yabancıydık... Hepsi susuyor, çünkü seslerini bize duyurmaktan çekiniyorlardı. Sıkılıyorduk...</p>
			<p class="paragraf">“Kalkalım!” dedim. Efruz Bey kahveciye doğru yürüdü. Borcumuzu sordu. Yaşı belirsiz, köse, sıska, [3] çirkin kahveci yerinden bile oynamadan “Seksen kuruş!” dedi.</p>
			<p class="paragraf">“Ne demek?”</p>
			<p class="paragraf">“Seksen kuruş demek be!”</p>
			<p class="paragraf">Efruz Bey döndü. Bize baktı. Sonra kendine gözlerini dikmiş olan köylüleri bir süzdü. Tekrar sordu: “Üç kahve içtik, bir okka da yoğurt! Niçin seksen kuruş?”</p>
			<p class="paragraf">“Kahveler onar kuruşa...”</p>
			<p class="paragraf">“Eey.., bir okka yoğurt?”</p>
			<p class="paragraf">“Elli kuruş!”</p>
			<p class="paragraf">“Biz burada otururken gelenlere okkasını onar kuruştan vermedin mi?”</p>
			<p class="paragraf">“Verdim.”</p>
			<p class="paragraf">“Bizden neye elli kuruş istiyorsun?”</p>
			<p class="paragraf">“Mal benim değil mi?”</p>
			<p class="paragraf">“Fakat bu edepsizlik!”</p>
			<p class="paragraf">“Edepsiz sensin...”</p>
			<p class="paragraf">“...”</p>
			<p class="paragraf">Efruz Bey kıpkırmızı oldu. Kahveci doğruldu. Bütün bütün küstah bir vaziyet aldı. Baktım ki hakikaten bir rezalet çıkacak; ihtimal, evet ihtimal bizi burada bir güzel dövecekler...</p>
			<p class="paragraf">“Ver, Efruz, ne isterse ver!” dedim.</p>
			<p class="paragraf">Efruz seksen kuruşu verdi. Kapıdan çıkarken kendini tutamadı. Yüzümüze bakan köylülere döndü. Hürriyete, Meşrutiyet’e dair nutuk veren acemî bir propagandacı heyecanıyla coştu.</p>
			<p class="paragraf">“Ağalar! Yazık, hepiniz bozulmuşsunuz!” dedi, “Köylüler misafirperver, doğru olurlar. Buraya geldik. Hiçbiriniz selâmımızı almadınız. On paraya sattığınız kahveyi bize on kuruşa, on kuruşa sattığınız yoğurdu bize yarım liraya verdiniz. Evet, siz saf, samimî, doğru, mert Türk köylüleri değilsiniz.”</p>
			<p class="paragraf">“!..”</p>
			<p class="paragraf">Sonra döndü. Kapının yanında ayakta duran yarım çıplak siyah çocuğu göstererek devam etti: “İşte içinizde bozulmayan yalnız bu çocuk! Köyde ondan başka yüzümüze gülen, bize yol gösteren, ekmek bulan olmadı. Hatta verdiğimiz bahşişleri bile kabul etmedi. İşte Türk köylüsü böyle olur... Yaşasın! Aşk olsun!..”</p>
			<p class="paragraf">Bütün kahveyi çılgın bir kahkaha sarstı. Deminden beri ağızlarını açmayan köylüler gülmekten katılıyorlardı. Şaşırdık.</p>
			<p class="paragraf">Siyah çocuk savuştu. Sermet bir şey söyleyecekmiş gibi başını salladı. Köse kahveci en fazla gülendi. Efruz tekrar hiddetlendi. Bu herife sert sert bakarak sordu: “Gülecek ne var?”</p>
			<p class="paragraf">“O çocuk köylü değil be!” dedi.</p>
			<p class="paragraf">“İstanbullu mu?”</p>
			<p class="paragraf">“Ne İstanbullusu?”</p>
			<p class="paragraf">“Ya ne?”</p>
			<p class="paragraf">“O Çingenedir be!”</p>
			<p class="yildiz">* * *</p>
			<p class="paragraf">... Efruz Bey hiçbir cevap veremedi. Sermet’le bana da köylülerin kahkahası sirayet etmişti. Gülüşüyorduk. Efruz Bey mahut ciddî suratını astı. Köyden çıktık. Geldiğimiz yollardan yavaş yavaş döndük. İçtimaiyat âlimi olmağa başlayan Efruz’un bu dehşetli görüşü, Damat İbrahim Paşa’nın asrında hakikaten en büyük sosyolog olduğunda hemen şüphe bırakmıyordu! Ben gayr-i ihtiyarî o zavallının kuş başı parçalandığından altı saat evvelisine kadar, etrafında tutuşan ihtilâli nasıl göremediğini düşünüyordum... Sermet’le Efruz Bey’in ne düşündüklerini bilmiyorum! Fakat üçümüz de o kadar dalgındık ki... Taş köprünün üstünden geçerken, sabahleyin altına bıraktığımız sosyoloji kitaplarını almak hiçbirimizin hatırına gelmedi!</p>
			<p class="paragraf ParaOverride-7"><span class="CharOverride-10">İfham,</span> Sayı: 1, 23 Temmuz 1919, s. 2-3.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-276-backlink" id="footnote-225-276">276</a>	Söylenen sözü anlamadan kafa sallayarak onaylamak.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-277-backlink" id="footnote-225-277">277</a>	Emile Durkheim (1858-1917): Fransız sosyoloğu.</p>
				</div>
			</div>
		</div>
	</body>
</html>