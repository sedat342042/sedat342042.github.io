<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-70</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">   </p>
			<p class="paragraf">Eski Kahramanlar</p>
			<p class="baslik ParaOverride-12" id="_idParaDest-68">“Kızılelma” Neresi?</p>
			<p class="paragraf"><span class="CharOverride-10">... Heman göstersünler. Dalkılıç olur, düşmanı harap iderüz ve kralın tac u tahtını başına geçürüp Kızılelma’ya dek giderüz...</span></p>
			<p class="paragraf ParaOverride-7">Koca Sekbanbaşı</p>
			<p class="paragraf ParaOverride-12">“Kızılelma’ya.” </p>
			<p class="paragraf">“Kızılelma’ya...” </p>
			<p class="paragraf">“Kızılelma’yacak gideceğiz!”</p>
			<p class="paragraf">......</p>
			<p class="paragraf">Zamanın Süleyman’ı, ansızın... kükremiş bir tufan hâlinde akseden bu naraları duydu. Otağında yalnızdı. Yarım saat evvel dağılan divanın cenk için gösterdiği kahraman arzuyu düşünüyordu. Bugün, yalnız vezirleri değil, kazaskerleri, defterdarları, nişancıları, “ağa, kethüda, serdar, yayabaşı, bölükbaşı, vekilharç gibi” yeniçeri zabitlerini, hatta solakları bile çağırmış, hepsini huzurunda toplamıştı. Hepsi “... Kafdağı’na kadar arkandan gelmeye hazırız, padişahım!” diye ayaklarına kapanmışlar, gözlerinden sevinç yaşları dökmüşlerdi. İşte şimdi “sefer kararı” ordu içine yayılmış olacaktı. Otağın biraz uzağında... küçük meşe ormanının nihayetindeki mahşerde, deminki divanın sevinci büyük bir heyecan ummanı gibi kaynıyor, kabarıyor, kabarıyor; bu ummanın görünmez, işitilir dalgaları yakın ufukların bulutlu sahillerine değil, sanki bütün cihanın takına çarpıyordu.</p>
			<p class="paragraf">“Kızılelma’ya,” </p>
			<p class="paragraf">“Kızılelma’ya!”</p>
			<p class="paragraf">“Kızılelma’yacak...” </p>
			<p class="paragraf">…. </p>
			<p class="paragraf">Padişah, tahtından yavaşça ayağa kalktı. Sağ elini altın koltuğa dayadı. Gökten inen manası anlaşılmaz bir sese kulak verir gibi başını büktü. Ordunun velvelesini dikkatle dinledi. “Kızılelma, Kızılelma...” Bu ismi şehzadeliğinden beri binlerce defa duymuştu. Sonra tekrar tahta oturdu. Gözlerinin üstüne kadar eğilmiş yusufiye<span class="dipp"><a class="_idFootnoteLink" href="#footnote-225-170" id="footnote-225-170-backlink">170</a></span>sini geri itti. Gayet çıkık geniş alnını esmer uzun parmaklarıyla tuttu. Düşündü. Düşündü. </p>
			<p class="paragraf">“Kızılelma neresi?” diye mırıldandı. Şarkta olsun, garpta olsun, sefere çıkarken galeyana gelen asker hep “Kızılelma’ya...” diye bağrışıyordu. Bu narayı yeniçeri kışlalarında, sipahi ocaklarında, geçit resimlerinde, hatta İstanbul’da, sarayın iç bahçesinde bile duymuştu. Kızılelma neresiydi? Üvez rengi sırmalı perdenin arkasında nöbet bekleyen Mahmut’u çağırdı. </p>
			<p class="paragraf">“Sadrazama söyle, vezirlerle beylerbeyini, kazaskerleri toplasın, hemen gelsin!” dedi. </p>
			<p class="yildiz">* * *</p>
			<p class="paragraf">Yarım saat evvelki büyük divandan çıkan vezirler niçin yine huzura çağrıldıklarını ürkek bir ıstırap ile merak ediyorlardı. Ahmet Paşa’yla Hâdim Ali Paşa’nın arkasından kazaskerler, Sokullu Mehmet Paşa, Haydar Paşa, Ayas Paşa, İskender Paşa gözleri yerlerde otağa girdiler. Birer birer tahtın saçağını öpüp el bağladılar. Padişah beyaz tülbent sarıklı çifte tuğlu yusufiyesini yine çok öne eğmişti. Kaşları hiç görünmüyordu, yüzü her vakitkinden daha ziyade sertti. İnce murassa direkler üstüne kurulmuş donuk zümrütten bir kubbeyi andıran otağın loş sükûnunu “Kızılelma neresi? İçinizde bilen var mı?” suali bozdu. </p>
			<p class="paragraf">“!”</p>
			<p class="paragraf">“?” </p>
			<p class="paragraf">“!..” </p>
			<p class="paragraf">“?...” </p>
			<p class="paragraf">…. </p>
			<p class="paragraf">Kimse cevap veremedi. Herkes önüne bakıyordu. Padişah, “Bunu sormak için sizi çağırdım” dedi. “Otağımızın etrafında daima bu narayı işitiriz. İşte bakınız. Yine ‘Kızılelma’ya, Kızılelma’ya...’ diye bağrışıyorlar. Burası neresidir? Binlerce defa ismini işittiğim bu memleketin neresi olduğunu öğrenmek isterim.” </p>
			<p class="paragraf">Temaşvar fatihi Ahmet Paşa kekeledi: “Viyana olsa gerek, padişahım...” </p>
			<p class="paragraf">Padişah öteki vezirlere döndü: “Öyle mi?” </p>
			<p class="paragraf">“….” </p>
			<p class="paragraf">“….” </p>
			<p class="paragraf">“….” </p>
			<p class="paragraf">“….” </p>
			<p class="paragraf">Ne “evet”, ne “hayır” diyebiliyorlar, önlerine bakıyorlardı. Padişah; orduya getirdiği “kaplan postlu, kurt taçlı, çekirdek mahmuzlu, tekne kalkanlı, tepeden tırnağa kadar demire gark olmuş, elleri kostaniçeli, ak kızıl bayraklı” emsali görülmemiş mükemmel alayıyla iki gün evvel teveccühünü kazanan Rumeli Beylerbeyine sordu: “Sokullu! Sen söyle, Kızılelma neresi?” </p>
			<p class="paragraf">“‘Roma’ olsa gerek, padişahım!”</p>
			<p class="paragraf">“Ne biliyorsun?” </p>
			<p class="paragraf">“Öyle sanırım.” </p>
			<p class="paragraf">“Sanmak bilmek değildir...” </p>
			<p class="paragraf">…. </p>
			<p class="paragraf">Padişah, sırasıyla âlim kazaskerlere de sordu. Kızılelma için kimi “Çin”, kimi “Maçin” diyordu. Ayas Paşa: “‘Hint’tir.” </p>
			<p class="paragraf">Haydar Paşa:</p>
			<p class="paragraf">“‘Sind’dir!”</p>
			<p class="paragraf">İskender Paşa, “Kafdağı’nın arkası olsa gerektir” dedi. Büyük padişah anlamak istediği şeyi kimsenin bilmediğini görünce canı daha beter sıkıldı. Tahtın koltuklarını asabiyetle tuttu. [418] Âdeti olmayan anî bir hiddetle kazaskerlere döndü. Acı acı gülümsedi: “Yazık sizin ilminize!”</p>
			<p class="paragraf">“....”</p>
			<p class="paragraf">....</p>
			<p class="paragraf">“Her şeyi biliyoruz!” sanan bu “Horasanî” kavuklu başlar uğradıkları hakaretin altında hafifçe sallandılar. Onlar her şeyi kabul edebilirdi. Lâkin cahilliği? Asla... Ortalarından kara sakallı, bastıbacak, şişman bir fakih bir adım ilerledi. Bu hem en âlimleri, hem en cesurlarıydı.</p>
			<p class="paragraf">“Padişahım!” dedi, “bu ‘Kızılelma’ halk kullarının uydurduğu bir efsanedir. Ne aslı vardır, ne faslı... Bir hakikat değildir ki biz bilelim. Halk ise, padişahım, bilmez söyler.”</p>
			<p class="paragraf">Zamanın hakîm Süleyman’ı altın koltuğa dayalı elini kaldırdı: “Halkın dediği! Hakk’ın dediği!”</p>
			<p class="paragraf">Bodur kadı bu sözden bir şey anlamadı. Padişah devam etti: “Bu bir hakikattir! Mademki halk söylüyor; halktan gelen ses, Hakk’ın sesidir! Ona efsane denmez. Mutlaka bir aslı vardır! Fakat siz bilmiyorsunuz...” </p>
			<p class="paragraf">“Ne şer’de, ne ilimde böyle bir isim yoktur ki müsemması olsun...”</p>
			<p class="paragraf">“Ne şer’de, ne ilimde böyle bir isim yok diyorsun.” </p>
			<p class="paragraf">“Evet padişahım.” </p>
			<p class="paragraf">“Lâkin örfte yok mu?” </p>
			<p class="paragraf">“...”</p>
			<p class="paragraf">Fakih düşündü. Önüne baktı. “Yok” diyecekti. Fakat işte sefer eğlentisi yapmaya başlayan büyük ordunun velvelesi içinde “Kızılelma’ya” naraları birbiri arkasına çakan şimşekler gibi gürlüyordu. Asker yalnız sefere gideceği, muharebeye gireceği zaman değil, hatta şımardığı, isyan ettiği vakitlerde bile bu narayı savurmuyor muydu? Bu daima taşan, kabaran, coşan bir kuvvetin ne olduğu bilinmeyen bir gayesi idi. Daha medresede minimini bir çömezken sipahi, yeniçeri bölüklerinin bu narayı bastıklarını işitirdi. Bunu iyice hatırlıyordu. Ama aslının ne olduğunu merak edip öğrenmemiş, okuduğu metinlerde bu isme dair bir şeye rast gelmemişti. Yutkundu. Önünde bağlı duran ellerini sıktı. Artık “Kızılelma örfte yoktur” diyemezdi. Çünkü... işte... duyuyordu!</p>
			<p class="paragraf">“Var padişahım” dedi. </p>
			<p class="paragraf">“Öyleyse ‘müsemma’sı da var.” </p>
			<p class="paragraf">“....” </p>
			<p class="paragraf">Fakih sustu. Kızardı. Bir adım geriledi. Yine önüne baktı. “Örf”ün hakikatini şeriat de tasdik etmiyor muydu? Padişah bunu bilen fazıllardandı. Karşısında safsataya imkân yoktu. Öbür kazaskerler arkadaşlarının mağlûbiyetine bakarak, ağız açmadıklarına için için seviniyorlar, ‘Sükût sözden hayırlıdır!’ hikmetini hatırlıyorlardı. Padişah yine acı acı güldü. “Dünya ne tuhaftır!” dedi, “Siz işte bu halkın başlarısınız. Bu halkı idare edersiniz. Hâlbuki onun istediği şeyin ne olduğunu bilmezsiniz.”</p>
			<p class="paragraf">“!”</p>
			<p class="paragraf">“...” </p>
			<p class="paragraf">“....” </p>
			<p class="paragraf">“.....”</p>
			<p class="paragraf">.....</p>
			<p class="paragraf">Lâkin hakîm padişah kahraman, arif, fazıl, şair olduğu kadar da insaflıydı! Her şeyi evvelâ kendi nefsinde muhakeme eder; her hükmü, her kararı vermezden evvel bir kere kendi vicdanından geçirirdi. Huzurundaki kulları sualine bir cevap bulamamaktan kıvranırlarken o da sıkıldı. “Derunî lisanla” kendi kendine sordu: “Ey Süleyman! Bunlara sorduğun şeyin ne olduğunu acaba kendin bilir misin?”</p>
			<p class="paragraf">“Bilmem ama...” </p>
			<p class="paragraf">“Ama?” </p>
			<p class="paragraf">“... Sezerim!”</p>
			<p class="paragraf">Azıcık ferahladı. Sezdiğini düşünmeye başladı. Bu... tabiatın, ilmin, irfanın ötesinde bir hakikatti. Evet, işte “Kızılelma”, ne olduğunu sanki biliyor, fakat söylemiyordu. Hâlbuki bu vezirler, kazaskerler, beylerbeyi... Hayır, hiçbir şey sezmiyorlardı. Birisinin lâfı ötekininkine uymuyordu. Kimi Çin, kimi Hint, kimi Sint, kimi Viyana, kimi Roma diyordu. Kızılelma bunlardan hiçbiri değildi! İçinden “Belki hepsinden daha kıymetli bir yer!” dedi. </p>
			<p class="paragraf">Sonra, utançlarından kızaran kullarına sordu: “Kızılelma ’nın neresi olduğunu kimden öğrenebiliriz?” </p>
			<p class="paragraf">“...” </p>
			<p class="paragraf">.....</p>
			<p class="paragraf">Herkes önüne bakıyor, yanlış bir şey söylememek için kimse ağzını açmıyordu. Yalnız İskender Paşa, “Padişahım” dedi, “kazasker kullarının ilimleri kitaptandır! Vezir kullarınla biz kölelerine gelince... öyle derin âlimlerden değiliz! İşte ne kadar bilgisiz olduğumuz sual-i hümayununuzla meydana çıktı. ‘Bin âlimin bilmediğini bir arif bilir’ derler. İrade buyurun. Bir arif bulalım. Ona sorun.” </p>
			<p class="paragraf">“Arif kimdir?” </p>
			<p class="paragraf">“Bilmeyip sezen, padişahım...” </p>
			<p class="paragraf">.....</p>
			<p class="paragraf">Sonra İskender Paşa, saf bir askerin basit mantığı ile “Kızılelma, Kızılema” diyen halkın mutlaka bir şey murat ettiğini, kuşların ötüşünde bile kendi dillerince bir mana olduğunu söyledi. Kısa boylu, inatçı kazasker halkın ne söylediğini, ne istediğini asla bilemeyeceğini tekrar iddia etti. Padişah, İskender Paşa’ya, çıkıp gizlice ordunun içine girmesini, nümayiş alayında bağıranlardan rast gele üç kişi tutup huzuruna getirmesini irade etti. İskender Paşa çıkınca padişah kazaskerlere “örfe dair” ayrı ayrı Arapça sualler sormaya başladı. Vezirlerle beylerbeyi, anlamadan dinliyorlardı. </p>
			<p class="yildiz">* * *</p>
			<p class="paragraf">İskender Paşa, biraz sonra otağa girdi. “Üç kişi tuttum, padişahım!” dedi. [420]</p>
			<p class="paragraf">“Evvelâ bir tanesini getir bakalım.” </p>
			<p class="paragraf">.... </p>
			<p class="paragraf">İskender Paşa, otağın mehabetinden ürkerek sapsarı kesilmiş, başında perişanîsi<span class="dipp"><a class="_idFootnoteLink" href="#footnote-225-171" id="footnote-225-171-backlink">171</a></span> dağılmış, tir tir titreyen bir adamı soktu. Bu, uzun boylu, palabıyıklı, kuvvetli bir garipti. Orduda ayakkabıcılık yapan serserilerden biriydi. Otağ kapısının dışındaki kapıcıların öğrettikleri gibi tahta doğru gitti. Yeri öptü. Ayağa kalkmadı. Kolları göğsünde bağlı, dizüstü kaldı. Padişah sordu: “Kızılelma, Kızılelma dersiniz, bu neresi?” </p>
			<p class="paragraf">“...”</p>
			<p class="paragraf">Garip, işledim sandığı cürümden beraat için “Herkes bağırır padişahım. Ben de bağırdım” dedi. </p>
			<p class="paragraf">“Neye bağırdığını sormam. Kızılelma neresidir? Onu söyle.” Garip tereddüt etmedi. “Padişahımızın bizi götüreceği yer!” dedi. </p>
			<p class="paragraf">“Orası neresi?” </p>
			<p class="paragraf">“Padişahımız bilir.”</p>
			<p class="paragraf">.....</p>
			<p class="paragraf">Padişah İskender Paşa’ya döndü. “İkincisini getir bakalım!” dedi. Dizüstü duran garip vezirlerin işaretiyle kalktı. Geri geri gitti. Perdenin yanında dikildi. Bu sefer huzura getirilen, tıknaz, esmer, beyaz keçeli, afacan bir yeniçeri neferiydi. Serbestçe yürüdü. Saçağı öptü. Kalktı, el bağladı. Padişahın “Kızılelma neresi?” sualine düşünmeden “Önümüze düşüp bizi götüreceğin yer... padişahım!” cevabını verdi. </p>
			<p class="paragraf">“Orası neresi?” </p>
			<p class="paragraf">“Sen bilirsin padişahım!”</p>
			<p class="paragraf">.....</p>
			<p class="paragraf">İskender Paşa üçüncüyü de huzura soktu. Bu... geniş omuzlarına baratasının<span class="dipp"><a class="_idFootnoteLink" href="#footnote-225-172" id="footnote-225-172-backlink">172</a></span> uçları düşen genç bir bostancıydı. </p>
			<p class="paragraf">“!..”</p>
			<p class="paragraf">“Kızılelma neresi?” </p>
			<p class="paragraf">“Atınızın gittiği yer... padişahım!”</p>
			<p class="paragraf">“Orası neresi?” </p>
			<p class="paragraf">“Neresi olduğunu ancak padişahım bilir...” </p>
			<p class="paragraf">..... </p>
			<p class="paragraf">Evet... orası ne Hint, ne Sint, ne Çin, ne Maçin, ne Viyana, ne de Roma’ydı! Padişah, huzurundakilere “Gördünüz ya” dedi, “üçünün de cevabında bir fark yok. Hakikat bir! ‘Kızılelma’ benim gitmek istediğim yer, işte... Hakk’ın beni göndereceği yer!..”</p>
			<p class="paragraf">.....</p>
			<p class="paragraf">Doğruyu söyleyen bu üç kişiye hemen üçer yüz kese akçe ihsan etti. Artık “Kızılelma’ya, Kızılelma’ya” naraları çoğalıyor, taşıyor, daha ziyade yaklaşıyordu. Padişah, birdenbire, Hakk’ın kendini göndereceği yeri düşündü. Nihayet bulunmaz Hak yolunun, hakikat yolunun gittiği “Kızılelma” denen bu cennet kapısında Viyana, Roma, Hint, Sint, Çin, Maçin birtakım fâni harabelerden başka bir şey miydi? Başını salladı. Arkasına dayandı. İri siyah gözlerini ufalttı. İlâhî, manevî bir zevke varmış gibiydi! Müdebbir vezirlerinin, âlim kazaskerlerinin, kahraman beylerbeylerinin tekrar saçak öpüp çıkışlarını görmedi bile... Otağın kapısında onlar da, şimdiye kadar asla ulviyetinin, mehabetinin farkında olmadıkları muazzam bir manzara karşısında donup kaldılar; sefer eğlentisi yapan yüz binlerce asker, kol kol olmuş, cirit oynayarak, kaynaşarak otağ etrafında geniş bir daire çeviriyorlar, “Kızılelma’ya... Kızılelma’ya...” naralarıyla, sanki hayalin eremeyeceği derecede yüksek, pek yüksek bir arşa doğru... kalkanlardan kanatlarıyla uçmaya hazırlanıyorlardı!</p>
			<p class="paragraf ParaOverride-7"><span class="CharOverride-10">Yeni Mecmua</span>, C. I, Sayı: 21, 29 Teşrîn-i sânî [Kasım] 1917, s. 418-420. </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-170-backlink" id="footnote-225-170">170</a>	Sultan Süleyman’ın kavuğu (Ö. S.).</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-171-backlink" id="footnote-225-171">171</a>	Asker yahut memur olmayan halkın giydikleri başlık (Ö. S.). </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-172-backlink" id="footnote-225-172">172</a>	Muhafızların giydikleri başlık (Ö. S.).</p>
				</div>
			</div>
		</div>
	</body>
</html>