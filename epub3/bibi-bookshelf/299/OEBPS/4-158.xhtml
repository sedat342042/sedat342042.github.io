<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-158</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">     </p>
			<p class="baslik" id="_idParaDest-157">Lokanta Esrarı</p>
			<p class="paragraf ParaOverride-8">Yakacık, 20 Kânun-ı sani</p>
			<p class="paragraf ParaOverride-14">Sevgili Sermet, dün akşam mektubunu aldım. Bir sene içinde o ne dehşetli daüssıla... Diyorsun ki: “Bekârlık âlemleri gözümde tütüyor. Hele ‘Abey d’or’un yemekleri... Acaba o vakit iştahımız mı çok açıktı? Şimdi artık evde hiç o nefis yemeklerin tadını bulamıyorum. En tatlı kompostolar bile bana saman gibi geliyor.” Sonra beni yine eski lokantamızda bir yemeğe davet ediyorsun. Heyhat Sermetçiğim, bu davetine icabet edemeyeceğim. Sen evlenip Beyoğlu’ndan, pansiyon hayatından çekildikten sonra ben de oralarda yaşayamadım. Vakıa beni ailemin köşkünden uzak tutan “Abey d’or”un nefis yemekleriydi. Çünkü bilirsin, müthiş bir oburum. Evet müthiş bir obur... Bu kusurumu bir felsefeye de istinat ettirmişim. İsmini hatırlayamadığım büyük bir adam demiş ki: “İnsanın hayvaniyeti yemekle, insaniyeti okumakla kaimdir!” Pek yanlış bir “kavl-i hakîmane!” Âdeta “bir binanın metaneti temelde değil, çatıdadır” gibi bir şey... İnsaniyet hayvaniyetimizin derisidir. Vücut olmayınca deri nasıl yaşar, canım?</p>
			<p class="paragraf">Belki hatırlarsın, daima itiraf ederdim ki: “Ben yaşamak için yemiyorum. Yemek için yaşıyorum!”</p>
			<p class="paragraf">Kullarından pek çok fazla hakîm olan Allah bütün mideli mahlûkatını zevklerine lezzetli gelen şeyleri yesinler, içsinler, hazmetsinler diye yaratmıştır. Kâinatın, hilkatin bu basit, bu muazzam manasını sezmeyen budala filozoflar mahut meslekleri uydurarak hakikatten ne kadar uzaklaşmışlardır. Neyse... Pek derinlere dalmayalım! Sözün kısası, ben artık “Abey d’or” lokantasının kapısından içeri giremem... Senin özlediğin o nefis yemekleri hatırladıkça şimdi gönlüm bulanıyor! Hani o masaldaki kör ihtiyar gibiyim! Dur, evvelâ masalı anlatayım: Vaktiyle kör bir şair varmış. Yetmiş seksen yaşına gelinceye kadar tabiatın o göremeyip tahayyül ettiği güzelliklerine neşideler düzmüş. Bir gün bulunduğu şehirden bir hekim geçiyormuş. Onun gözünü açmış. İhtiyar şair zihninde o kadar yaldızlayıp da terennüm ettiği güzelliklerin hakikatini görünce bir feryat koparmış.</p>
			<p class="paragraf">“Ah, benim hayalimdeki şiirler bunlar mıydı?” diye... Tıpkı ben de öyle. Zevkten, hazdan homurdanarak yediğim yemeklerin hakikatini gördükten sonra sanki birdenbire hayatın lezzetini kaybettim. Evet, evin yemekleri katiyen lokantanınkine benzemez. Âdeta saman... Artık “Yemek için yaşamıyorum, yaşamak için yiyorum.” Ölmeyecek, verem olmayacak kadar. “Abey d’or”daki nefis yemeklerin hakikatini nasıl gördüm, bak! Sen evlenip çekildikten sonra ben pansiyonda öksüz kaldım. Ah, bir sevgili arkadaşın evlenmesi... Bu âdeta yarım ölüm demektir! Aradan sanki soğuk rüzgârlar savuran bir kara kedi geçti. Beyoğlu’nda kafa dengi bir arkadaştan mahrum yaşamağa başlayınca kendimi bütün bütün midemin faaliyetine hasrettim. Sabah akşam köşedeki masamızda ihtiyar garson Mihail’le şakalaşarak tabakları karnıma indiriyordum. Yegâne zevkim bu idi. Fakat yavaş yavaş fiyatlar o kadar yükseldi, o kadar yükseldi ki... perhiz eder gibi hesapla yediğim hâlde yine her yemek bir buçuk lirayı geçmeğe başladı. Hâlbuki varidatım nihayet yüz lira idi... Kendi kendime, “Bu olacak şey değil, ne yapmalı?” diyordum.</p>
			<p class="paragraf">“Tabakları eksiltmek...”</p>
			<p class="paragraf">“Hayır, hayır, bu ‘olamaz’dı.”</p>
			<p class="paragraf">... Çünkü malûm ya, yemek için yaşıyorum. Bir gece rüyada kendimi “Abey”in mutfağında gördüm. Yine kızarmış rostoları kesiyor, uçlarından kavruk parçalar kopararak ağzıma atıyordum. Uyandığım zaman hâlâ damağımda kalan bir tat duydum.</p>
			<p class="paragraf">“Niçin bir aşçı yamağı olmayayım” dedim, “mademki yemek için yaşıyorum?..”</p>
			<p class="paragraf">Fazla muhakeme etmedim. Çünkü en son bir muhakeme en kavî kararı gevşetir. Fakat nasıl nefis yemekli lokantaların birine aşçı yamağı gibi girmeli? Bu bir meseleydi. “Abey d’or”un garsonları beni tanırlardı. Sonra serde Türklük var... Beyoğlu lokantalarının aşçıları Türk yamak kullanmazlardı. O sabah dünya cennetine, yani mutfağa nasıl gireceğimi düşüne düşüne lokantaya gittim. Mihail’le selâmlaştık. Bermutat günün en iyi yemeklerini haber verdi. Sonra dedi ki: “Kozmos’tan bir aşçı çırağı kaçırdık, şimdi bize geldi. Atinalı... Kokoreç yapmasını biliyormuş. Yarın yaptıracağız.”</p>
			<p class="paragraf">“Kokoreç ne?” diye sordum.</p>
			<p class="paragraf">“Ah, bilmezsin. Kuzu bağırsağı... Kiz saçi gibi örülü... Ah begimu, bak ne kadar güzel... Görezeksin... görezeksin.”</p>
			<p class="paragraf">“Görürüz...” dedim. Ama aklım Kozmos’taydı. Biliyorsun ya... [31] Bu lokantaya da giderdik, Kuk Birahanesi’nin yanında... Aklıma gelen planı düşünürken yapmağa başladım. Doğru Galata’ya indim. Eskicilerden kaba bir elbise aldım. Sonra bir de kasket... Odama döndüm. Kıyafetimi değiştirdim. Boynuma mavili beyazlı bir ipek mendil bağladım. Dolabın aynasında kendimi tanıyamıyordum. Tam bir palikarya olmuştum. Nasıl güzel Rumca bildiğimi elbet hatırlarsın. Evet bir sene beraber yaşadığım Rete Missiya’nın yadigârı... Hâlbuki mekteplerde on sene içinde o kadar uğraştıkları hâlde öğretemezler. Zavallı terbiyeciler, bilmezler ki dünyanın en mükemmel lisan muallimi aşktır. Ecnebi lisanı için en kat’î usul kadındır... Çince mi öğrenmek istiyorsun? Hemen bir Çinli kadın bul! Sev! Onunla yaşa! Üç ay sonunda, elli beş senede grameri tamamlanamayan bu meşhur lisanı bülbül gibi şakırsın! Kozmos’un mutfağına indim. Aşçı kır bıyıklı, bodur bir Rum’du. Rumca, yanında boğaz tokluğuna çıraklık etmek istediğimi söyledim; mırın kırın etti. Kendime Atina’dan yeni gelmiş bir işsiz süsü veriyordum. Vatanperverlikten, milliyetperverlikten bahis açtım. Sonra çıkardım, eline yirmi beş lira toka ettim. Yumuşadı. “Fakat sen işten anlamazsın” dedi.</p>
			<p class="paragraf">“Anlarım.”</p>
			<p class="paragraf">“Hiç lokantalarda çalıştın mı?”</p>
			<p class="paragraf">Yalan söylemedim.</p>
			<p class="paragraf">“Hayır... Yalnız evlerde aşçılık ettim.”</p>
			<p class="paragraf">“O hâlde çok acemisin... Lokanta yemekleri başkadır...” dedi.</p>
			<p class="paragraf">“Öğrenirim.”</p>
			<p class="paragraf">“Haydi bakalım...”</p>
			<p class="paragraf">...</p>
			<p class="paragraf">Soyundum. Önlüğümü taktım. Ustamın gözüne girmek için gayet güzel bir kız kardeşim olduğunu, burada yer bulursam onu da getirteceğimi söylüyor, yalanları dallandırıyor, budaklandırıyordum. Üç tane kara kuru küçük Rum çocuğu pirinçleri ayıklıyorlar, zerzevatları doğruyorlardı. Mutfak karanlıktı. O kadar pisti ki... Mahiyeti tayin olunamayacak derecede karışık bir taaffün insana nefes aldırmıyordu. Ben gösterilen işleri yapıyor, sabah akşam karnım tıka basa doyacağı için ayda açıktan doksan lira kâr edeceğimi hesaplıyordum. Yemekler filân hazırlandı. Saat on biri geçiyordu. Acıkmıştım. Ustanın çocuklardan birisine para vererek peynir üzüm aldırmağa gönderdiğini gördüm. Şaşaladım.</p>
			<p class="paragraf">“Acaba perhizde mi?” diyordum. Sordum: “Usta, hasta mısın?”</p>
			<p class="paragraf">“Yok.”</p>
			<p class="paragraf">“Neye peynir üzüm aldırıyorsun?”</p>
			<p class="paragraf">“Yemeğe.”</p>
			<p class="paragraf">“Burada yemek yok mu?”</p>
			<p class="paragraf">“Buradaki yemekler yenir mi?”</p>
			<p class="paragraf">“Anlamadım.”</p>
			<p class="paragraf">“Patron aşçılarına yemek vermez mi?”</p>
			<p class="paragraf">“Verir, ama kim yer!”</p>
			<p class="paragraf">Yine bir şey anlamadım. Usta kır bıyıklarının altından siyah çürük dişlerini gösteren geniş bir kahkaha ile güldü. Masumiyetim hoşuna gidiyordu.</p>
			<p class="paragraf">“İstediğin yemekten al ye. Daha senin bir şeyden haberin yok. Yarın bakalım yiyebilir misin?”</p>
			<p class="paragraf">“....”</p>
			<p class="paragraf">Hâlâ anlamıyordum. Bununla beraber biftekten, pilâvdan yedim.</p>
			<p class="paragraf">Ağzımı silerken usta benimle Atina’ya dair konuşmağa başladı. Lâfı döndürdüm, dolaştırdım, mutfağın sırrına getirdim. O söyledikçe gözlerim açılıyor, kristal, arjante kapların içinde şimdiye kadar neler yediğimizi öğreniyordum. Bir kere etler kasapların satılmayıp kalan, kokmağa bir karış kalmış mallarıydı. Patron piyasa fiyatından yüzde yetmiş noksanına bunları topluyordu. Zerzevatlar da böyleydi. Yağları piyasa fiyatından beşer defa az bir para ile alınıyordu.</p>
			<p class="paragraf">“Bu nasıl olur?” dedim.</p>
			<p class="paragraf">“Yağlarımız sahici yağ değildir ki...” dedi, “ayrı bir fabrika vardır. Yalnız lokantalara mal verir. Bu fabrika kapısından bir dirhem süt, bir dirhem et girmeden yüzlerce okka yağ çıkarır. Ama neden yaparlar? Bilmem. Bu onların sırrı... Fakat mideyi zaç yağı gibi bozar.”</p>
			<p class="paragraf">Her sabah yemeğinde büyük büyük lokmalarla yuttuğum nefis omletleri hatırladım.</p>
			<p class="paragraf">“Ya yumurta...” dedim. Güldü.</p>
			<p class="paragraf">“Gel!” diye beni mutfağın nihayetindeki kilere götürdü. Elektrik düğmesine bastı. Birden parlayan aydınlık içinde birçok çuvallar, gaz tenekeleri, fıçılar gördüm. Bu tenekelerden birisinin kapağını kaldırdı. Gösterdi. Sarı, yağ gibi bir maddeydi.</p>
			<p class="paragraf">“İşte omletlerin yumurtaları...”</p>
			<p class="paragraf">“A...”</p>
			<p class="paragraf">“Evet.”</p>
			<p class="paragraf">“Bunlar ne?”</p>
			<p class="paragraf">“Sözüm ona yumurta işte... Balıkçılar Hayırsızada’dan martıların filân yumurtalarını toplarlar. Kırıp kırıp tenekelere doldururlar. Getirip lokantalara toptan satarlar.”</p>
			<p class="paragraf">“Vay!..”</p>
			<p class="paragraf">“Evet.”</p>
			<p class="paragraf">Akşama kadar hemen sanatın yarı esrarını bana anlattı. “Lokantacılıktan maksat el âlemi doyurmak değil, kendini doyurmaktır” diyordu. Havyara varıncaya kadar neden yapıldığını öğrendim. Okkasını sekiz on liraya yediğimiz o nefis havyarlar meğerse hep öküz dalağından yapılırmış... Hele bir portakal şurubu reçetesini tarif etti... “Kavunların çürük tarafları çıkarılıp sıkılacak, bu koku için. Helvacı kabağının kabukları renk için... Biraz da asit... Sonra alabildiğine su, babam su...” Tatlılar için münhasıran sakarin kullanıyordu. Maydanozlar, salatalar, soslar, hâsılı önümüze ne gelirse bizim zannettiğimiz şeylerden pek başka, pek hasis maddelerden yapılıyordu. </p>
			<p class="paragraf">... Nihayet dayanamadım. “Pekâlâ usta” dedim, “bu kadar fena zahire ile bu kadar lezzetli yemek nasıl yapılıyor?”</p>
			<p class="paragraf">“Bu da bir sırdır!” diye güldü. Sonra onu öğretti. Ah, keşke yalnız bu sırrı öğrenmeseydim... Bir kumanda verdi.</p>
			<p class="paragraf">“Etrafına bak.”</p>
			<p class="paragraf">“...”</p>
			<p class="paragraf">Bir göz gezdirdim. Tabaklar, satırlar, bıçaklar, hâsılı bin türlü âlât, edevat... kıyma makineleri, tazyik kapları...</p>
			<p class="paragraf">“Belki ev mutfaklarında olan bir şey yoktur, onu bul bakayım...”</p>
			<p class="paragraf">“...”</p>
			<p class="paragraf">Aradım, aradım. Onu da bulamadım. Ev değil, saray mutfağı bile âlât, edevatça buranın yanında fakir kalırdı. Ben düşüne düşüne bakarken usta sabredemedi. Sanatın sırrını acemi bir çırağa ifşa etmekten doğan bir neşeyle güldü.</p>
			<p class="paragraf">“Sabun be...” dedi. Hakikaten ortada hiç sabun yoktu. Sonra o lokanta yemeklerindeki meçhul tadın, hani evlerde bir türlü verilemeyen tadın korkunç esrarını söyledi: “Burada kaplar hiç yıkanmaz, her eski yemeğin artığı yeni yemeğe karışır. Bu işte bir nevi mayadır, o tat buradan gelir...”</p>
			<p class="paragraf">....</p>
			<p class="paragraf">Ertesi gün ayda bana doksan lira kâr ettirecek işime gitmediğimi söylemeğe hacet yok sanırım, Sermetçiğim. O vakitten beri beni davet ettiğin “Abey d’or”a da veda ettim. Annemin köşküne geldim. Şimdi Sudanlı dadımın pişirdiği temiz yemekleri yiyorum. Fakat bunlar hakikat kadar tatsız... Ah, ne olurdu, yine karanlık içinde yaşasaydım, oburluk cennetinin içinde... Artık İstanbul’da bir işim oldu mu, gündüzleri sadece zeytin ekmeğe kanaat ediyorum. Çünkü Kozmos’un mutfağı hayalimdeki o şairane, o temiz, o masum mandıraları da berbat etti. Vallahi peynir bile yiyemiyorum!</p>
			<p class="paragraf">....</p>
			<p class="paragraf ParaOverride-7"><span class="CharOverride-10">Haftalık Türk Dünyası</span>, Sayı: 95-2, 5 Şubat 1336/1920, s. 30-31.</p>
		</div>
	</body>
</html>