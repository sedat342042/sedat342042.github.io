<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-147</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="baslik" id="_idParaDest-145">Asilzâdeler<span class="dipp"><a class="_idFootnoteLink" href="#footnote-225-328" id="footnote-225-328-backlink">328</a></span></p>
			<p class="paragraf">“Monşer, asalet olmazsa bu memleket batar.”</p>
			<p class="paragraf">“Evet, ben de bu fikirdeyim.”</p>
			<p class="paragraf">“Ben de bu fikirdeyim.”</p>
			<p class="paragraf">“Ben de.”</p>
			<p class="paragraf">“Ben...” diye başlayıp lâfını, her nedense, tamamlamayan Efruz Bey yalnız “bu fikirde” değil, hatta fazla olarak bizzat kendisi hâlis bir “asilzade” idi. Kökten, silsileden, anadan, babadan, ecdattan, taştan, topraktan asildi... Asalet yalnız kanında değil; etlerinde, sinirlerinde, lenfalarında, rielerinde, böbreklerinde, hatta kemiklerinde, kemiklerinin içindeki iliklerinde kaynıyordu. Çaya davet ettiği bu dört asil dostuna bugüne kadar kendi asaletinden hiç bahsetmemişti. Dördünü de mektepten tanıyordu. İkisi galiba Nişantaşı’nda oturuyordu. Hepsi zengindi. İçinde en beğendiği “Azizüssücufüzzırtaf”tı.<span class="dipp"><a class="_idFootnoteLink" href="#footnote-225-329" id="footnote-225-329-backlink">329</a></span> Bu, ismini kendi gibi İstanbul’da hiç kimsenin bilmediği gayet meşhur, gayet büyük bir Arap şeyhinin oğluydu. Bu şeyh, bir prensten büyüktü. Hemen hemen bir krala yakındı. Azizüssücuf babasının sarayını, altın mahfelli fillerini, içi cıva dolu havuzlarda yüzen öd ağacından sandalları, Hint’ten, İran’dan, Turan’dan, Kafkasya’dan getirilmiş kızları anlatırken Efruz Bey kendini hayalî bir Elhamra’nın semavî bahçelerinde sanırdı. İşte bu, bir kral kadar büyük şeyhin oğlu tekrar “Asalet olmazsa bu memleket batar!” diyordu. Bunda şüphe mi vardı? Bunda şüphesi olan birtakım avam güruhu, reziller, fakirler, baldırı çıplaklardı. Efruz Bey çay fincanını küçük masanın üzerindeki tabağa koydu. Ayağa kalktı. Gözlerini büyülttü. Sağ kaşının ucunu biraz kıstı.</p>
			<p class="paragraf">“Ben asil olduğum için tamamıyla bu fikirdeyim” dedi, “arıların, karıncaların, hâsılı cemiyet hâlinde yaşayan bütün hayvanların bir beyleri var. Hayvandan başka hiçbir şey olmayan avam insanların da beyleri olmalı. Olmazsa...”</p>
			<p class="paragraf">Dizanterici Salih Paşazade Nermin Bey lâfını kesti: “Meşrutiyet denilen hezeyan olur.”</p>
			<p class="paragraf">“Fakat asalet Meşrutiyet’e zıt mıdır, Sir?”</p>
			<p class="paragraf">Bu suali soran Müzekki Bey bıyıklarını İngilizvarî tıraş ettirmiş, iri yarı, Türkçe dahil olduğu hâlde on üç lisanın yazılarını yazar, lâkin hiçbirinin kitaplarını okuyamaz bir gençti. Dünyada ne kadar futbol kulübü varsa hepsinin fahrî azasındandı. Babası Sabir Paşa henüz ne sürülmüş, ne de tekaüte sevk edilmişti. Nermin Bey: “Şüphesiz.”</p>
			<p class="paragraf">Efruz Bey: “Zannetmem!..”</p>
			<p class="paragraf">Münakaşalarda kaç taraf olursa o kadar tarafa tarafgir olmak sanatını bilen Kâmuran Kara Tanburîn Bey de “Asaletle Meşrutiyet birbirine hem zıttır, hem değildir!..” dedi.</p>
			<p class="paragraf">Annesinin otuz sene evvel Mısır Çarşısı’ndan alınan gelinlik takımlarıyla döşenmiş bu yarım alaturka, yarım alafranga odaya Efruz Bey “salonum!” der, her perşembe öğleden iki saat sonra kibar, asil dostlarını kabul ederdi. Perşembe “kabul günü” idi. Evine asillerden, paşazadelerden başkasını kabul etmezdi. Kibar, zengin, asil bir aile içinde alafranga terbiye alarak büyümeyenler salonlara kabul edilmeye lâyık değildiler. Çünkü bunlar ne kadar yüksek mevkilere geçseler, hatta mebus, milyoner olsalar, yine “adab-ı muaşeret” denilen kaidelere, usullere kendilerini uyduramazlar, çizgili pantolonun altına sarı potin giymek nezaketsizliğini irtikap ederlerdi. Hele başlarından feslerini çıkarıp kapının yanındaki portmantoya bırakmamaları, salona, sokağa çıkar gibi fesle girmeleri tahammül olunur rezaletlerden değildi. Çayı tıpkı Şehzadebaşı’ndaki çayhanelerdeki Türklerin tavrıyla içerlerdi. Likör kadehini tutmasını, bisküit almasını bilmezlerdi. Yemek yemesini, çay içmesini, reverans yapmasını bilmeyen insan mıydı? Hâlbuki bir salona ancak medenî sayılabilecek alafranga beyler girebilirlerdi. Efruz Bey’in çocukluğunda Galatasaray Sultanîsi’nde tanıdığı arkadaşlarının hemen hepsi böyle “distingué”,<span class="dipp"><a class="_idFootnoteLink" href="#footnote-225-330" id="footnote-225-330-backlink">330</a></span> böyle medenî idiler. Hususuyla bugünkü davetli arkadaşları, hepsi asildi. Biri krala yakın bir prens, diğerleri de kont, marki sayılabilirlerdi. Hepsi Terzi Mir’de<span class="dipp"><a class="_idFootnoteLink" href="#footnote-225-331" id="footnote-225-331-backlink">331</a></span> giyinirlerdi. Küçük parmaklarındaki uzun tırnaklarla o kadar bediî bir tarzda şakaklarının yanlarını, burunlarının uçlarını kaşırlardı ki... Kendilerini görüp asaletlerine hükmetmemek mümkün değildi.</p>
			<p class="paragraf">Salon sahibinin ikram ettiği Havana sigaralarını içiyorlar, elleri ceplerinde, ihtiyar koltuklara uzanmışlar, asil bir dalgınlıkla münakaşalarına devam ediyorlardı. Dizanterici Salih Paşa’nın oğlu Meşrutiyet’in esaslarından biri “müsavat” oldukça “asalet” için bir hak kalmayacağını ispata çalışıyordu. Tek gözlüğünün zinciri, yaka, kol düğmeleri, yüzükleri, saat kordonu, kravat iğnesi, hâsılı dişlerinin kuronlarından potininin düğmelerini ilikleyecek alete varıncaya kadar üstünde madenden ne varsa hep altın olan Nermin Bey, mutaassıp bir asalet taraftarı idi. İnce, sarı, narin yüzünün, müphem bakışlı gözlerinin öyle baygın, öyle nezih bir hâli vardı ki... Buna ancak [3052] “asalet” denebilirdi. Babası çok zengindi; okuyup yazması yoktu. Bununla beraber doktordu. İlâçlarından yarım kutusu İstanbul halkınca kırk elli lira ederdi. Bu büyük adamın nereden, ne vakit geldiği pek malûm değildi. Yalnız Nişantaşı’ndaki kâşanesi, Boğaziçi’ndeki çifte korulu yalıları, çatanaları, Beyoğlu’ndaki apartmanları biliniyordu. Hürriyetin ilânı akabindeki kim olduğu şimdi tamamıyla unutulan bir gazeteci “Dizanterici Salih Paşa vaktiyle ne idi?” unvanlı gayet merak edici bir hikâyeye başlamış, birinci kısmını neşretmişti. Bu makalede otuz sene evvel Salih Paşa’nın Tunus’ta dilencilik ettiği, İstanbul’da evvelâ falcılığa girişerek sonra dizanteriye ilâç vermeğe başladığı, dizanteri ilâcı sayesinde saraya mensup bir akağasıyla bir haremağasının yirmi beş senelik memelerini iyi ettiği, mahareti duyulunca saraya alınıp o günden itibaren dizanteri tedavisine siyaset karıştırdığı ifşa olunuyordu. Ertesi gün herkes makalenin mabadını bekledi. Fakat bu mabat çıkmadı. Salih Paşa birkaç kutu ilâç bahanesiyle bu gazetecinin ağzını kapatmış, o da yapacağı münasebetsiz müverrihlikten vazgeçmişti. Daha sonra diğer serseri gazeteciler de Salih Paşa’ya bentler uydurup şantajlar yapmaya kalkışmışlardı.</p>
			<p class="paragraf">Paşanın davası hepsini mahkemeye sürükledi. Hakikati tafsilatıyla bilmedikleri için mahkûm oldular. Tabiî sustular.</p>
			<p class="paragraf">Müzekki Bey, “Asalet için ilk lâzım olan şey Meşrutiyet’tir” dedi, “işte size İngiltere büyük bir misal! Meşrutiyet sayesinde İngiltere nüfusu üç yüz milyona yakın Hindistan’a hâkimdir. Daha hesaba gelmez binlerce müstemlekeye hâkimdir. Demek bir kere bu Meşrutiyet sayesinde İngiltere, Hindistan’ın, Mısır’ın, daha birçok yerlerin efendisi olmuş, dünyanın en yüksek ‘asalet’ mevkiini almıştır. Asıl İngiltere’ye gelince Meşrutiyet sayesinde orada her şey asillerin, lortların elinde demektir. Hatta arazi bile... İskoçya, İrlanda, Britanya, hâsılı bütün İngiltere birkaç bin lordun malikânesi demektir. Halk arasında zekâsıyla, dehasıyla hükümette yükselenler yeni baştan lort olurlar. Asalet kesp ederler. Sonra yüksek mevkilere geçerler. Eğer İngiltere’de Meşrutiyet olmasaydı, iki yüz elli seneden beri ‘avam’ denilen herifler ayağa kalkar, lortların canına okurlardı.”</p>
			<p class="paragraf">......</p>
			<p class="paragraf">Müzekki Bey, eski devirde olduğu gibi yeni devirde de babasının daima ikbal mevkiinden inmeyeceğini bilirdi. Her şey gibi Meşrutiyet telâkkisini de değiştiriyor, âdeta bu tarzın istibdattan daha müthiş bir idare olduğunu zannettirecek tarihî misaller getiriyordu. Babası İngiliz taraftarıydı. Sefaret tercümanı her hafta evlerine gelir, siyasetin yeni safhalarından onlara malûmatlar telkin ederdi. Hakikatte Müzekki Bey İngiltere’yi vatanından ziyade severdi. Bunu hiç saklamağa lüzum görmez, herkese çekinmeden “Biz, İngilizler sayesinde yaşıyoruz” derdi, “yoksa ne Abdülhamit bizi rahat bırakırdı, ne de İttihatçılar çetesi... Başımız sıkıya geldi mi hemen onlara koşacağız. Tabiî onları severiz.”</p>
			<p class="paragraf">Efruz Bey’in en hoşuna giden onun bu hâliydi.</p>
			<p class="paragraf">“Ne karakter, ne karakter! Sanki anadan doğma bir İngiliz...”</p>
			<p class="paragraf">derdi. Fakat Azizüssücuf, Müzekki’den pek hazzetmez, “Yalnız kendini asil zannediyor” diye omuz silkerdi.</p>
			<p class="paragraf">Misafirlerinin asalet, Meşrutiyet münakaşasını dinleyen Efruz Bey Meşrutiyet’e hiç ehemmiyet vermiyor, hep asalete ait sözlere dikkat ediyordu. Otuzbir Mart İnkılâbı’ndan sonra onun ruhunda da birden derin bir inkılâp tutuşmuş, yine birden sönmüştü. Böyle politika gürültülerinin, şakşakların, adîlik, cahillik olduğunu anlamıştı. Şimdi ne Meşrutiyet taraftarıydı, ne de istibdat.</p>
			<p class="paragraf">“Ben kibarım, ben asilim. Böyle şeylerle uğraşmak bana yakışmaz!” diyordu.</p>
			<p class="paragraf">Kahramanlıklarını, verdiği nutuklarını, nümayişlerini, mevkilerini –hiç vaki olmamış gibi– unuttu. O kadar unuttu ki, memlekette siyasî bir tebeddül olup olmadığının bile farkında değildi. Hep Beyoğlu’nda geziyor, Tokatlıyan’da arkadaşlarıyla buluşuyor, şık, mükemmel, temiz bir hayat geçiriyor, yeni metreslerden, son aşklardan dem vuruyordu. Politika avama, adî adamlara mahsustu. Bu adî, bu ne oldukları belirsiz adamlar birbirleriyle boğazlaşa boğazlaşa nihayet, didinmelerinden vazgeçecekler, memleketi idare etmek için mutlaka bir gün asilleri çağıracaklar, “Gelin! Bize emredin...” diye yalvaracaklardı.</p>
			<p class="paragraf">Rusya’da çarın meclisindeki azalar, âyanlar hep asildi. Almanya’da asil olmayan hatta bir süvari zabiti olamazdı. İşte Meşrutiyet ilân olunalı hemen hemen iki sene oluyordu. Hâlâ Türkiye uyanmamıştı. Hâlâ asiller aranmıyordu. Hâlâ “Bizim köylümüz arazi sahibidir. Anadolu’da hiç arazisiz esir yoktur. Esir olmayınca tabiî arazisiz asil de olmaz” diye mantık yapılıyordu. Kendisi, dostları asil değil de ne idiler!..</p>
			<p class="paragraf">Beyoğlu arkadaşlarından bir Yusuf Pinko vardı ki hâlis muhlis asil bir prens, hatta bir kraldı. Arnavutluk’taki çatısız şatosunda hâlâ dedesi Büyük İskender-i Kebir Bey’den kalma heybeler, çuvallar bulunduğunu, görenler söylüyorlardı. Hele şu Azizüssücufüzzırtaf... Bir prensliğe, bir krallığa değil, hatta bir imparatorluğa lâyıktı. İsmindeki o tarihiyet, o kadimiyet ne ahenkli, ne derin, ne ulvîydi... Onu daha küçükken Galatasaray ’ın ilk sınıflarından tanıyordu. Asaletten, tarihî kıdemden anlamayan Türkler onunla alay ederler, “Hacı Zırt” diye lâkap takmaya cesaret ederlerdi. Sonra Ebülhüda Efendi Hazretleri tarafından bu kadar asil bir prensin ne olduğu belirsizler içinde bulunması münasip görülmemişti. Mektepten çıkartıldı. Hususî muallimler tutuldu.</p>
			<p class="paragraf">Mabeyne alındı. İstanbullu çocuklar onun hakkında bin türlü iftira uydurmuşlardı. Sözde Aziz bir köle imiş... Efendisi Avrupa’ya gideceği için onu leylî olarak mektebe koymuş, Avrupa’dan gelmeyip Jön Türklere karıştığı Mabeyinde işitilince emlâki haczedilmiş. Bu yağma [3053] esnasında küçük köle Aziz de Ebülhüda Efendi Hazretlerine düşmüş. Efruz Bey bu yalanların hiç birisine inanmazdı.</p>
			<p class="paragraf">Meşrutiyet falan lâflarını bırakalım, dedi. Böyle adî şeyler konuşmak bize yakışmaz. Madem ki biz asiliz, düşüncelerimiz de, musahabelerimiz de asilce olmalı.</p>
			<p class="paragraf">“Evet.”</p>
			<p class="paragraf">“Evet.”</p>
			<p class="paragraf">“Evet, evet!” dediler. Hepsi bu fikirdeydi. Efruz Bey ayağa kalktı. Ellerini pantolonunun ceplerine soktu. Ayaklarını biraz açtı. Güzel lâf söyleyeceği zaman daima bu vaziyeti alırdı.</p>
			<p class="paragraf">“Bu memlekette asalete o kadar ehemmiyet verilmiyor. Niçin? Buna hepiniz cevap veriniz.”</p>
			<p class="paragraf">Azizüssücufüzzırtaf: “Millet bozulmuş da ondan...”</p>
			<p class="paragraf">Nermin Bey: “Meşrutiyet sebebinden.”</p>
			<p class="paragraf">Müzekki Bey: “Meşrutiyet daha iyice anlaşılmadığından!”</p>
			<p class="paragraf">Kara Tanburîn Bey de “Henüz mükemmel tarih, hukuk kitapları yazılmadığından!” dedi.</p>
			<p class="paragraf">Efruz Bey başını salladı. Hayır... hayır. Bunlar ciddî sebepler değildi. Asıl sebebi, hiçbiri bulamıyordu. Vakıa asildiler. Fakat asaletin ruhî, içtimaî mahiyetini bilmiyorlardı.</p>
			<p class="paragraf">“Bakınız, ben bu sebebi size söyleyeyim. Biz asil olduğumuz hâlde ismimize ehemmiyet vermiyoruz. Ecdadımızın namlarını taşımıyoruz. Asalet unvanları kullanmıyoruz. Biz kendi kendimizi tanımazsak halk bizi tanır mı?”</p>
			<p class="paragraf">“Doğru.”</p>
			<p class="paragraf">“Evet, doğru.”</p>
			<p class="paragraf">“Hakikaten doğru.”</p>
			<p class="paragraf">“Hakikaten çok doğru...”</p>
			<p class="paragraf">Efruz Bey en doğru sebebi bulabildiği için sevindi. Gözleri parladı. Tek gözlüğü düşecekti. Hızla cebinden çıkardığı eliyle bu mühim aleti tuttu.</p>
			<p class="paragraf">“Evvelâ biz kendimizi, sonra birbirimizi bilelim. Birbirlerimize unvanlarımızla hitap edelim. Toplanalım. Birleşelim. Kuvvetlenelim. Birleşmekten kuvvet doğar!”</p>
			<p class="paragraf">“Şüphesiz.”</p>
			<p class="paragraf">“Evet, şüphesiz.”</p>
			<p class="paragraf">“Evet, şeksiz şüphesiz.”</p>
			<p class="paragraf">“Evet, katiyen şeksiz şüphesiz...”</p>
			<p class="paragraf">Efruz Bey’i tasdik ederken misafirlerin dördü de sâri, mihanikî yeni bir hareketle ayağa kalkmıştı. Ortadaki fes rengi ipek örtülü yuvarlak masanın başına toplandılar. Mühim bir müzakerenin mukaddimesini hisseden Efruz Bey, “Altımıza birer sandalye çekelim!” dedi. Hepsi birer sandalye aldı. Oturdular. Dirseklerini masanın kenarına dayadılar. Konuşmak için bir ruhu çağıran ispritizmacılar gibi ciddî duruyorlardı. </p>
			<p class="paragraf">Efruz Bey, “Evvelâ kendimizi biliyor muyuz bakalım?” dedi. İçlerinden “kendisini bilmeyen” çıkmadı. Hepsi prensti. Hepsi silsilelerini, cetlerini, tarihlerini tanıyorlardı. Müzekki Bey bundan altı yüz sene evvel Birinci Sultan Osman ’a Britanya adasından sefaretle gönderilen ceddinin, İngiltere ’de eski cetlerini bile tanıyor, su gibi ezberden sayıyordu. Sultan Osman’ın yanına gelen “Lort Conson Sgovat” isminde ceddi tam iki bin senelik bir ailenin son goncasıydı. O vakit “hukuk-ı düvel” kavaidini hükümetin hariciye nezareti kabul etmediğinden, sultan çok beğendiği lordu tekrar memleketine göndermemiş ve... gözlerinin önünde çatır çatır sünnet ettirerek Müslüman yapmıştı. Amelî bir surette hidayete erdirilen bu zata ma‘atteessüf tarihlerin ismini söylemediği bir prenses, Prens Orhan’ın küçük sütkardeşi verilmişse de, Britanya hükümeti bu lûtfu bir tecavüz addetmişti. Türkiye’ye hemen ilân-ı harp etti. O vakit Osmanlıların daha hiç sahili yoktu. İngilizler Türklerin sahile inmelerini belki yarım asır beklediler. Nihayet sahile gelen Türklerin donanmaları yoktu. Donanma tesis etmelerini de yüz elli sene beklediler. Sonra bir gün Edremit önünde ilk rast geldikleri bir Türk yelkenlisini batırdılar. İçindeki Rum balıkçıları esir aldılar. Bu iki yüz senelik harp hâlinden bugünkü tarihler gibi o vakitki hükümet adamlarının da haberleri yoktu. İngiltere intikamını almış farz etti. Kendi kendine, tek başına bir sulh akdederek muahedenameyi Rodos açıklarında yine tek başına imzaladı. Bu muahedenamenin aslı şimdi kralın kütüphanesinde saklıydı. Dünyada yegâne tek bir devlet tarafından tek başına yapılmış bir muahede olduğu için tarih nazarında paha biçilmez derecede bir vesikaydı. Lorda Türkler evvelâ “Damat Con Paşa” demişlerse de “Con” kelimesinden mana çıkaramayan halk bunu “Civan Paşa”ya tebdil etmişti. Müzekki Bey, “İşte” dedi, “onun için bizim ailemize ‘Civanzadeler’ denir.” Efruz Bey sordu: “Niçin bu kadar eski, bu kadar asil ailenizin ismini taşımıyorsunuz?”</p>
			<p class="paragraf">Müzekki Bey başını sallayarak “İki sebepten!” dedi, “‘Civanzadeler’ desem ‘Rezzakîzade’ gibi pek Karagözvarî oluyor. Çok alaturka bir isim! Sonra kendime ‘Müzekki Civan’, yahut ‘Civan Müzekki’ desem bıyıklarımı tıraş ettiğim için halk bundan kötü bir lâkap telmihi çıkarıp aile ismim olduğunu anlamayacak.”</p>
			<p class="paragraf">Kâmuran Kara Tanburîn Bey: “‘Müzekki dö Civan’ deyiniz.” </p>
			<p class="paragraf">Ezzırtaf: “Evet, meselâ ‘Marki Müzekki dö Civan...’” dedi.</p>
			<p class="paragraf">Müzekki Bey, “Fakat azizim, marki diyorsunuz. Hâlbuki ben prensim!” diye reddetti.</p>
			<p class="paragraf">Nermin Bey itiraz etti: “Nasıl prens oluyorsunuz? Ceddiniz lort imiş! Hiç hükümdarlık etmemiş.”</p>
			<p class="paragraf">“Hayır, prensim! Ceddim Lort Damat Civan Paşa, sonradan pek büyük bir imparator olan Orhan’ın sütkardeşini almış. Orhan ilk zapt ettiği eyalete ceddimi hükümdar yapmış.”</p>
			<p class="paragraf">“Bundan emin misiniz?”</p>
			<p class="paragraf">“Ben söylemiyorum azizim, tarih söylüyor.” [3054]</p>
			<p class="paragraf">Efruz Bey, “O hâlde mükemmel bir prenssiniz! Hatta biraz daha çalışsanız ceddinizin eyaletini bile elde edebilirsiniz!” dedi.</p>
			<p class="paragraf">Müzekki dö Civan’a prens unvanı verilince Kâmuran Bey aslını, ecdadını anlatmak için acele etti. Bu bey Rusya’nın Orenburg beldesindendi. Babası orada küçük bir köyün mescidinde müezzinlik eder, civardaki açlıktan ölen müterakki, medenî Tatarcıkları yıkar, kefenler, gömer, böylece geçinip giderdi. Babası bir gün açlıktan ölünce öksüz kalan Kâmuran’ı yedinci defa Hicaz’a gitmek üzere olan katmerli bir hacı, yanına hizmetçi gibi aldı. Bu adam da, İstanbul’da Türk hacılarına otel olan selâtin camileri avlularından birinde mermerlerin, poyrazın tesiriyle hastalandı. Altı defa tahammül ettiği bu seyahat hayatına bu sefer dayanamadı. Öldü. Cennete gitti. Kâmuran’ın o vakit ismi “Cihanyan” idi. Küçük Cihanyan aç kalınca dilenmeye başladı. Sonra onu zabıta bir şüphe üzerine tuttu. Darülacezeye koydu. Küçük Cihanyan gayet zekiydi. Tatar olduğuna inanılmayacak derecede güzeldi. Orada bir kâtip hâline acıdı. Darüşşafaka’ya naklettirdi. Orada bir muallim zekâsına hayran oldu. Meccanen Galatasaray’a geçirtti. Galatasaray’a gelirken Cihanyan kendi ismini değiştirdi. “Kâmuran” yaptı. O vakitten beri zekâsı sayesinde her şeyi buluyordu. Bilhassa en lâzım olan iki şeyi: Para, iltimas...</p>
			<p class="paragraf">“Ben Kara Tanburîn ailesindenim!” dedi, “Fakat Prens Müzekki dö Civan gibi cetlerimi birer birer sayamam.”</p>
			<p class="paragraf">Efruz Bey sordu: “İsimlerini bilmiyor musunuz?”</p>
			<p class="paragraf">“Biliyorum.”</p>
			<p class="paragraf">“O hâlde?”</p>
			<p class="paragraf">“Fakat o kadar çok ki... saymak mümkün değil.”</p>
			<p class="paragraf">“Demek son derece eski?”</p>
			<p class="paragraf">“Son derece! On bin sene evvel...”</p>
			<p class="paragraf">Efruz Bey tekrar sordu: “Bundan on bin sene evvel mi?”</p>
			<p class="paragraf">“Hayır.”</p>
			<p class="paragraf">“Hicretten mi?”</p>
			<p class="paragraf">“Hayır.”</p>
			<p class="paragraf">“Milâttan mı?”</p>
			<p class="paragraf">“Hayır.”</p>
			<p class="paragraf">“Tufandan mı?”</p>
			<p class="paragraf">“Hayır.”</p>
			<p class="paragraf">Başka tarihî bir mebde tanımayan Prens dö Civan hayretle “Ya neden?” dedi.</p>
			<p class="paragraf">“Hilkatten!”</p>
			<p class="paragraf">“Hilkatten mi?”</p>
			<p class="paragraf">“Evet, hilkatten on bin sene evvel ilk ceddim<span class="dipp"><a class="_idFootnoteLink" href="#footnote-225-332" id="footnote-225-332-backlink">332</a></span> nurdan bir sütun içinde ‘Kutlu Yeşim Dağı’ üzerine inmişti. Yeşil, alacalı bir geyik oralarda geziniyor, arkasına düşen çapkın bir bozkurt onu kovalıyordu. Ceddim Kara Gök Kaan bu kurdu öldürdü. Geyiği tuttu. Nur sütunuyla gökten indi ineli ağzına bir şey koymamıştı. Karnı zil çalıyordu. İlâhî bir sevk-i tabiî ile geyiğin memelerine sarıldı. O saatte bu memelerden mavi bir süt gelmeğe başladı. Ceddimin karnı doydu. Dünya üzerinde bir kendi, bir bu alageyik vardı. Gezmek için at gibi bu geyiğin üzerine biner, geceleyin üstünde yatar, acıkınca sütünü emerdi. Yavaş yavaş ilâhî, nâsutî her ihtiyacını bu geyikte teskin etmeğe başladı. Nihayet geyik gebe kaldı. Dokuz ay on gün sonra sabahleyin beş, öğleye doğru üç, akşamüstü bir tane olmak üzere üç defada dokuz kaanzade doğurdu. Dikkat ediniz. Beş, üç, bir, dokuz! Bu dört sayı işte bunun için bütün insanlarca mukaddestir! Fakat bu prenslerin hepsi boynuzluydu. Ceddim sekizinin boynuzunu kırdı. Yalnız bir tanesini boynuzlu bıraktı. Boynuzları kırılan prensler hemen öldüler. Tek kalan boynuzlu yaşadı. Babasından kendine miras kalan alageyik ile birleşti. Evlâtlarının ötesini berisini kırmadığı için hanedanı çoğaldı. Hükümet teşkil etti. Bu aileye “Kara Tanburîn” denir ki, bütün Şark kavimlerince mukaddestir. Oğuzlar, Cengizler, Hülâgûlar, Timurlar, Selçuklar, hâsılı ne kadar Şark hükümdarı varsa hep Kara Tanburîn ailesinin aylıklı uşağı mesabesindeydi. Henüz Türk tarihi Türkçe olarak yazılmadığı için bunları tabiî bilmezsiniz!”</p>
			<p class="paragraf">“O hâlde siz de prenssiniz!”</p>
			<p class="paragraf">Kara Tanburîn Bey güldü: “Eğer tenezzül edersem, düşününüz.”</p>
			<p class="paragraf">“...”</p>
			<p class="paragraf">Hepsi düşünüyorlardı. Kâmuran padişahlardan, imparatorlardan büyüktü, semavî bir aileye mensuptu. Allah’ın torunlarından biriydi. Nermin Bey sükûtu ihlâl etti: “Bu semavî aileye mensup başka prensler var mıdır?”</p>
			<p class="paragraf">“Hayır, yoktur. Vakıa Rusya’da bir iki kişi, ‘Biz de Kara Tanburîn ailesindeniz’ iddiasında bulunmuşlardı. Fakat yalanları meydana çıktı.”</p>
			<p class="paragraf">“Sizin kardeşleriniz, akrabalarınız yok mudur?”</p>
			<p class="paragraf">“Hayır, kimsem yoktur.”</p>
			<p class="paragraf">Efruz Bey dayanamadı: “Fakat evlenseniz... Kazara hayatınıza bir şey olursa semavî, ilâhî bir aile kaybolacak.”</p>
			<p class="paragraf">Diğerleri de ilâve ettiler: “Bu kadar eski, semavî bir aile olmazsa, etrafında toplanılacak bir asalet kâbesi kalmayacak. Netice olarak asalet bitecek.”</p>
			<p class="paragraf">“İhtimal bu semavî ailenin fenasıyla beraber kıyamet kopacak.”</p>
			<p class="paragraf">“...”</p>
			<p class="paragraf">“...”</p>
			<p class="paragraf">Kâmuran hepsini temin etti. “Merak etmeyiniz” dedi, “ben kırk yaşına gelince evleneceğim. Bir erkek çocuğum olunca hemen kendimi iğdiş yaptıracağım.”</p>
			<p class="paragraf">“O niçin?” diye sordular.</p>
			<p class="paragraf">“Kıyametin bir hikmeti de azlıktadır. Ben Kara Tanburîn ailesinin çoğalmasını istemem. Daima o aileden bir kişi bulunmalı. Evlâdıma da bu prensibi talim edeceğim. Ancak, ancak... ancak o vakit...”</p>
			<p class="yildiz">* * *</p>
			<p class="paragraf">İğdişliğe kadar varan bu büyük fedakârlığın ulviyeti karşısında gaşyoluyorlardı. [3057] </p>
			<p class="paragraf">Efruz Bey, “Size bir unvan bulmak mümkün değil!” dedi.</p>
			<p class="paragraf">“Evet.”</p>
			<p class="paragraf">“Evet.”</p>
			<p class="paragraf">Hepsi tasdik etti. Prens, raca, emperör... Bunlar nihayet dünyevî şeylerdi. Nermin Bey, “Eğer kabul ederseniz size semavî prens, diyelim” teklifinde bulundu.</p>
			<p class="paragraf">“Başka kimseye bu unvan verilmemek şartıyla.”</p>
			<p class="paragraf">“Elbet.”</p>
			<p class="paragraf">“Elbette...”</p>
			<p class="paragraf">Prens Eternel dö Kara Tanburîn!.. Hepsi bu muhteşem ismi tekrarladılar. Prens Eternel’in badem gözleri hazdan parlıyor, yüzü daha ziyade aylaşıyordu. İşte nihayet bir prens telâkki olunuyor, ismi teyit ediliyor, tasdik ediliyordu. O, efendisi hacının cami avlusundaki mermerler üzerinde öldüğü dakikadan beri tuhaf bir ruhiyet ile, dilenmek için elini uzattığı İstanbul Türklerinden kendini çok yüksek görürdü. Dilenirken bile onlara hakaretle bakardı. Darülaceze’de, Darüşşafaka’da kendine, kendi kendine hususî bir ehemmiyet vermiş, muhitine bu vehmî ehemmiyeti ibram etmişti. Son derece mağrur, son derece kibirli idi. Kendisiyle konuşanlar, karşısında gayr-i ihtiyarî bir hürmet duyarlar, kendilerini gayet büyük bir adam huzurunda sanırlardı. Hiçbir muayyen fikri yoktu. Bugün pantürkist, yarın politürkist... Döner dururdu. Edebiyat, ilim âleminde de –hiçbir eseri olmadığı hâlde– sırf gösteriş, sırf satış sayesinde kendini tanıtmıştı. Nazırları ziyaret eder, politika fırkalarının hepsiyle müsavi derecede münasebette bulunur, hepsine kendilerinden tarafa imiş hissini verirdi. Hem Yunan hükümetinin, hem Türkiye’nin pençesinden kolaylıkla kurtulan Kefalonyalı Rum kasa hırsızları gibi iki pasaportu vardı. Rus sefarethanesi onu Rus tebaası tanır, bizim siyasî düşünmek eziyetine katlanamayan, zavallı nüfus memurlarımız ona “Osmanlı tâbiiyetini haiz Müslim” diye Hamidiye kâğıdı<span class="dipp"><a class="_idFootnoteLink" href="#footnote-225-333" id="footnote-225-333-backlink">333</a></span> verirler, yol tezkeresi doldururlardı. İstanbul’un Ruslar tarafından alınacağına, iki kere iki dört eder kadar kaniydi. Onun için Rus pasaportuna, Rus Sefarethanesinin teveccühüne ehemmiyet verir, Türkiye nazırlarının kendine teklif ettiklerini söylediği mevkileri –muvakkat olduğu için– kabul etmek budalalığında bulunmazdı! Her sabah başka bir fikirle uyanır, öğleye kadar birkaç defa bu fikri değiştirir, fakat her gün, her saat, her dakika, her saniye yalnız “asaleti” hususunda sabit kalırdı. Bu asalet temayülüyle Efruz Bey’i tanıyor, arkadaşlarının muhitine giriyordu. İstanbul’da bütün edebiyata intisap iddia eden kadınlarla, vezir torunları, paşa akrabaları, ne kadar “Biz asiliz efendim!” iddiasında bulunan hanımefendi varsa hepsiyle dosttu. Onları ziyaret eder; siyasî dedikodulardan, son iktisadî dalaverelerden gayet müstehziyane bahsederdi. Hâsılı tam bir salon adamıydı.</p>
			<p class="paragraf">“Yirmi sekiz yaşındayım!” derdi. Ablak çehresi o kadar sakin, o kadar ciddî idi ki yalan mı, samimî mi söylüyor, anlaşılamazdı. Herkese her vakit, her fırsatta ailesinin, Kara Tanburîn kökünün eskiliğini anlatır, iftihar ederdi.</p>
			<p class="paragraf">Nermin Bey, asaleti kadar hakikati de severdi. Altın tabakasından çıkardığı bir sigarayı altın ağızlığına taktı. Altın kibritliğinden bir kibrit aldı, çaktı. Sigarasını tutuşturdu. Sonra altın kibritliği cebine koyan eliyle altın saatini çıkardı. Baktı. “Dostlarım! Gecikmişiz, saat beş!” dedi, “fakat benim tarihî hikâyem yok. Hem ben prens olamam. Çünkü cetlerimden birisinin hükümdarlık ettiğini bilmiyorum.”</p>
			<p class="paragraf">“Bununla beraber asilsiniz.”</p>
			<p class="paragraf">“Şüphe yok. Fakat prens değilim. Belki bir marki, bir kont...”</p>
			<p class="paragraf">“Marki, marki...”</p>
			<p class="paragraf">“Evet, marki.”</p>
			<p class="paragraf">Nermin Bey: “Pekâlâ marki olabilirim. Cetlerim hep hükümdarların dizanterilerini iyi etmişlerdir. Dizanterinin sırrı ta Lokman Hekim’den beri bizim ailemizin malıdır. Sizin kadar asil değilsem de, hepinizden zenginim!”</p>
			<p class="paragraf">Bu iddia biraz Efruz Bey’e dokundu: “Hepimizden zengin olduğunuzu söylemek biraz ciddî değil.. Vakıa ben çok iktisat yaparım. Fakat ne kadar iradım olduğunu biliyor musunuz?”</p>
			<p class="paragraf">“Hayır.”</p>
			<p class="paragraf">“O hâlde kendinizi hepimizden zengin addetmeniz muvafık değildir.”</p>
			<p class="paragraf">Kıvırcık saçlarının arasına koyu patalumba renginde parmaklarını sokmaya çalışan Azizüssücufüzzırtaf tasdik etti: “Efruz Bey, ben sizin servetinizi biliyorum. Siz gizli milyonersiniz.”</p>
			<p class="paragraf">Efruz Bey, bunun üzerine iratlarını, çiftliklerini saymaktan vazgeçti. Azizüssücuf’a gayr-i ihtiyarî minnettarlığını göstermek ihtiyacını duydu. “Azizim Prens Zırtaf, siz cidden asilsiniz!” dedi. “Evet siz hâlis prenssiniz. Bize kendinizi tanıtınız. Fakat rica ederim mütevazı olmayınız.”</p>
			<p class="paragraf">......</p>
			<p class="paragraf">Zırtaf’ın gözleri parladı. Bu, hakikatte kaşarlanmış bir serseri, gayet mahir bir şantajcıydı, ittihad-ı İslâm’la Arap imparatorluğu mefkûrelerinin ikisine de aynı miktarda malikti. Gördüğü oldukça iyi tahsile rağmen iptidaî bir zihniyetle dünyadaki insanları “İslâm, Hıristiyan” diye iki basit kısma taksim eder, ne kadar İslâm varsa hepsine Arap nazarıyla bakardı. Ebülhüda’nın yetiştirmesiydi. Eskiden Mabeyn’e nasıl girip çıkarsa şimdi de, Babıâli’ye, Sadaret’e, teşkilât-ı mahsusalara, cemiyet-i hayriyelere, edebî kulüplere, siyasî mahfellere öyle girip çıkardı. Gayet şıktı. Beyoğlu’nda birinci sınıf bir apartmanda yaşıyor, kumarda, sefahatte harç ettiği paraların menbaını, kimse değil, kendi değil hatta Allah bile bilmiyordu.</p>
			<p class="paragraf">“Benim ailem, İslâmiyet sayesinde Kureyşîler iktidarı elde ettiğinden beri siyasî mücahedesinde devam eden minimini gizli bir kabileciktir. İddiası, bütün Araplardan büyük bir imparatorluk teşkil, Afrika ile beraber Asya’yı, Çin, Hindistan, Türkistan, Malezya, Türkiye dâhil [3056] olduğu hâlde tamamen Araplaştırarak tekrar Cebelüttarık’ı geçmek, İspanya’yı, Fransa’yı, Almanya’yı, Avusturya’yı, İtalya’yı, hâsılı bütün Avrupa’yı ezerek İngiltere ile Amerika’yı zapt, cihanı baştanbaşa istilâ etmektir. Ceddimiz Kaysüssücufüzzırtaf’tır.”</p>
			<p class="paragraf">Müzekki Bey zihninde birden uyanan mazinin sem’î hatırasıyla “Zannedersem Zırtaf değil, Zırt...” dedi.</p>
			<p class="paragraf">“Hayır efendim, Zırtaf... Siz mektepte çocukların bana ‘Hacı Zırt’ dediklerini hatırlıyor, ihtimal diğer münasebetler gibi bu mektep lâkabını bozarak kendime aile ismi yaptım sanıyorsunuz. Hayır, yanılıyorsunuz. Benim ceddim Kaysüssücufüzzırtaf’tır!.. Bu ismin bütün Araplar indinde meşhur bir hikâyesi vardır. Bu hikâye binlerce âşıkâne şiire mevzu olmuş... hatta Muallâkat’ta bile telmih olunmuştur.”</p>
			<p class="paragraf">Efruz Bey, “Rica ederim, bu şairâne hikâyeyi anlatınız” dedi.</p>
			<p class="paragraf">“Peki anlatayım. Hicret’ten binlerce sene evvel ceddim Kaysüssücufüzzırtaf on buçuk yaşında bir çocuktu. Daha kimse onun büyük bir şeyh, büyük bir hükümdar, büyük bir cihangir olacağını bilmiyordu. Zayıftı, sıskaydı. Biraz, biraz değil, epeyce karnı şişti. Çenesinin altında bir davul gibi kabarıyordu. Bu esnada kabilesi, civardaki kabileler üzerine gazve yapmış, sayısız ganimetler yağma etmişti. Bu ganimetler vahada denk denk birbiri üstüne yığılmıştı. Ekserisi setrelerden, kumaşlardan ibaretti. Gece bütün kabile halkı uyurken ceddim uyumuyor, ilerde yapacağı cihatları düşünerek yığının dibinde geziniyordu. O, böyle küçük mikyasla gazvelere tenezzül etmeyecek, Şark’ı, Garb’ı birleştirecek, yani dünya durdukça arza hâkim olacaktı. Tam bu sırada dehşetli bir fırtına çıktı. Ganimet yığınları devrildi. Ceddim bunların altında kalıp ezilince, karnındaki gazlar o kadar şiddetle intişar etti ki... havan topu gibi patlayan bir seda ile bütün kabile halkı uyandı. Ganimetlerin yanına koştular. Denkleri kaldırdılar; altından küçük kahraman Kays’ı çıkardılar. Zaman geçti, bu Kays büyüyüp bütün Arabistan’a hâkim olunca, bu vaka da kendi kadar şöhret kazandı. Arapça ‘sücûf’, ‘secf’in cemidir, setreler, örtüler demektir. İşte örtü, gömlek denkleri tazyikiyle ceddimin karnından çıkan bu seda ‘Sücufüzzırtaf’ diye evvelâ kendine, sonra ailesine, ondan sonra beş yüz bin sene var ki hanedanına alem olmuştur.”</p>
			<p class="paragraf">Efruz Bey: “Oh, ne romantik menkıbe!”</p>
			<p class="paragraf">Prens Eternel Kâmuran dö Kara Tanburîn şiirle de iştigal ettiği için bunu pek şairâne buldu.</p>
			<p class="paragraf">“Pek bedî bir levha... Düşününüz. Çölde bir vaha. Tüyleri dökülmüş kamış yelpazeler hâlinde sakin, nazenin duran hurma ağaçları... Saf, âsude, dumansız, lekesiz, yıldızsız bir sema... Susuz bir kuyunun başında ince mugaylân fidanları arasında kurulmuş çergeler... Herkes uyuyor. Hurmalar, sema, mugaylânlar... her şey her şey uyuyor, yalnız kahraman Kays uyanık! Ganimetlerin dibinde birden çıkan rüzgârla denkler yıkılıyor. Müthiş bir seda, bütün bu sakin ufku dolduruyor, ‘Zırt...’ diye! Herkes uyanıyor, koşuyor, denklerin altından birkaç sene sonra tamamıyla küre-i arza hâkim olup Zuhal, Utarit, Zühre gibi küreleri de zapt için projeler yapan cihangiri çıkarıyorlar... Dünyada bundan nefis bir trajedi, bir destan, hatta bir opera mevzuu olamaz.”</p>
			<p class="paragraf">Vakanın şiiriyeti, tabiiyeti hepsini teshir ediyordu. Zırtaf’ın tarihine bu hadise ile başlanmasını münasip buluyorlar, babadan evlâda, evlâttan toruna uzayıp gelen bu büyük kahramanlık tarihinden bir destan, bir opera yapılınca, besteleyecek bestekâra mukaddime olarak ne nefis, ne tabiî bir seda hazır olduğunu söylüyorlar, bu tabiî sesten ilâhî bir melodi çıkarmak için bir Verdi, bir Wagner, bir Beethoven doğmasını temenni ediyorlardı.</p>
			<p class="paragraf">Prens Azizüssücufüzzırtaf, ceddinin daha birçok hikâyelerini anlattı. Artık hava kararıyordu. Nermin Bey, “Asaletmeaplar!” dedi, “vakit geçti, artık dağılsak...”</p>
			<p class="paragraf">.....</p>
			<p class="paragraf">Fakat Efruz Bey kendi asaletini, kendi cetlerini anlatamamıştı. Saat altıyı geçiyordu. Bu beş asil genç birbirinden ayrılamadılar. Hemen oracıkta, aceleyle “Asiller circlesi”<span class="dipp"><a class="_idFootnoteLink" href="#footnote-225-334" id="footnote-225-334-backlink">334</a></span> namıyla bir kulüp tesisine karar verdiler. Oraya bütün asiller toplanacaklar, Şark’ta, Garp’ta olduğu gibi asaletin hakkını arayacaklar, milletlerin idaresini ellerine alacaklar, avamı –asillerin iddiasızlığından fırsat bularak– sıçradıkları yüksek mevkilerden indirecekler, lâyık oldukları kovuğa sokacaklardı. Ayrılırken ev sahibinin ellerini samimiyetle sıktılar.</p>
			<p class="paragraf">“Yarın Perapalas’ta...” diyorlardı. Orada bir odada toplanacaklar, nizamnamelerini, duhul şartlarını, unvan, derece meselelerini müzakere edeceklerdi. Ev sahibi ta kapıya kadar misafirlerini teşyi ediyordu. Prens Zırtaf, “Efruz Bey, sizinle bir dakika yalnız kalmak isterim...” dedi.</p>
			<p class="paragraf">“Emredersiniz prens... Emrinizi icraya hazırım” cevabını veren Efruz Bey, misafirlerinin arkasından kapıyı kapadıktan sonra Prens Zırtaf’la kapının sağındaki salona döndü.</p>
			<p class="paragraf">“Buyurunuz efendim?..”</p>
			<p class="paragraf">“...”</p>
			<p class="paragraf">Prens sıkılıyor, ellerini ovuşturuyordu. Gayrete geldi. İnce, parlak potinlerinin narin uçlarına bakarak “Portmonemi<span class="dipp"><a class="_idFootnoteLink" href="#footnote-225-335" id="footnote-225-335-backlink">335</a></span> düşürmüşüm!” dedi. Efruz Bey çok zengin olduğu için para meselesine ehemmiyet vermeyi asalete mugayir görürdü: “Ne zararı var efendim?”</p>
			<p class="paragraf">“Sizden yarın akşam vermek üzere küçük bir meblâğ isteyeceğim.”</p>
			<p class="paragraf">“...”</p>
			<p class="paragraf">Zırtaf, Efruz Bey’in doğru bir mazeret uydurmasına meydan vermeden ilâve etti: [3057] “Bin lira... kadar bir şey!”</p>
			<p class="paragraf">...Bu, Efruz Bey için vakıa çok ehemmiyetsiz bir para idi, lâkin aksi şeytan... Şimdi vermek mümkün değildi. Çünkü mazeretini Efruz Bey saklamadı.</p>
			<p class="paragraf">“Kasamın anahtarları annemdedir. İki hafta var ki nasırlarını kestirmek için Profesör Verşinker’in yanına Viyana’ya gitti... Üç ay sonra gelecek... Burada olsaydı, vallahi, billahi, namusum, asaletim üzerine tekrar tekrar yeminler ederim ki şu bin lirayı hemen size verirdim.”</p>
			<p class="paragraf">Prens Zırtaf teşekkür etti, sonra başını eğdi: “Şimdi yüz lira verseniz?”</p>
			<p class="paragraf">“Aksi şeytan!” dedi, “O da yok!”</p>
			<p class="paragraf">“Bir lira lütfetseniz?”</p>
			<p class="paragraf">Efruz Bey, birdenbire yıldırım gibi inen prense dikkatli dikkatli baktı. Ne diyecekti. Fakat mazereti pek makbuldü: “Bugün yanımda ne kadar bir lira varsa sizin gibi bir dostuma verdim. Elime ancak yarın para geçecek.”</p>
			<p class="paragraf">“Şimdi bir mecidiye olsun veremez misiniz?”</p>
			<p class="paragraf">Kurtulamayacağını anlayan Efruz Bey parayı asil dostunun avucuna koyarak “İşte bir çeyrek! Daha fazla veremediğim için beni affediniz” dedi, “hayatta bazen öyle münasebetsiz, öyle aksi anlar oluyor ki...”</p>
			<p class="paragraf">Prens çeyreği cebine koydu. Teşekkür etti. Konuşarak; para üzerine, aksi tesadüfler üzerine, zenginlik üzerine felsefeler yaparak Efruz Bey, misafirinin elini sıkıyor, veda ediyordu. Ansızın, arkada mermer döşeme methalde dehşetli bir gürültü oldu. Çığ gibi yuvarlanan al yanaklı şişman, yuvarlak bir evlâtlık sanki birkaç kilometre ötede birisine söylüyormuş gibi nefes nefese, avazı çıktığı kadar “Küçük Bey, Küçük Bey!” diye haykırdı, “Anneniz ‘Beni görmeden gitmesin!’ dedi. Size çarşıdan burnunun kıllarını çekmek için cımbız aldıracakmış.”</p>
			<p class="paragraf">.....</p>
			<p class="paragraf">.....</p>
			<p class="yildiz">* * *</p>
			<p class="paragraf">Efruz Bey, Zırtaf’ın arkasından kapıyı kapayınca, annesinin yanına koştu. Burası beyaz dokuma sedirli, Uşak halısı döşenmiş, Şam perdeli, gayet alaturka bir oda idi. Duvarları hep ayet, hadis levhalarıyla örtülüydü. Eğer bir “Allah”, bir de “Muhammed” levhası olsa, mükemmel bir mescit sayılabilirdi.</p>
			<p class="paragraf">“Anne! Niçin o münasebetsiz kızı misafirlerin yanına gönderiyorsun?” diye karşısına dikilen hiddetli oğlunu, bu sert Çerkez hemen yatıştırdı. Acele ile o rast gelmişti. İşte onun için göndermişti... Münakaşadan ziyade iş yapmasını seven Efruz Bey lâfı pek uzatmadı. Hemen evde yeni bir tensikata girişti. İki İslâm, bir Rum hizmetçi kızla küçük evlâtlığı, dadısını çağırdı.</p>
			<p class="paragraf">“Şimdiden sonra Despina’dan başka hiçbiriniz bana lâkırdı söylemeyeceksiniz!” dedi. Dadısı mahzun mahzun baktı: “Küçük Beyim! Niçin bize darıldın?”</p>
			<p class="paragraf">“Bak hâlâ ‘Küçük Bey’ diyor.”</p>
			<p class="paragraf">“Ne diyeyim a beyciğim?”</p>
			<p class="paragraf">“İsmimi söylemeğe hacet yok. Yalnız unvanımı telâffuz edersin.” </p>
			<p class="paragraf">Hiçbir şey anlamayan dadı, hanımefendisine, kızlara “Ne diyor?” gibi baktı.</p>
			<p class="paragraf">“Kalın kafalı Çerkez! Lâf anlamazsın ki...”</p>
			<p class="paragraf">Efruz Bey tekrar hiddetlendi, köpürdü. Hepsine ayrı ayrı sordu: “Benim unvanım ne?”</p>
			<p class="paragraf">Sonra annesine döndü: “Söyle anne, benim unvanım ne?”</p>
			<p class="paragraf">Hiçbirisinden bir cevap alamayınca daha ziyade ateşlendi. Ana oğlunun, hizmetçiler efendilerinin unvanını bilmiyorlardı. Bu memleket batmasın da neresi batsın? Bu ne idraksizlik, bu ne kabalık, bu ne hayvanlıktı.</p>
			<p class="paragraf">“Benim unvanım: Prens... Ben prensim! Beni artık prens diye çağıracak, medeniyete girmeğe alışacaksınız. Hain vahşîler...”</p>
			<p class="paragraf">Hanımefendi yine oğlunu, geçen seneki gibi ismini değiştiriyor sandı. “A oğlum, bari kendine bu sefer bir İslâm ismi taksan...” dedi.</p>
			<p class="paragraf">“Sus anne! Cahilliğini meydana vurma. Bu isim mi? Unvan...”</p>
			<p class="paragraf">“Her neyse... Bari İslâmca olsa.”</p>
			<p class="paragraf">“İslâmcası han ama, böyle söylerseniz insanı Acem zannederler.” Hanımefendiyi yine bayılmaktan kurtarmağa çalışan dadı, “Baş üstüne, öyle deriz efendim. Artık hepimiz size ‘Prens Bey’ deriz.”</p>
			<p class="paragraf">“‘Prens’ dedikten sonra ‘Bey’ demeğe hacet yoktur.”</p>
			<p class="paragraf">Efruz Bey, Despina’ya döndü: “Söyle beni nasıl çağıracaksın?”</p>
			<p class="paragraf">“‘Mösyö lö Prens’ diye.”</p>
			<p class="paragraf">“Yalnız o kadar mı?”</p>
			<p class="paragraf">“‘Mösyö lö Prens zenapları’ diye.”</p>
			<p class="paragraf">Efruz Bey çok memnun oldu. Annesi, Bolulu aşçı ile fingirdeyen bu kızı, ay nihayeti savmak istiyordu. Fakat oğlunun tensikatı niyetinin aksine çıktı. Despina’nın maaşına bir lira daha zammolundu. Erkek misafir geldiği zaman Despina’dan başka kimse salona, kapının yanına uğramayacaktı.</p>
			<p class="paragraf">Efruz Bey yarım saat içinde [3058] hizmetçilerin meselesini bitirdikten, küçük evlâtlığı misafir karşısında bağıra bağıra yalan söylediğine ceza olarak iki gün tavan arasında hapsine hükmettikten sonra, yatak odasına çekildi. Yemek yemeye gelmedi. Düşünmek istediği akşamlar yemeği hazfeder, “Boş mide, dolu zihin, parlak fikir!” derdi. Koltuğuna uzandı. Hava tamamıyla kararmıştı. Gölgeler, karanlıklar içinde düşünmeğe başladı. Evet, kendi bir prensti! Fakat hangi aileden? Bunu, hakikatte, ancak tarihler biliyordu. Hâlbuki Türklerin tarihi henüz yazılmamıştı. Annesi Osmanlı asaletine akıl erdirecek zihniyette değildi. Tabiî hiçbir şey bilmiyordu. Ama yalnız kendi... yalnız kendisi ailesini biliyor, ruhundaki derunî bir sedanın, bir tahaddüsün, bir ilhamın ismini haber verdiği asil ailesini bütün tarihiyle, bütün an’anatıyla biliyordu. Babası ölmezden birkaç sene evvel Kastamonu Vilâyeti Defterdarlığında bulunmuştu. İhtimal bu adamı gizli bir “sevk-i tabiî” son günlerde ecdadının payitahtına çekmişti. Ecdadı ihtimal ki... Hayır, “ihtimal ki” değil, muhakkak surette “Kızıl Ahmetli”lerdi.</p>
			<p class="paragraf">“Prens Efruz dö Kızıl!..” dedi.</p>
			<p class="paragraf">“Ahmet” ismi adî idi. Hazfetmek icap ediyordu.</p>
			<p class="paragraf">Odanın yalnızlığı içinde ecdadının mazisini tahayyül etmeğe başladı, o cenkler, o saraylar, o atlar gözünün önüne geliyor, Kızıl Ahmetli bayrağının dalgalandığını, altından armaları, elmaslı tuğları görüyor gibi oluyordu.</p>
			<p class="paragraf">Kalktı. Soyundu. Aç açına yatağına yattı. Rüyasında Kastamonu’daki muhteşem şatosunun büyük salonunu gördü. Bu, altın kanepe, billur avizeli salonda asil dostlarına, av için kendini ziyarete gelen Prens Eternel dö Kara Tanburîn, Prens Sücufüzzırtaf, daha birçok marki, kont, lort, veliaht nevinden asillere ziyafet veriyordu. Şampanyalar içildi. Sofrasında şimdiye kadar haremlerin gölgeli kafesleri arkasında mahpus, meçhul kalan Şark prensesleri de çırılçıplak hazır bulunuyorlardı.</p>
			<p class="paragraf">Hele Prens Zırtaf...</p>
			<p class="paragraf">Efruz Bey tabiî asil bir şövalye serbestliği ile sofrada, kocasının, bütün davetlilerin önünde bu çırçıplak güzel prensesin beline sarılıyor, şampanyalı dudaklarından öpüyordu. Fakat Prens Zırtaf kıskandı. Afrikalı bir maymun çevikliğiyle sofranın ta ortasına atıldı. Efruz Bey’in üzerine hücum etti. O anda bir kargaşalık koptu. Kadehler, sürahiler, avizeler devrildi. Silah, kılıç, kalkan, mızrak, tabanca, top, mitralyöz, bomba sesleri işitildi. Karanlıkta salonun eski büyük kubbesi çöktü. Efruz Bey can havliyle gözünü açınca kendini yatağında dimdik buldu. Sabah olmuş, hızla kapıyı açan Despina sütlü kahvesini getirmişti.</p>
			<p class="paragraf">“Buyurunuz Mösyö lö Prens zenapları...”</p>
			<p class="paragraf">Mösyö lö Prens zenapları hemen yataktan fırladı. Tersine giyilmiş pijamasının hiçbir düğmesi iliklenmemişti. Hâlâ rüyasında kucakladığı Prenses Zırtaf’ın aşkıyla, ruhu, kalbi, sinirleri gergindi. Şakadan Despina’nın üzerine atıldı. Belinden yakaladı. Karyolanın içine attı. Sütlü kahve dökülmüş, fincanlar odanın ortasına yuvarlanmıştı.</p>
			<p class="paragraf">“Ah prenses, prenses...”</p>
			<p class="paragraf">“Vire duyazaklar simdi... Olazağız rezil!..”</p>
			<p class="paragraf">“...”</p>
			<p class="paragraf">“...”</p>
			<p class="paragraf">......</p>
			<p class="paragraf">Bu esnada sofadan geçen hanımefendi fincanların şangırtısını duymuştu. “Ne oluyor?” diye vurmadan, habersizce kapıyı itince, öyle müthiş bir çığlık kopardı ki... herkes yukarı koşuştu. Manzara müthişti! Prensin elinden kurtulan Despina, saçı başı karmakarışık, tıpkı iffetine tecavüz olunmuş masum bir kız oğlan kız gibi, hıçkıra hıçkıra, derin derin ağlıyor, yanmamak için hemen kazı çeviren Prens “İşte sütümü döken beceriksizi ben böyle döverim!” diyordu. Ama hanımefendi yutmadı. Bağırdı: “Dışarıda ne halt yersen ye... Burası bildiğin yer değil... Benim boynuzlarımı takmağa vaktim yok...”</p>
			<p class="paragraf">Despina’yı hemen kovdu.</p>
			<p class="paragraf">Ana oğul işi azıttılar. Kavga azıcık daha dövüşe dönecekti. Hanımefendi her vakitki gibi bayıldı. Prens Efruz bu aralık çabucak giyinerek kendisini sokağa attı. Serin, rüzgârsız bir eylül günü tatlı güneşiyle her tarafı parlatıyordu. Tek gözlüğünü taktı. Yürüdü. Yanından geçenleri görmüyordu. Harbiye’nin önünde bir arabaya atladı. Perapalas’ın önünde indi. Prens “Eternel dö Kara Tanburîn”, Prens Zırtaf, Prens Müzekki, Marki Nermin, otel kapısının karşısında, yaya kaldırımında ayakta durmuş, konuşuyorlardı. Onu görünce “İşte Efruz Bey!” diye döndüler. Efruz Bey asillere yakışmayan bu hitaptan müteessir oldu. Elini onlara uzatmadı. Dargın bir tavırla “Asaletmeaplar beni tanımıyorlar...” dedi. Tanıyorlardı. Fakat ismini bilmiyorlardı. Prens Zırtaf hemen intikal etti.</p>
			<p class="paragraf">“Prens hazretleri, dün bize ailelerinin ismini söylemedi.”</p>
			<p class="paragraf">“Hakkınız var. Unuttum.”</p>
			<p class="paragraf">“O hâlde şimdi lütfediniz.”</p>
			<p class="paragraf">“Prens Efruz dö Kızıl...”</p>
			<p class="paragraf">Hepsi bu ismi tekrarladı. Prensin elini sıktılar.</p>
			<p class="paragraf">“Beni mi bekliyordunuz?”</p>
			<p class="paragraf">“Evet, evet...”</p>
			<p class="paragraf">“O hâlde niçin girmiyoruz?”</p>
			<p class="paragraf">“Marki Nermin Bey makul bir şey düşündü. Perapalas’ta içtimamız münasip değil.”</p>
			<p class="paragraf">“Niçin?”</p>
			<p class="paragraf">Marki cevap verdi: “Çünkü bu otele adî politikacılar da girebiliyor. Ondan başka iktisat serserileri de burada toplanıyor. Bizi bilahare tanıyacak olan asiller ilk içtimamızı burada yaptığımızı duyarlarsa protesto ederler.” [3060]</p>
			<p class="paragraf">Prens dö Kızıl, arkadaşlarını evine, kendi salonuna davet edecekti. Ama henüz sabahki vaka aklında olduğundan teklife cesaret edemedi.</p>
			<p class="paragraf">“İyi? Fakat nerede toplanacağız?” dedi.</p>
			<p class="paragraf">Prens Eternel: “Nerede olursa olsun, hususî bir yerde...”</p>
			<p class="paragraf">Kendi evi pek uzakta, Fatih’te olduğu için dostlarını davet şerefinden mahrum kalacağına dair samimî, hakikî teessüfler izhar etti. Prens Zırtaf, “Benim apartmana buyurun!” dedi.</p>
			<p class="paragraf">Kabul ettiler. Yavaş yavaş Cadde-i kebir’e doğru yürümeğe başladılar. Zırtaf yirmi senedir İstanbul’da umumhaneler, kumarhaneler işletmekle milyonerleşmeğe yüz tutmuş bir Rum’un geçen sene yaptırdığı büyük “Megalo İdea” apartmanında, ikinci kattaki dairede oturuyordu. Burası son derece muhteşem, son derece süslü idi. Kapısında beyaz fistanlı, Karadağ tabancalı iri, ince belli efzunlar duruyor, gelene geçene bir kral sarayı bekliyorlarmış gibi dehşetli dehşetli bakıyorlardı. Bu esatir kahramanlarının önünden geçerken Prens Efruz dö Kızıl, asil kalbinin gururla titrediğini duydu. İşte arkadaşı prens, nasıl ismiyle unvanına lâyık bir ikametgâhta yaşıyordu. Geniş mermer merdivenleri çıktılar. Kapının düğmesine Prens Zırtaf bastı. Açılan kapıda, kesik kır bıyıklı ihtiyar bir uşak göründü. Sadece, yani âdeta kabaca “Oriste!”<span class="dipp"><a class="_idFootnoteLink" href="#footnote-225-336" id="footnote-225-336-backlink">336</a></span> dedi.</p>
			<p class="paragraf">Prens Zırtaf asil arkadaşlarının hepsini kendi önünden geçirdi. Salonuna götürdü. İhtişama, mobilyaların zenginliğine hepsi şaşıyordu. Duvarlarda kıymetli açık saçık resimler asılıydı. Köşelerdeki sehpalarda beyaz mermerden heykeller parlıyor, nefis vazoların içindeki taze çiçek kokularına, sanki ağır bir tütün kokusu karışıyordu. Ortadaki masa salona göre biraz büyüktü. Üzerinde ağır neftî çuhadan bir örtü vardı. Kumaş koltuklara oturdular.</p>
			<p class="paragraf">Prens Zırtaf, “Evimde ulvî bir vesile için toplandığımıza çok memnunum” dedi. “Bütün içtimalarımız için bütün apartmanım, uşaklarım, kendim emrinize tâbiyim.”</p>
			<p class="paragraf">“Teşekkür ederiz.”</p>
			<p class="paragraf">“Ben size teşekkür etmeliyim. Çünkü ilk içtimai benim evimde yapmak şerefini... bana... müşerref olmaklık... Çünkü...”</p>
			<p class="paragraf">“Teşekkür ederiz.”</p>
			<p class="paragraf">“Bin teşekkür...”</p>
			<p class="paragraf">“Mersi.”</p>
			<p class="paragraf">“Asaletiniz...”</p>
			<p class="paragraf">Zırtaf, cümlesinin nihayetini getiremedi. Prens Eternel, “Vakit nakittir” diye söze başladı. “Şimdi boş durmayalım. Biliyorsunuz ki maksadımız, pek âlidir. Kendi asaletimizle beraber köşede bucakta kalmış asaletleri de meydana çıkaracağız. Onlara evvelâ unvanlarını vereceğiz. Sonra haklarını aramağa, bulmağa çalışacağız.”</p>
			<p class="paragraf">“Haydi çalışmağa başlayalım.”</p>
			<p class="paragraf">“Evet.”</p>
			<p class="paragraf">“Haydi.”</p>
			<p class="paragraf">“Hemen...”</p>
			<p class="paragraf">Prens Eternel: “Acelemiz teşekküre şayandır. Fakat evvelâ bir reis intihap etmeliyiz ki müzakerelerimiz muntazam olsun.”</p>
			<p class="paragraf">“Evet.”</p>
			<p class="paragraf">“Evet.”</p>
			<p class="paragraf">“Rey-i hafî ile mi?”</p>
			<p class="paragraf">Marki Nermin, “En iyisi kur’a ile” dedi. “Vakıa içimizde en asil, en eski aileye mensup sizsiniz, azizim Prens Eternel, bu teklifimi kabul buyurursanız, asaletinizden daha büyük bir tevazu fazileti göstermiş olacaksınız.”</p>
			<p class="paragraf">“Hay, hay... Kabul ederim.”</p>
			<p class="paragraf">Teşekkürler... takdirler... hayretlerden sonra, Prens Zırtaf kâğıt kalem istemek için uşağını çağırdı. Bir elektrik düğmesine bastı. Hemen açılan kapıdan deminki alkolik ihtiyar uşağın girdiği görüldü. Elindeki iki üç deste açılmamış oyun kâğıdıyla, büyük bir fiş kutusunu, abanozdan bir para küreğini masanın üzerine bıraktı.</p>
			<p class="paragraf">Prens Zırtaf, “Götür bunları” dedi, “şimdi oynamayacağız, çabuk kâğıt, kalem getir.”</p>
			<p class="paragraf">Kumar alâtını geri götüren uşak birkaç dakika sonra kâğıt, kalem getirdi. Zırtaf prenslerin, markilerin isimlerini yazdı. Kâğıt parçalarını bir mendile koydular. Tam çekecekleri zaman... dışarıda bir gürültü oldu. Efruz yan gözle ev sahibine baktı. Zırtaf sapsarı kesilmişti, ayağa kalktı: “Ne var?”</p>
			<p class="paragraf">“Hiç...”</p>
			<p class="paragraf">“Bu gürültü...”</p>
			<p class="paragraf">“Uşak bir şey devirmiş olmalı...”</p>
			<p class="paragraf">“Fakat...”</p>
			<p class="paragraf">“Bu sesler...”</p>
			<p class="paragraf">“...”</p>
			<p class="paragraf">Zırtaf’ın çıkmak için yürüdüğü kapı birdenbire açıldı. İki iri adam bir anda göründü. Ellerinde revolverler vardı: “Ellerinizi yukarı kaldırın!”</p>
			<p class="paragraf">Prens Efruz dö Kızıl’ın aklından bin bir ihtimal bir anda geçti. Acaba asalet teşkilâtı yapacaklarını haber alan demokratlar, hayatlarına karşı bir suikast [3061] mı tertip etmişlerdi? Zırtaf uçacakmış gibi, zayıf kollarını havaya kaldırmıştı. Arkadaşları da şaşırmışlar, onu taklit etmişlerdi. Efruz Bey soğukkanlılığını kaybetmiyordu. Fakat ah, keşke revolveri yanında olsaydı... O da ekseriyete uydu. Pantolonunun cebinden çıkardığı ellerini, inanılmaz bir mabuda dua edecekmiş gibi, istemeye istemeye yukarı kaldırdı. Kendilerine kumanda edenlerin arkasında iki de polis duruyordu. En öndeki memur bu polislere üzerlerini aramak için emir verdi. Prens Efruz soğukkanlılığını kaybetmiyor, hiç sesini çıkarmıyordu. Evet, anlaşılıyordu ki, işe hükümet de karışmış! Demokrat hükümet, asilleri yakalamak, programlarını filân elde etmek istiyordu. Ama bir şey bulamayacaklardı.</p>
			<p class="paragraf">Komiser olması icap eden memur, “Fişleri, kâğıtları filân hep getiriniz?” dedi. Anlaşıldığına göre işi kumar baskını hâlinde idare etmek istiyorlardı. Hay kurnazlar hay...</p>
			<p class="paragraf">Sivil komiser, elleri havadaki Prens Zırtaf’a sordu: “Aziz! Bu seni kaçıncı yakalayışım?”</p>
			<p class="paragraf">“...”</p>
			<p class="paragraf">“Ben ‘Bu Beyoğlu’nda sana kumar oynatmam’ demedim mi?”</p>
			<p class="paragraf">“Biz burada kumar oynamıyorduk ki...”</p>
			<p class="paragraf">“Ya ne yapıyordunuz?”</p>
			<p class="paragraf">“Hiç...”</p>
			<p class="paragraf">“Onu sen babana yuttur. Beş gündür seni takip ediyoruz. Kumarcıları toplayıp toplayıp buraya getiriyorsun. Mihal’i de şimdi götüreceğim. Onunla ortak olmuşsunuz. Sizin işleteceğiniz kumarhane değil, batakhane...”</p>
			<p class="paragraf">“Vallahi komiser bey, burada şimdi kumar oynamıyorduk.”</p>
			<p class="paragraf">“Ne yapıyordunuz?”</p>
			<p class="paragraf">“...”</p>
			<p class="paragraf">Zırtaf cevap veremiyordu. Prens Efruz’un ödü koptu. Ya hakikati söylerse... işte o vakit işleri yamandı. İhtilâlcilikle, inkılâpçılıkla itham olunacaklardı.</p>
			<p class="paragraf">Prens Efruz bunu çaktı. Gülümsüyordu.</p>
			<p class="paragraf">“...”</p>
			<p class="paragraf">“Söyle Aziz, ne yapıyordunuz?”</p>
			<p class="paragraf">“Konuşuyorduk.”</p>
			<p class="paragraf">“Ne konuşuyordunuz?”</p>
			<p class="paragraf">“Şurdan burdan...”</p>
			<p class="paragraf">“Bana yutturamazsın. Dün gece, evvelsi gece, pazar sabahı hep şurdan burdan mı konuştunuz?”</p>
			<p class="paragraf">“...”</p>
			<p class="paragraf">“Hem Mihal’le ortak olmuşsun.”</p>
			<p class="paragraf">“Hâşâ.”</p>
			<p class="paragraf">“Bu apartmanı da o tutmuş.”</p>
			<p class="paragraf">“Olabilir.”</p>
			<p class="paragraf">“Madem ki ortak değilsin, sen burada ne arıyorsun?”</p>
			<p class="paragraf">“Burada kirayla bir oda tutuyorum.”</p>
			<p class="paragraf">Efruz gülümsüyordu. Cepleri arandığı hâlde hâlâ hepsinin kolları yukardaydı. Kara Tanburîn, Müzekki Civan hiddetten kıpkırmızı idiler. Prens Efruz ilk defa ağzını açtı: “Memur efendi, affedersiniz, kollarımız ağrıdı. Müsaade ediniz de aşağı indirelim.”</p>
			<p class="paragraf">“...”</p>
			<p class="paragraf">“İndiriniz, indiriniz.”</p>
			<p class="paragraf">Sonra, Prens Zırtaf saçmalayıp da, sırlarını meydana vermesin diye, işi kısaca kesti: “Evet, komiser efendi. Biz burada kumar oynuyorduk.”</p>
			<p class="paragraf">Komiser hemen Zırtaf’a döndü: “İşte arkadaşın itiraf ediyor.”</p>
			<p class="paragraf">“Yalan.”</p>
			<p class="paragraf">Siyasette yalan caizdi. Efruz Bey bu iftirayı hakaret telâkki etmedi. Tekrar “Yalan değil!” dedi.</p>
			<p class="paragraf">Komiser biraz tereddüt ediyordu. “Hepinizin üzerinden beş lira çıkmadı. Paralar nerde?”</p>
			<p class="paragraf">Para lâfı Efruz Bey’in kibrine dokundu. Sert bir cevap verdi: “Biz üzerimizde para taşımaya tenezzül etmeyiz.”</p>
			<p class="paragraf">“Vay beyim vay! Ya ne yaparsınız?”</p>
			<p class="paragraf">“Paralarımız bankada durur.”</p>
			<p class="paragraf">“Ha, işte, ben de o bankayı soruyorum.”</p>
			<p class="paragraf">“Size söylemeğe bir mecburiyetim yok.”</p>
			<p class="paragraf">“Karakolda bülbül gibi söylersin.”</p>
			<p class="paragraf">“...”</p>
			<p class="paragraf">Sonra komiser, Mihal diye adını bildiği uşağı sıkıştırıyor, paraları nereye sakladığını soruyordu.</p>
			<p class="paragraf">Efruz Bey asıl tahkikatı kumar meselesine çevirebildiği için memnundu. Hiç mukavemet etmedi. Karakola gitti. Bir gece yattı. Ertesi gün kefaletle tahliye olundu. Uzun müddet asil arkadaşlarına rast gelmedi. Böyle asırlarca asalete ehemmiyet vermemiş bir muhitte resmî asalet iddiasına kalkmak, hakikaten oldukça tehlikeli bir şeydi. <span class="CharOverride-10">Tanin</span>’de “Prens Uzun Hasan”ın nasıl kartı teşhir edilerek maskaraya çevrildiğini hatırladı. Aziz Zırtaf’ın Beyoğlu’nda meşhur sabıkalı bir kumar kılavuzu olduğunu bir türlü öğrenemedi. Altı ay hapse mahkûm edildiğini işittiği zaman, “Zavallı prens!” dedi, “Asaletin kurbanı oldu! Sırrımızı hükümete vermemek için yalancıktan kumarcılığı kabul etti. Haysiyetini kaybetti; ama, denklerin altında kalan büyük ceddi Kaysüzzırtaf’ın ‘azametli ruhu’ şüphesiz yine ruhunda yaşıyor.”</p>
			<p class="yildiz">* * *</p>
			<p class="paragraf">Politika, asalet teşebbüsleri cılk çıktıktan sonra Efruz Bey için yapılacak yalnız bir şey kalıyordu: Milliyetperverlik! O, öyle bir köşede oturacak, şöhretten, şandan uzak yaşayabilecek bir tip değildi. Hareket, inkılâp, gürültü harıltı adamıydı. Koştu. Gitti. Bucak’a yazıldı. Oranın geceli gündüzlü bir müdavimi oldu. Artık evine pek geç gelir, güneş doğmadan kendini sokağa, yani Bucak’a atardı.</p>
			<p class="paragraf ParaOverride-7"><span class="CharOverride-10">Vakit</span>, Sayı: 3051-3058, l-8 Temmuz 1926, s. 3; </p>
			<p class="paragraf ParaOverride-8">Sayı: 3060-3061, 10-11 Temmuz 1926, s. 3.</p>
			<p class="paragraf">Fantezi Roman</p>
			<p class="baslik" id="_idParaDest-146">Bilgi Bucağında</p>
			<p class="paragraf">Ama epey zamandan beri Efruz Bey yine hiçbir tarafta görünmüyordu. Bucak’ta verdiği son konferansları hatırlayanlar onu Kâşgar’a gitmiş sanıyorlardı.</p>
			<p class="yildiz">* * *</p>
			<p class="paragraf">Ah, hakikaten onlar ne konferanslardı! Bu meşhur konferanslar sayesinde değil miydi ki İstanbul’da yeni bir âlem doğdu. Yüz bin “Arnavutköy akıntısı” kuvvetinde şedit bir cereyan başladı. Herkes anladı ki biz, yani İstanbul, biz Türkiye ahalisi, Türk değilmişiz! Bucak’ın salonu hıncahınç doluyordu. Efruz Bey’in şaşaası içinde Çapakçurlu, Mamayof gibi en büyük, en dâhi Bucaklıların namı söndü. Türklerin millî büyük şairleri Emin Bey’le, gayri millî “dâhi-i azimüşşanları” Abdülhak Hâmit’in resimleri indirildi. Yerlerine Efruz Bey’in, yollar kapalı olduğundan henüz gidemediği Petersburg, Oroçensk etnografya müzelerindeki derin derin tetebbuları neticesinde bulduğu, –hayır bulduğu değil– keşfettiği millî Türk kıyafetiyle çıkarılmış resimleri asıldı. Bu resimler tabiî büyüklükte idi. Bucak’ın reisi, bunlara göre, Efruz Bey’in bir de heykelini yaptırmak istemiş, fakat o vakit Efruz Bey razı olmamış, “Yaşayan adamın heykeli yapılmaz” demişti. Her ne kadar Türkçülük mahfeline yeni girmiş ise de, korkunç mucit zekâsı sayesinde yine onların siyasetini çakmıştı. Biraz akıllı, biraz istikbali parlak bir adam gördüler mi, içlerinden “İşte bir rakip!” derler, hemen onun fotoğrafını büyülterek salonun duvarına asarlardı. Sanırlardı ki fotoğrafı asılan Bucakçı artık en büyük mevkii ihraz ettiğine inanacak! Enayiler buna kanardı. Fakat Efruz Bey... Efruz Bey gibi bir dâhi budala mıydı? Resmi asıldıktan sonra da konferanslarına devam etti. Bucak’ın gayet nazik reisi, “Biraz fasıla versek, azizim; korkuyorum ki Bucaklılar derslerinizden bıkacak!” dedikçe o başını sallar, gülümserdi. Hangi Bucaklı onun derslerinden bıkacaktı? Her cümlesinden sonra daima bir alkış tufanı koparanlar mı? Kıvırcık kirpikli iri siyah gözlerini kırpıştırarak monoklunu düzelterek tekrar gülümser, “Heh, heh, aziz reisim” derdi, “işi tabiata bırakınız. Maksat onlara bir şey öğretmektir. Benden çalışmak! Bıkarlarsa bıksınlar. Dünyada zaten neden bıkılmaz? Bonboncunun çırağı birbiri üstüne iki bonbon yiyebilir mi? Fakat işi tabiata bırakalım. Ben derslerimden vazgeçmem. İsteyen gelsin, dinlesin, istemeyene tünaydın.”</p>
			<p class="paragraf">Bu lâfları söylerken içinden de derdi ki: “Ah hain Reis! Beni bilmiyor mu sanıyorsun. Bütün Bucaklıların bana taptıklarını anlıyor... ihtimal gelecek intihapta beni reis yapacaklar. Sen iyot gibi açıkta kalacaksın. İstiyorsun ki şimdiden beni biraz unutsunlar.”</p>
			<p class="paragraf">Resmi duvara asıldıktan sonra artık Reis onu kolaylıkla Bucak’tan uzaklaştıramazdı.</p>
			<p class="paragraf">Artık her sabah erkenden damlıyor, öğle yemeğini bile Bucak’ta yiyor, akşama kadar çay içiyor, konuşuyor, kendi ilmine, fiiline, malûmatına dair propaganda yapıyordu. Onun bütün hayatını Bucak’ta geçirdiğini hizmetçilerden öğrenen Reis şaşar, “Fakat azizim, konferanslarınızı ne vakit hazırlıyorsunuz?” diye sorardı.</p>
			<p class="paragraf">“Geceleri!”</p>
			<p class="paragraf">“Hangi gecelerden bahsediyorsunuz?”</p>
			<p class="paragraf">“Her geceden.”</p>
			<p class="paragraf">“Fakat azizim her gece, gece yarısına kadar burada konferans veriyorsunuz?”</p>
			<p class="paragraf">“Gecelerin yarısından sabaha kadar süren kısmında.”</p>
			<p class="paragraf">Reis bütün bütün şaşırdı: “Öyle ise ne vakit uyuyorsunuz?”</p>
			<p class="paragraf">“Ne uykusu?”</p>
			<p class="paragraf">“Bayağı uyku, gece uykusu...”</p>
			<p class="paragraf">“Aziz reisim, sen beni bir gümrük hamalı sanıyorsun. Ben dimağımla yaşayan bir adamım. Ben geceleri hiç uyumam.”</p>
			<p class="paragraf">Reisin şaşması değişir, gözlerinin beyazı büyür, ağzı açık kalırdı: “Aman ya Rabbi, bu nasıl olur? Hiç uyumamak, bu nasıl olur?”</p>
			<p class="paragraf">“Pek tabiî. Yalnız gündüzleri on dakika kadar uyurum.”</p>
			<p class="paragraf">“Her sabah erkenden Bucak’a geliyorsunuz. Akşama kadar bir dakika uyuduğunuzu gören yok.”</p>
			<p class="paragraf">“Tabiî böyle uyanık bir mahfelde uyuyamam. Evet tramvaya bindiğim zaman Taksim’den geçerken dalarım. Galatasaray’da bilet kontrolcüsü uyandırır. Köprü’ye kadar tekrar dalarım. İşte benim uykum!”</p>
			<p class="paragraf">Hâlbuki konferans hazırlamaya onun hiç ihtiyacı yoktu. O cahil miydi? Kitabı açıp okuyup söyleyenler hep cahillerdi. Kitaptan okuyup söyledikten sonra konferansçılığın ne ehemmiyeti kalırdı. Kitaptaki olan şey zaten söylenmiş demekti. İsteyen alıp okur, yahut her kim isterse bu kitabı verir, okutturur, dinlerdi. Marifet, okumadan söylemekti. Fakat Bucak’ta bu hakikati bilen olmadığı için, Efruz Bey hep çok okuyor, derin derin tetebbu ediyor gibi gözükür, kataloglardan ezberlediği filozof âlim namlarını sık sık tekrarlayarak daima “asıl kendine ait fikirler” söylerdi. Meselâ [3070] bir meseleyi izaha başladı mı evvelâ derdi ki: “Efendiler, işiteceğiniz ders asla benim fikrim değildir. Dün gece tamamıyla okuduğum kitapları şimdi size sayacağım. Mehazım bu kitaplardır. Ben yalnız bu fikirleri terkip ettim. Zaten bir âlimin vazifesi de yalnız budur.” Sonra en aşağı yirmi kitap ismi sayardı. Bucaklıların ona o kadar itimatları vardı ki içlerinden hiçbiri, bir gece içinde tanesi en aşağı üçer yüz sayfalık yirmi kitabın, yani altı bin sayfanın okunamayacağına akıl erdiremezdi. Efruz Bey’in kütüphanesinde kataloglar hemen hemen büyük iki raf işgal ederdi. Her gece yatmazdan evvel bu kataloglardan birkaçını açar, tetebbu ettiği müelliflerin, eserlerinin ismini yazar, diğer defa yine bu müelliflerden bahsetmemek için katalogdan isimlerini iyice silerdi. Hatta bazen yevmî gazetelerde kendine reklâm yaparken “Ben şimdiye kadar dört yüz bini mütecaviz tarih kitabı okudum, ilh...” diye istemeye istemeye, her vakit iddia ettiği tevazuuna rağmen, kendinden başka Türkiye’de âlim bulunmadığını söylemeğe mecbur olurdu. Ah, fakat kıskançlık... İşte insanlığın en kötü bir kusuru... Her âlim gibi, onu da kıskanmağa başlamışlardı. Kıskananların başı, birincisi, reisi, aynı zamanda Bucak’a reis olandı. Onun derslerine mâni olmak için mütemadiyen planlar kuruyor, sanki bir darülfünun, bir lise imiş gibi, Bucak’ta da yaz tatilini kabul ettirmeye çalışıyordu.</p>
			<p class="paragraf">“Yaz tatili ne demek?” diye Efruz Bey hemen itiraz etmiş; dört gece sıra ile yaz tatilinin fenalığına, lüzumsuzluğuna, dine mugayir olduğuna dair serbest dersler vermişti. Beşinci gece birçok ayet, hadis, Arapça cümleler okuyor, derin derin tefsirler yapıyordu. Meselâ “Utlûbü’1-ilme velev bi’s-Sin”<span class="dipp"><a class="_idFootnoteLink" href="#footnote-225-337" id="footnote-225-337-backlink">337</a></span> diyordu.</p>
			<p class="paragraf">“Evet, bu ne demektir? İlim, Çin’de bile olsa gidip bulunuz, isteyiniz, öğreniniz değil mi? Pekâlâ Çin’e gitmek için iki yol vardır. On sene evvel okuduğum otuz bin sayfalık kocaman ve siyah kaplı bir coğrafya kitabında bu yollara ait pek mühim malûmat edindim. Biri İstanbul, Erzurum, Tahran, Kaşgar, Tibet, Mançuri yolu! Diğeri İstanbul, Marsilya, Cebelü’t-tarık, Liberya, Ümitburnu, Madagaskar, Zengibar, Avustralya, Filipin, Formoza, Şanghay yolu... Lâf arasında unutmayayım, size fazla malûmat olmak üzere söyleyeyim: Filipin’de pek derin fıkıh, ilahiyat âlimleri bulunduğunu müsteşrikler müttefikan beyan ederler. Bahsimize gelelim: Bu yollar ancak yazın işler. Kışın fırtınalar, tayfunlar münasebetiyle seyahat mümkün değildir. Hâlbuki biz yaz tatilini kabul edersek zımmen Çin’e gitmek imkânını da kaldıracağız. O hâlde ne olacak? “İlim Çin’de olursa, yaz tatili münasebetiyle gidip onu aramayınız. Bulmayınız. Cahil kalınız!” değil mi? Düşününüz efendiler, bu ne müthiş bir küfürdür. Bundan maada...”</p>
			<p class="paragraf">Bucaklıların alkış tufanından salonun havası sarsılıyor, elektrik lâmbaları titriyor, duvarda meşhur dâhilerin resimleri sallanıyordu: “Lânet olsun yaz tatiline! Lânet...”</p>
			<p class="paragraf">Reis, Efruz Bey’in galebesinden sapsarı kesilmişti. Bu Türklerin Çiçeron’u idi. En tabiî bir fikri küçük bir ima ile, dâhiyâne bir mantık ile silip süpürüyor, en basit hakları korkunç cinayetler gibi gösterebiliyordu. Efruz Bey monoklunu çıkarmış, önüne bakıyor, alkışın nihayetini bekliyordu. Fakat bu alkış durmadı. Aynı zamanda müthiş bir hatip olan Reisin sesi işitildi: “Muhterem arkadaşlarım, efendilerim. Burada biz pek ziyade hissiyatımıza tâbi oluyoruz. Parlak sözlere kapılıyoruz. Hâlbuki hakikat parlak sözler değildir. Mantıktır, muhakemedir.”</p>
			<p class="paragraf">Efruz Bey: “Sözümü kesmeyin Reis bey! diye haykırdı. Ben bitireyim, sonra kürsüye çıkınız. Burası hürriyet ve serbestî bucağıdır. Burada herkes söz söyleyebilir. Yalnız mantıktan, hakikatten ayrılmamak lâzımdır. Kimse kimsenin sözünü kesemez. Burası sizin eviniz, yahut mektebiniz değildir. Siz reissiniz, yalnız o kadar...”</p>
			<p class="paragraf">Reis bu feveran karşısında korkup susuverince, Efruz Bey yine ilmî itirazına devam etti: “Reis bey diyor ki: ‘Parlak sözlere kapılıyoruz. Hakikat parlak sözler değildir...’ Ben de bunu tasdik ederim. Fakat benim sözlerim asla parlak değildir. Benim sözlerim kurudur. Mantıkîdir. İlmîdir. Fennîdir. Fakat asla parlak değildir. Onun için safsata ile susturulamam. Beni mantıkla, ilimle cerhetmeli. Evet, ne diyordum...”</p>
			<p class="paragraf">Bucaklılar Efruz Bey’e mevzuunu hatırlattılar: “Lânet olası yaz tatilinden bahsediyordunuz.”</p>
			<p class="paragraf">“Ha... Evet, yaz tatili... Tabiî siz hepiniz talebe, genç olmak itibariyle benden iyi biliyorsunuz ki ‘Utlûbü’1-ilme mine’l-lâhdi ile’l-mehd’ değil mi?”</p>
			<p class="paragraf">“Evet, evet...”</p>
			<p class="paragraf">“Şüphesiz.”</p>
			<p class="paragraf">“Yaşayın. Yaşayın...” [3071]</p>
			<p class="paragraf">“Sükûnet ister! Hissiyatınızı nidalarla dışarı vurmayın! Bu, hayvanlara mahsus bir zihniyettir. Sakin olun. Evet bunun manası ‘Daima mezardan beşiğe kadar ilmi isteyiniz’ demektir. Eğer yaz tatili meşru olsa, ‘Yaz tatilleri müstesna olmak üzere mezardan beşiğe kadar ilmi isteyiniz’ demek icap ederdi.”</p>
			<p class="paragraf">Sobanın yanında oturan Reis Bey birdenbire hiddetlendi; ayağa kalktı. Herkes deli oldu sandı. Hızla kürsüye doğru koştu. Bucaklıları eziyor, bazen kendi yere yuvarlanıyor, kalkınca sıçrayarak, omuzlarından aşarak Efruz Bey’e atılıyordu. Bir suikaste maruz kaldım zanneden Efruz Bey hemen eğilmiş, kürsünün içine saklanmıştı. Reis boş kalan kürsüye fırladı. Ağzını açtı. Artık Efruz Bey görünmüyordu.</p>
			<p class="paragraf">“Efendiler, kardeşler, muazzez Bucaklılar, şarlatanlık oluyor; bir şarlatan, evet Bucaklılar bir şarlatan; ta Turfan tepelerinden kopan Altayî bir çığ gibi bizim üzerimize çökmüş, bizi aldatıyor. Bucaklılar, bizi aldatıyor.”</p>
			<p class="paragraf">Kürsünün içinden, derin derin “Haşa! Haşa! Haşa!” sesleri geliyordu. Reis devam etti: “Evet aldanıyoruz, Bucaklılar, aldanıyoruz. Meselâ bu şarlatan ‘Utlûbü’1-ilme mine’l-mehdi ile’1-lahd’<span class="dipp"><a class="_idFootnoteLink" href="#footnote-225-338" id="footnote-225-338-backlink">338</a></span> diyecek yerde ‘Mine’l-lahdi ile’1-mehd’<span class="dipp"><a class="_idFootnoteLink" href="#footnote-225-339" id="footnote-225-339-backlink">339</a></span> diyor. Bu haşa huzurunuzdan uzun kulaklı bir mahlûka yakışacak derecede ağır bir hitaptır... Bundaki mana farkını anlıyor musunuz?”</p>
			<p class="paragraf">Bucaklıların en ön sıralarda oturan en ateşlileri, “Hayır, anlamıyoruz. Biz Arap mıyız?” diye mukabelede bulundular.</p>
			<p class="paragraf">“Vakıa değilsiniz. Anlamak vazifeniz değildir. Fakat ders vermek iddiasını güden bir âlim bunu bilmelidir. Bu şarlatan evvelâ bunu yanlış söyledi. Hiç olur mu efendim, ‘Mezardan beşiğe kadar?..’ Hayır, ‘Beşikten mezara kadar...’ olacak. Yani, ‘İnsan doğduğu zamandan öleceği ana kadar’ demektir. Bizi hemen iki seneden beri aldatan bu şarlatanı nihayet işte böyle cürm-i meşhut hâlinde yakaladım. Arapça bilmiyor. Sonra, ‘Mezardan beşiğe kadar’ yani, ‘Ölümden doğmaya kadar’ diyecek derece mantıksız bir cahil...”</p>
			<p class="paragraf">Bütün salon bu “cürm-i meşhut” karşısında sessiz kaldı. İki senedir tapındıkları mabutları işte böyle kazara devriliyordu. Bucak’ın bu anda ruhuna, hissiyatına ancak Frenklerin “moment critique”<span class="dipp"><a class="_idFootnoteLink" href="#footnote-225-340" id="footnote-225-340-backlink">340</a></span> dedikleri “......” terkibi tercüman olabilirdi. Reisin gözleri parlıyordu. İşte nihayet hasmını yere sermişti. Fakat... fakat yere serdim sandığı hasmı yavaş yavaş bacaklarının arasından yükseldi. Kafasını meydana çıkardı. Bir eliyle Reisin omzunu tuttu. Diğer elini Bucaklılara uzattı: “Hiçbiriniz kımıldamayın. Ey Reis, sen de kımıldama. Artık sen manen öldün... Çünkü cehaletin fena hâlde meydana çıktı. Ey Bucaklılar iki dakika beni dinler misiniz? Bunu vaat ediyor musunuz?”</p>
			<p class="paragraf">Reis, omzundaki Efruz Bey’in eline şiddetle vurdu.</p>
			<p class="paragraf">“Hâlâ şarlatanlık, hâlâ şarlatanlık.”</p>
			<p class="paragraf">“Şarlatan sensin!”</p>
			<p class="paragraf">“Sensin...”</p>
			<p class="paragraf">“Sensin...”</p>
			<p class="paragraf">“Sensin...”</p>
			<p class="paragraf">“Artık bu kürsüde lâf söylemeye senin hakkın yoktur..”</p>
			<p class="paragraf">“Senin hakkın yoktur.”</p>
			<p class="paragraf">“...”</p>
			<p class="paragraf">“...”</p>
			<p class="paragraf">Efruz Bey’le Reis birbirlerinin boğazlarına sarıldılar. Bucaklıların kürsüye çıkmaları “dâhilî nizamname” ile men olunduğu için gidip ayıramıyorlardı.</p>
			<p class="paragraf">“Bu, beni tahkir!”</p>
			<p class="paragraf">“Asıl beni tahkir!”</p>
			<p class="paragraf">“Düello...”</p>
			<p class="paragraf">“Tenezzül... Etmem...”</p>
			<p class="paragraf">Bucak’ın kahvecisi Reisini kurtarmak için hemen arkadan fırladı. “İki çay parasını inkâr etti” diye Efruz Bey’e zaten garezi vardı. Kürsüye koştu. Efruz Bey’i boğazından yakaladı, yere indirdi. Yere inen Efruz Bey hâlâ metanetini muhafaza ediyordu. Avazı çıktığı kadar:</p>
			<p class="paragraf">“Hak, hakikat boğuluyor” diye haykırdı. “Ey Bucaklılar! Bana müsaade ediniz. Çıkayım, haklı olduğumu söyleyeyim. Eğer Reis haksızlığına emin değilse, buna mâni olmasın. Ben söyleyim, o da söylesin. Siz hükmediniz. Siz hakem olunuz, burası Engizisyon olmasın. Victor Hugo Hazretlerinin dediği gibi ‘Müsademe-i hakikat bârika-i efkârdan doğar.’”</p>
			<p class="paragraf">Salonda büyük bir gürültü koptu. Ekseriyet Efruz Bey’e taraftardı. Zaten Reisten bıkmışlardı. Bu adam her şeye karışıyor, kendisinden maada söz söyleyene meydan vermiyor, konferansları kesiyor, her şeyi piç ediyordu. Daima fikri “Hep ben hâkim olayım” idi. Hem, demek onun maksadı orada, köşede, büyük beyaz sobanın dibinde sakin sakin oturup konferans dinlemek, istifade etmek değilmiş. Pusuda imiş! Efruz Bey’in küçük bir hatasını yakalar yakalamaz aç kurt gibi atıldı. Evet, ekseriyet Efruz Bey’e taraftardı. Çünkü Bucak’ın daimî misafirleri olan Rusyalı talebe, Efruz Bey’e “Bizgim Tolstoygumuz!” derlerdi. Efruz Bey gündüz fikirlerini [3072] propaganda ederken onlara “Asıl Türkler sizsiniz. Türkiye Türkleri Türk değildir. Dejeneredirler. Biz medeniyeti sizden alacağız. Hepimiz Tatar olacağız. Kazgan’da, Orenburg’da çıkan âlimlerin bir tanesini Türkiye yetiştirebilmiş mi? Hatta Rusların terakkisi bile sizin yüzünüzdendir” derdi. Sonra bu ilmî fikrine gayet amelî bir proje de ilâve ederdi.</p>
			<p class="paragraf">“Ben Bucak’a reis olursam, evvelâ burasını resmî bir akademi gibi hükümete kabul ettiririm. Sonra size yalnız oda, yatak değil, günde dokuz defa da yemek verdiririm. Hepinizi millî akademiye maaşlı tabiî aza yaparım.” İşte böyle propagandalarla Bucak’ın Tatar kısmını, şimal kuvvetini kendine temin eden Efruz Bey, öyle, şüphesiz bir cahilliği meydana çıktı diye kürsüden vazgeçmezdi. Bağırdı, çağırdı. Salonda âdeta bir ihtilâl alevlendi. Belki cinayetler olacaktı. Nihayet Reisle Efruz Bey ayrı ayrı dinlenilmek şartıyla musalâha yapıldı. Herkes yerine oturdu. Efruz Bey, “Evvelâ ben söyleyeceğim, sıra bendedir” diyerek kahvecinin darbesiyle beş dakika evvel yuvarlandığı kürsüye tekrar muzafferâne çıktı.</p>
			<p class="paragraf">“Dinleyiniz, dikkatle dinleyiniz. Eğer ben şarlatan isem, beni bir daha bu Bucak’a koymayınız. Fakat Reis şarlatan ise... ben ondan bir şey istemiyorum. Yalnız onun şarlatanlığını, bana haksız hücum ettiğini ispat edersem, bana tarziye verir mi?..”</p>
			<p class="paragraf">Reis hakkından emin olanlara has bir tereddütsüzlükle, “Veririm, veririm, ispat et bakalım!” diye haykırdı.</p>
			<p class="paragraf">Bütün salonun üzerinde kesif bir “ezmine-i tenkidiye” havası dalgalandı. Herkes merak ediyordu. Bu kadar sarih bir hatadan Efruz Bey nasıl yakayı sıyıracaktı?</p>
			<p class="paragraf">“Dinleyiniz, dikkatle dinleyiniz. Benim için ‘Reis Arapça bilmiyor’ diyor, bunu reddederim. Vakıa bir Türk için bu bir kusur değildir. Fakat ben mükemmel Arapça biliyorum. Araplar benim kadar Arapça bilmezler.”</p>
			<p class="paragraf">Reis kendini tutamadı, güldü: “Bu nasıl olur?”</p>
			<p class="paragraf">“Bayağı olur. Çünkü Araplar benim gibi İbranice bilmezler. Ben İbranice de bilirim. Sair lisanların hepsini bilirim.”</p>
			<p class="paragraf">Reis yine kendini tutamadı: “Ne malûm?”</p>
			<p class="paragraf">“İsteyen imtihan edebilir. Benim bu lisanları bildiğim her ne kadar Türkiye’de meçhul ise de Avrupa’da öyle değildir! Herkes beni tanır. Hatta Max Nordau müşküllerini hal için bana mektup yazar. Yarın onun İbranice mektuplarını getirir hepinize gösteririm. Ne ise sadede gelelim. Evet, ben Arapça pek iyi bilirim. Söylediğim sözü de biliyorum. ‘Mine’l-lahdi ile’l-mehd’ dedim, yani ‘Mezardan beşiğe kadar...’ Bu sözde Reis bir yanlış var zannetti. Sonra inkâr etmemesi için tekrar bunu kendisine soracağım, cevabını hepinizin huzurunda tekrar aldıktan sonra benim doğru söylediğimi, onun bu sözümü anlayamayacak kadar cahil olduğunu ispat edeceğim. İşte reis bey, size soruyorum. ‘Mine’l-lahdi ile’l-mehd’ yanlış mı?”</p>
			<p class="paragraf">“Evet yanlış...”</p>
			<p class="paragraf">“Sonra pişman olacaksınız. Buna emin misiniz?”</p>
			<p class="paragraf">“Herkes gibi eminim.”</p>
			<p class="paragraf">“Pekâlâ! Bucaklılar. Ey Darülfünun sıralarında dirseklerini çürüten, geceleri dağ gibi büyük kitaplar üzerinde gözlerinin nurlarını solduran gençler! Size hitap ediyorum. Çünkü Reis söyleyeceklerimi anlamaz. İşittiğime göre hiç mektep görmemiştir. Mantıkta bir ‘tahlil, terkip’ vardır. Biliyor musunuz?”</p>
			<p class="paragraf">Bucaklıların zaten bundan başka bildikleri şey yoktu; bağrıştılar: “Biliriz.”</p>
			<p class="paragraf">“Bir de ‘istidlal, istikra’ vardır. Biliyor musunuz?”</p>
			<p class="paragraf">“Biliyoruz.”</p>
			<p class="paragraf">Reis aptallaşıyordu. Çünkü o, vaktiyle mantığı inkâr etmiş olan bir nesle mensuptu. Mantık, hep lâf, hep boş sözdü.</p>
			<p class="paragraf">Cevabını güzel bir zemin hazırlamak için –mutadı veçhile– yanında duran genç bir Robert Kolejliye yavaşça sordu: “Bu ‘istidlal, istikra’ ne demek?”</p>
			<p class="paragraf">“Galiba ‘çıkarmak, sokmak’ olacak.”</p>
			<p class="paragraf">Efruz Bey yumruğunu kürsüye vurdu: “Pekâlâ... İstidlal mebdeden neticeye doğru yürümektir. Bu, riyaziyata mahsustur. Riyazî meselelerde bir mebdeden kalkarız, derece derece neticeye ineriz. Fakat tabiî ilimlerde iş değişir. Tabiat sahasında usûl ‘istikra’ya istinat eder. İstikra neticeden ‘mebde’e çıkmak demektir. Anlıyor musunuz?”</p>
			<p class="paragraf">“Anlıyoruz.”</p>
			<p class="paragraf">“Anlıyoruz.”</p>
			<p class="paragraf">“Su gibi anlıyoruz.”</p>
			<p class="paragraf">“Pekâlâ; gürültü yok! İçtimaî hadiselerin ilmine ‘içtimaiyat’ derler. Bu ilim, tabiî ilimlerden sayılır. Demek bunda usûl, istikra, yani ‘netice’den ‘mebde’e doğru çıkmaktır. Ben neden bahsediyordum? Yaz tatilinden, değil mi? O hâlde bu riyazî bir hadise değildir. Ya nedir? Şüphesiz içtimaî, yani tabiî bir hadise! Pekâlâ. Demek ki içtimaî ve tabiî bir usûlü takip etmekliğim icap ediyordu. Eğer ‘Beşikten [3073] mezara kadar’ demiş olsam “mebdeden neticeye doğru” yürümüş olacaktım. Sözüm büsbütün cahilane olmazsa da, tam ilmî bir mahiyeti haiz bulunmazdı. Çünkü ben riyaziyattan bahsetmiyordum. İçtimaiyattan bahsediyordum. Onun için ‘mezardan beşiğe kadar’ dedim. Yani neticeden mebdee doğru yürüdüm. Reis bey cahil olduğundan bunu anlamadı. Fakat ben onun cahilliğini affederim. Çünkü bu hâl pek tabiî, pek içtimaî bir hadisedir. İnsan ne kadar tabiî kalırsa o derecede cahildir. Bizde ne kadar tabiîlik varsa hepsi cahillikten gelir.”</p>
			<p class="paragraf">Bucak’ta ıstılahların büyük bir icazı vardı. Evvel zamanda nasıl ayet, hadis olmayan bir Arapça cümle müthiş bir kuvveti haiz ise, bugün de –hatta hiç tarifine ihtiyaç gösterilmeyen– rast gele bir ıstılah aynı korkunç, müthiş kuvveti haizdi. Kalbur samanda iken ayet, hadis olmayan bayağı Arapça bir cümlecik ile koca bir padişah, bir imparator nasıl kesilirse, bugün de hakikatte manası olmayan atmasyon bir ıstılah ile en mufassal mesele halledilir, en meşhur bir adamın cehaletine hükmedilir, yani manen kafası kesilirdi. Efruz Bey işte bu ıstılah cellâtlarından biriydi, münakaşaya girişti mi, ıstılahlar atmaya başlar, bu atılan şeylerin karşısında kırk ikilik gülleler gibi hiçbir mantık; malûmat, blokhavzı dayanamazdı. Reis de artık ne söyleyeceğini bütün bütün şaşırmıştı. Ne cevap verecekti? Yapılan “ilmî istikra” imiş! Ellerini ovuşturmağa başladı. “Evet Ocaklılar, evet kardeşler... Muazzez refiklerim...” Yutkunuyor, fakat arkası gelmiyordu. Göğsünü hemen otuz santimetre daha kabartan Efruz Bey tekrar kürsüye vurdu: “Eey Reis Bey, tarziye ver bakalım.”</p>
			<p class="paragraf">“...”</p>
			<p class="paragraf">Derin bir sükût! Bütün gözler kürsüden Reis Bey’e, Reis Bey’den kürsüye... Hiç ses, seda yok. Mağlûbiyet müthiş! Ezici! Anî...</p>
			<p class="paragraf">“Eey Reis Bey, tarziye ver bakalım.”</p>
			<p class="paragraf">“...”</p>
			<p class="paragraf">“...Bucaklıların arasında tehditkâr bir fısıltı... ‘Ne demek, ne demek! Vermeli, vermeli ya... Bu haysiyet meselesi...’”</p>
			<p class="paragraf">Efruz Bey, Reisin feci hâline dayanamadı. Gayet âlicenaptı. Bu âlicenaplığı İstanbullular tarafından maskara edilen o hakikî asaletinden ileri geliyordu. Bir anda ecdadı Kızıl Hanlar gözünün önünden geçti. Büyük babası Tanrı, kendinden daha küçük ilâhları, uganları affetmez miydi?</p>
			<p class="paragraf">“Ma’raz-ı hacette sükût ikrardan gelir!” diye haykırdı. “Reis bey sizi tarziye vermiş addediyorum. Sıkılmayınız, bir daha bir âlime itiraza kalkmayınız.”</p>
			<p class="paragraf">“Teşekkür ederim.”</p>
			<p class="paragraf">“Estağfurullah.”</p>
			<p class="paragraf">......</p>
			<p class="paragraf">Yine bir alkış tufanı koptu. O gün celseye böyle nihayet verildi. Bucak yaz tatilini reddetti. Temmuz, haziran aylarında da içtimalar olacaktı. Reis bey bu kahharî hezimetten sonra Efruz Bey tehlikesini anlamıştı. Efruz Bey duvara resmi asılmakla iktifa edecek bir tip değildi. İşte o vakit onun bir heykelini yaptırmak emeline düştü. Bu heykel eski çini taşlarının dökülmesinden hâsıl olma bir sima ile yapılacaktı. Enliliği, Türklerin mukaddes adetlerine müsavi olacaktı. Eni beş, boyu dokuz metre.</p>
			<p class="paragraf">Bunu işittiği zaman Efruz Bey’in monoklü tam on dört büyük adım, yani beş ile dokuz metre ileriye fırladı.</p>
			<p class="paragraf">“Ne?”</p>
			<p class="paragraf">“Bu, en büyük şan, en büyük şeref!” deniliyordu.</p>
			<p class="paragraf">“Ne?”</p>
			<p class="paragraf">“...”</p>
			<p class="paragraf">Efruz Bey budala mıydı? Başını salladı. Alkışçıların yerden alıp kendine verdikleri monoklünü gözüne iyice yerleştirdi.</p>
			<p class="paragraf">“Yaşayan adamın heykeli yapılmaz!” diye haykırdı.</p>
			<p class="paragraf">O aptal mıydı? Kurnaz reis onu sağken taş hâline getirecek, donduracaktı. Ürktü, manevî, sebepsiz bir korku, soğuk bir ürperme rüzgârı gibi topuklarından yukarı yürümeye başladı. <span class="CharOverride-10">Sefa ile Cefa</span> masalında Cefa’nın nasıl taş kesildiğini hatırlıyordu. Evvelâ dizlerine kadar, sonra göbeğine kadar, sonra boğazına kadar... sonra...</p>
			<p class="paragraf">“Yaşayan adamın heykeli yapılmaz!”</p>
			<p class="paragraf">Efruz Bey şiddetle bu şerefi reddetti.</p>
			<p class="paragraf">Bir an gözünün önüne heykeli geldi. Demek artık, Bucak’ta kendisi bir zair mesabesinde kalacaktı. Herkes gibi mahcubâne girecek, yavaş yavaş heykeline yaklaşacak, herkesle beraber kendini seyredecekti ha! Bu ne korkunç bir hâldi! Öldükten sonra, ruhumuzun havaya uçarken bir kere dönüp, yatakta kalan soğuk ve sarı naşımıza yabancı bir nazarla bakması gibi.</p>
			<p class="yildiz">* * *</p>
			<p class="paragraf">Efruz Bey Bucak’tan yaz tatilini kaldırmaya muvaffak olduktan sonra haziran, temmuz, ağustos aylarında geceli gündüzlü konferanslarına devam etti. Bu konferanslar –Bucak’ta bunlara serbest dersler denilirdi– üç seriden ibaretti.</p>
			<p class="paragraf">1. Lisana dair [3074]</p>
			<p class="paragraf">(...)<span class="dipp"><a class="_idFootnoteLink" href="#footnote-225-341" id="footnote-225-341-backlink">341</a></span></p>
			<p class="paragraf">tamamıyla “tecessüm-i tecessüt” etmiş, Efruz Bey’in kıyafetine girmişti. Efruz Bey bugün, dün söylediklerinin zıddını anlatıyor, yarın büsbütün başka fikirler ortaya atıyordu. Hareli bir kumaş gibi mütemadiyen rengini değiştiriyor, amma yine muayyen iki üç renkten harice çıkamıyordu. Bucaklılar “Efendim, dün buyurmuştunuz” deyince, “Evet, inkâr etmiyorum. Fakat bugün böyle buyuruyorum” diye mukabele ederdi, “dün gece okuduğum kitaplar fikrimi değiştirtti. Ben eşek miyim, sizin gibi daima bir fikir üzerinde ısrar edeyim!”</p>
			<p class="paragraf">İlk derslerde Yeni Lisancılarla eski lisancılara hücum ediyordu. “Türkçe, eski Türkçedir” diyordu, “birtakım türediler (Affedersiniz Bucaklı kardeşlerim, bu ‘türedi’ tâbiri benim değil, en büyük bir Türkçünündür. Ben, yalnız tekrarlıyorum), evet birtakım türediler bir vakit ortaya bir iddia fırlattılar. Hakikî canlı lisan konuşulan lisanmış! İstanbul Türkçesi imiş! Bu konuşulan tabiî lisanla yazmak kâfi imiş! Düşününüz, böyle bir ihtimal kabul olunursa, herkes muharrir oldu demek! Herkes kalemi eline alınca, yazmaya başlayacak! Fransızlar, Almanlar, Bulgarlar gibi... Ayrıca lügat öğrenmeye, kaideler öğrenmeye lüzum yok, âlâ terkib-i vasfî, vasf-ı terkibîler, Arapça, Acemce zarflar, edatlar, o güzelim cem-i mükesser kaideleri hep cicos ha? Böylesi olmaz! Yeni Lisancılar işin kolayına gitmek isteyen birtakım tembel cahillerdir. Bir şey öğrenmesinler, kulaktan, hayattan öğrendikleriyle iktifa etsinler!.. Bununla beraber ben, eski lisancıların da aleyhindeyim.”</p>
			<p class="paragraf">Onların işi de, Yeni Lisancılarınki kadar değilse de, yine kolay. Âlâ kafiye lügatleri... koca koca vasf-ı terkibî, terkib-i vasfî defterleri! Bir şey icap etti mi, hemen defterlerini açarlar, parlak terkiplerden her cümlenin içine birkaç tane atarlar. Al aşağı! İşte sana mükemmel bir eser ‘Nâhüdâ-yı hüda nâşinâs,<span class="dipp"><a class="_idFootnoteLink" href="#footnote-225-342" id="footnote-225-342-backlink">342</a></span> ahkûme-kâr, nahçîr, şi‘riyet-ken, yed-i ahenîn ve ilah ve ilâ ahirihi ve’l-bâki ve gayrihüm.’</p>
			<p class="paragraf">“...Eski lisancıların en âlimlerinden merhum Ahmet Şuayb’ın metrukatı içinden büyük bir ‘Arapça, Acemce terkip defteri’ çıkmıştır. Anlaşılıyor ki, yazıları kendisi yazmadan birkaç sene evvel, Gaston Deschamps<span class="dipp"><a class="_idFootnoteLink" href="#footnote-225-343" id="footnote-225-343-backlink">343</a></span> tarafından çalınıp ‘La vie et les livres’ yani <span class="CharOverride-10">Hayat ve Kitaplar</span><span class="dipp"><a class="_idFootnoteLink" href="#footnote-225-344" id="footnote-225-344-backlink">344</a></span> unvanı altında neşrolunan, büyük âlimimiz, o parlak terkipleri hep bu defterinden çıkarıyormuş. Diğer eski lisancıların da böyle mükemmel, büyük terkip defterleri olduğu rivayet olunuyor. O hâlde bu meslek zannolunduğu kadar güç değil. Ben de, siz de pekâlâ yapabiliriz. Ne derin bir sa’y, ne nihayetsiz bir tetebbu ister!.. Ah hele o Yeni Lisancılar... Bunların ismini anınca sinirlerim oynar. Söylendiği gibi yazmak, kolaylığının adını ‘tabiîlik’ koymuşlar. Hâlbuki sanat sunîdir. Tabiatın gayrıdır, haricîdir. Her ‘tabiî şey’ adî demektir.”</p>
			<p class="paragraf">...Ders devam ettikçe Bucaklılar, “Yaşasın, yahut kahrolsun lügat” diye haykırışırlardı. Efruz Bey’in lisan hakkındaki fikirleri onlara pek mülayim, pek ilmî geliyordu: Asıl Türkçe en eski Türkçedir. “Her lisan kendi cezirlerinden değil, tasarruflarından mürekkeptir” düsturu reddolunuyor, “Her lisan kendi cezirlerinden ibarettir...” hakikati kabul olunuyordu, Efruz Bey’e göre Türkçedeki lahikaların hepsi “edat”tı. Bunları artık serbest serbest kullanabilmeliydik. Meselâ “eldiven” kelimesi... Buradaki “diven” bir edattı. Çoraba pek güzel “ayakdiven” diyebilirdik. Lisana, hatta konuşma lisanına ne kadar Arapça, Acemce, Frenkçe kelimeler girmişse hepsi atılmalıydı. Türkçesi olmayan, Tatarcadan, Moğolcadan alınıp Türkçe lahikalarla birleştirilmeliydi. Meselâ geceye tün, merkebe bingeç denmeliydi. Birkaç ders içinde Efruz Bey lahikalarla yüzlerce kelime uydurmuştu. Bucaklıların bunları kabul edip ezberlemesi kâfiydi. Sonra Efruz Bey bunu hükümete asıl resmî millî lisan diye kabul ettirecekti. Hükümet emreder etmez bütün ahalî bülbül gibi beş bin sene evvelki Kıpçak, Uygur Türkçesini konuşmağa başlayacaktı. Bucaklılardan biri, “Bu mümkün olabilir mi?” diye bir şüphe gösterince Efruz Bey taştı.</p>
			<p class="paragraf">“Niçin olmasın? Sizin imanınız yok. Hâlbuki her işin başı imandır. İnsan uçacağına iman etse, serçe kuşu gibi uçar. Nitekim Aynaroz’daki papazlar uçacaklarına iman ettikleri için uçarlar, Hazreti İsa efendilerinin yanına giderler. Hâlbuki ne kanatları vardır, ne de uçkuçları...”</p>
			<p class="paragraf">“Ne efendim, ne?”</p>
			<p class="paragraf">“Uçkuç...”</p>
			<p class="paragraf">“Uçkuç ne?..”</p>
			<p class="paragraf">“Tayyarenin Türkçesi... Hatta ben seyahatim esnasında Aynaroz’da bir papazın havaya uçtuğunu, şu size bakan gözlerimle gördüm. Yemin ederim. Elinde tespihi vardı. Salladı. Derin bir haç çıkardı. Göğe baktı. Tıpkı bir esîr gibi yavaş yavaş havaya yükseldi. On dakika sonra havada bir sinek gibi görünüyordu. Yarım saat sonra bir nokta kadar bile görünmedi. [3075] İşte orada siz imanın kuvvetini göreydiniz. Şimdi siz de Türkçenin en eski Türkçe olduğuna iman ederseniz, iş bitti demektir.”</p>
			<p class="paragraf">Bütün Bucaklılar asıl Türkçenin en eski Türkçe olduğuna hemen iman ediyor, şahadet getiriyorlardı. Uygurca, Yakutça, Moğolca kelimeler havayı dolduruyor, herkes beş on bin sene evvelki lehçelerle şakıyordu. Manaya kimsenin ehemmiyet verdiği yoktu. Fakat sesler, sedalar oldukça iptidaî idi. Eğildi, kürsünün yanında bir grubun konuşmasına dikkat etti. Pek lâtifti: “Iskacı itgam mağay?”</p>
			<p class="paragraf">“Tangırnız garcudagez...”</p>
			<p class="paragraf">“Minkir taçgam orakza minkütatı.”</p>
			<p class="paragraf">“Atlıbık kişinin tura kutardılar.”</p>
			<p class="paragraf">“Taşkarı çıkalgım.”</p>
			<p class="paragraf">“Tukima birsayı nodon birle tüzlenim.”</p>
			<p class="paragraf">.....</p>
			<p class="paragraf">“İşte Türkçe buna derler...” Efruz Bey hemen kürsüden atladı. Arzu ettiği eski Türkçeyi konuşan Bucaklıların ellerini sıktı: “Kut itergam, kut itergam... (Tebrik ederim, tebrik ederim.)”</p>
			<p class="paragraf">Boyunlarına sarıldı. Hepsini öptü... Öyle yanık bir milliyetperverdi ki milliyetin bu anî, bu mucizekâr tezahürü ona inci gibi gözyaşları döktürdü. Ağlıyordu. Evet, demek ki herkes, hiç olmazsa her Bucaklı asıl lisanını biliyormuş! Tarihî Türk grameri hepsinin sinesinde gömülü imiş! Henüz kendisi (z)lerin (s), (elif)lerin (gayın) olduğunu, yirmi sekiz harfin asıl esası “ga, gu, ti, giz, yıg, gaç, sık” hecelerinden, iştikaklarından ibaret olduğunu anlatmamıştı. Ama buna hacet var mıydı? Pekâlâ doğru olarak konuşuluyordu. Tekrar kürsüye fırladı. İki yumruğunu birden sıraya vurdu. Çıngırağı kaptı. Hızlı hızlı salladı. Asıl eski Türkçe fırtınasının çakıllı çukullu gürültüsü dinince aynı lisanla “Buğcağlılar!” dedi. Fakat Bucaklıların hepsi lâfını anlamadı. Bunu pekâlâ sezdi. Çünkü kendi daha eski, pek eski, gayet eski bir şive ile söylüyordu. Bir kere de bugünkü İstanbul Türkçesiyle tekrarladı: “Bucaklılar! Şimden sonra derslerimize bu eski Türkçe ile devam edeceğiz. Yarına kadar hepiniz bilmediğiniz sigaları, lûgatları öğrenmelisiniz.”</p>
			<p class="paragraf">Zavallı Bucaklıların hepsi, hatta o gece tıpkı Efruz Bey’in tetebbuatını yaparken sarf ettiği ceht gibi, fevkalbeşer bir kuvvet, bir dikkat sarf ederek, yüz binlerce kelime, siga falan öğrendiler. Fakat yazık ki bu korkunç zahmetleri pek boşuna gitti. Çünkü ertesi akşam Efruz Bey değişmişti. Dün geceki basit fikri bu akşam mürekkepliğin aksasını geçmişti. Kürsüye çıkınca, bermutad, “Yaşayan değişir” hakikatini savurdu, “Evet, Bucaklılar, ben sizden ayrıldıktan sonra dün gece ölmedim. Yani uyumadım, yaşadım. Yani okudum. Tamam yüz yirmi cilt kitap okudum.”</p>
			<p class="paragraf">Arka taraflardan “Anlamıyoruz, anlamıyoruz, Türkçe söyleyin!” itirazları işitildi.</p>
			<p class="paragraf">“Pekâlâ anlarsınız. Şimdiye kadar eski Türkçe ile konuşmuyordunuz ya? Bu akşam onu size söyleyeceğim ki asıl cezirlerinden mürekkep beş bin sene evvelki Türkçe, Tasfiyecilerin mefkûresi olan bu mübarek lisan artık bugün konuşulamaz. ‘Niçin?’ diye sormuyorsunuz.”</p>
			<p class="paragraf">Seciyeleri, mütemayiz vasıfları “iman, itikat” olan Bucaklılar yine hiç seslerini çıkarmadılar.</p>
			<p class="paragraf">“Sormuyorsunuz, susuyorsunuz, ama ben size yine söyleyeceğim. Niçin? Çünkü asıl Türkçe basittir. ‘Basit’ hakikat olamaz. Hayaldir. Hakikat mürekkeptir. Öyle ise, hakikat olabilecek lisan mürekkep olan lisandır. Biz fevkalâde mürekkep bir lisana taraftar olmalıyız.”</p>
			<p class="paragraf">“Evet, evet...”</p>
			<p class="paragraf">“Bu, çok doğru...”</p>
			<p class="paragraf">“En doğrusu buydu...”</p>
			<p class="paragraf">“Yaşasın Efruz Bey!”</p>
			<p class="paragraf">“Var olsun...”</p>
			<p class="paragraf">“...”</p>
			<p class="paragraf">Ve ilh...</p>
			<p class="paragraf">Şimdi bütün Bucaklılar “mürekkep lisan” taraftarı idi. Efruz Bey fahrî [3076] talebelerinin bu temayüllerini keşfettiği için sevindi. Mürekkep Türkçe için bütün umdelerini birkaç derste anlattı. Yine evvelâ Yeni Lisancılardan ayrılıyordu. “Onlar her ne kadar şimdiye kadar lisana girmiş Arapça, Acemce, Frenkçe kelimelerinin ipkasına taraftarlarsa da, Türk sarfının haricindeki ecnebi kaideleri kabul etmiyorlar. Millî Türk sarfının tamamiyetini istiyorlar. Hâlbuki, bu da bir cihetten basitçilik sayılır” diyordu. Onun fikrince Türkçe, “Arapça, Acemce, Frenkçe, Almanca, Rumca, Lâtince” lisanlarından mürekkep mükemmel bir lisan olmalıydı. Ecdadımız Arapça, Acemce kaideleri çok kullanmışlardı. Her ne kadar bunlar konuşulan lisana geçmemişse de, hükümet şimdiden sonra gayret ederek ahaliyi cebrederek pekâlâ geçirebilirdi. Fakat bu Arapça, Acemce kaideler Türkçe kelimelerde de kullanılmalıydı. Meselâ “evimin kapısı” denecek yerde, Farisî kaidesiyle “kapı-i evim” denilmeliydi. Sonra Türkçeye birçok Frenkçe kelimeler de girmişti. Bu zavallı ecnebi kelimeler için –hiç olmazsa lütuf makamında– birkaç Fransızca gramer kaidesi kabul etmemek en büyük bir haksızlıktı. Öyle ya, Arapça, Acemce kelimeler için Arapça, Acemce kaideler vardı. Niçin Frenkçeler için olmasın? Meselâ niçin “istasyonun direktörü” denilmeliydi? “Direktör dö stasyon” en haklı, en mantıkî bir telâffuzdu. Hem bu “dö” edatı Farisî “-i” edatından daha kullanışlı bir izafet edatı idi. “Hokka-i gülbeşeker” diyecek yerde “hokka dö gülbeşeker” demek daha iyi değil miydi?</p>
			<p class="paragraf">... Efruz Bey, lisana dair verdiği son dersten sonra kâtip tarafından yapılan “compte rendu”ye<span class="dipp"><a class="_idFootnoteLink" href="#footnote-225-345" id="footnote-225-345-backlink">345</a></span> baktı. Şu idi:</p>
			<p class="paragraf">1. Türkçe, esasen Arapça, Acemce, Frenkçe, Almanca, Lâtince, Rumcadan mürekkeptir. Diğer lisanlardan kelimeler de alabilir.</p>
			<p class="paragraf">2. Türkçede aslen Türkçe olmayan bütün ecnebi kelimeler kendi millî gramer kaidelerine tâbidir.</p>
			<p class="paragraf">3. Arapça, Acemce, Frenkçe, Almanca ve ilh... terkip, cem kaideleri aslen Türkçe olan kelimelerde de kullanılır; misal:</p>
			<p class="paragraf">Elmasunü’l-karım = Karımın elmasları.</p>
			<p class="paragraf">Atan kırmızı = Kırmızı atlar.</p>
			<p class="paragraf">Lö vazife dö me biraderler = Biraderlerimin vazifeleri</p>
			<p class="paragraf">ve ilh...</p>
			<p class="paragraf">4. Ecnebi edatların hepsi, bilhassa Farisî “ya-yı nisbet” Türkçe kelimelerde kullanılır, pek güzel yeni sıfatlar teşkil olunur. Misal: “Hayalî, ezelî, ebedî, ilmî, edebî” gibi “güzelî, çirkinî, düzî, dikî, inişî, yokuşî” denilir. Eski lisanla: “Ziraî, mimarî, irfanî, terakkıyat-ı âliyemiz gayr-ı kâbil-i redd ü inkârdır” demek mürekkeptir. Ama az mürekkeptir. Türkçe kelimelerle de bu mürekkepliği muhafaza edebiliriz. “Ekinî, yapıî, bilgiî, ilerlemeiyat-ı yüksekiyemiz gayr-i kâbil-i yok demek ve reddetmektir.”</p>
			<p class="paragraf">Efruz Bey, “Tam işte bizim müstakbel sarfımız!” diye haykırdı, “Fakat dört madde. Bu adet mukaddes değildir, bir madde daha lâzım... yazınız.”</p>
			<p class="paragraf">Kâtip kâğıdı aldı. Dinleyenler son maddenin ne olacağı için hep kulak kesilmişlerdi. Efruz Bey yavaş yavaş, tane tane söyledi: “Madde beş: Yukarıdaki maddeleri gerek konuşurken, gerek yazarken, gerek okurken bütün millet tatbik etmeye memurdur.”</p>
			<p class="paragraf">Yine bir alkış tufanı... bir alkış tayfunu, bir alkış zelzelesi, hayır, bir alkış kıyameti... Hemen herkes, bu beş maddeyi yazdı. Hemen bu maddelere göre konuşmağa başladılar. Efruz Bey’in “ya-yı nisbet”i Türkçe kelimelerde de kullandırmak, eskiden beri en birinci emeliydi. Bunun için aylarca propaganda yapmış, yorulmamış, bıkmamıştı. Bu fikrini ne Yeni Lisancılar, ne de eski lisancılar kabul ediyordu. Nihayet bugün işte dersinde bunu umuma kabul ettirmeye muvaffak olmuştu. Bucaklıların mecmuu iki üç yüzü geçmezdi. İstedikleri şeyi millet namına kabul ederler, kendileriyle beraber aynı fikri herkesin kabul ettiğine samimî bir iman ile kani bulunurlardı. Efruz Bey de bir Bucaklı gibi aynı kanaatte idi. Tasfiyecilikten, lisandaki basitçilikten, en “eski Türkçe” taraftarlığından bir gece içinde böyle son derece mürekkep, karışık bir mürekkepçiliğe dönen Efruz Bey’in edebiyata dair verdiği dersler vakıa daha ilmî, daha mükemmeldi. Lâkin mürekkep bir lisanla söylenilmişti. [3077] Ancak Bucaklılar anlayabiliyordu. Hariçten birisi işitse mümkün değil neden bahsolunduğunun farkına varamazdı. Efruz Bey yine kürsüye çıkar çıkmaz, “Yaşayende dâr-ı tebeddül ederest” hakikatini savur; sonra monoklünü güzelce gözüne yerleştirirdi; <span class="CharOverride-10">edebiyat ber gayet ter güzelest ol ber cihan-ı bîdibest. Senbolizmiyat, klâsike-i eskiyan ve sairun pek karma karışıkiyet harikulade ve lahavle arz eder, elhak amma ki bu dahi bir yamanlıkıyet, bir faikıyettir ki edebiyat-ı diğer “budun” anda bulunmayan bir yed-i yesar-ı irfan sayılır. Hatta cebel-i esved-i padişahî Nikolay Amimüşşim vaktiyle yazdığı piyes-i merkâmerkte ve ilh...</span></p>
			<p class="paragraf">Bu dersler, lisan derslerinden daha çok sürdü. Efruz Bey terakki ve tealî ancak geriye dönmekle mümkün olabileceğini ispat ediyordu. Nedim, Bakî, Nef’î, opera hâline geçirilmeliydi. Hele “Nailî-i Kadim!” “Bu bir hâlıktır” diyordu. Her gazelinden bir trajedi çıkabilirdi. Sürurî ile Aristofan arasında münasebetler buluyor, Sully-Prudhomme’un<span class="dipp"><a class="_idFootnoteLink" href="#footnote-225-346" id="footnote-225-346-backlink">346</a></span> eserlerini Ahmet Neylî’den intihal etmiş olduğunu meydana çıkarıyordu. Efruz Bey’in edebiyattaki bu derin vukufu herkesi hayretler içinde bıraktı. “Vezin meselesinin halli” artık tamamıyla ona kalmıştı. Eski lisancılar Acem aruzu, Yeni Lisancılar millî aruz taraftarıydı. Efruz Bey “tarz-ı benan” dediği parmak hesabından nefret ederdi. Eski lisancıların “efail ve tefail”ini de kabul etmeyi kibrine yediremiyordu. İkisinin haricinde bir şey... Öyle bir şey ki, ne Acem aruzu, ne de parmak hesabı!<span class="dipp"><a class="_idFootnoteLink" href="#footnote-225-347" id="footnote-225-347-backlink">347</a></span> Daima, “Arıyorum, hem buldum. Bunu size bir gün göstereceğim...” derdi.</p>
			<p class="paragraf">Bu iki ahvalin haricindeki icadını Bucaklılar çok beklediler. Fakat Efruz Bey gösteremedi. Hain, garazkâr muterizler, “Elkimya, elkimya, bu olacak şey değil...” diyorlardı.</p>
			<p class="paragraf">O meyus olmuyor, “bulduğunu söylediği şeyi” bulmaya çalıştıkça evvelden olan malûmatlarını da kaybediyor, tıpkı –Türkçeye yedi yüz sene evvel ilk defa Acem aruzunu sokmaya çalışan Sultan Veled gibi– bahr-i remel vezinleriyle şiirler yazıyor, bu müzehanedeki Asurî tabletleri kadar “taze ve ter” yenilikler gösteriyordu.</p>
			<p class="paragraf">Fakat Efruz Bey’in asıl ilmi, serbest tarih derslerinde belli oldu. Bucaklılar, ulema, edipler, müverrihler, bütün Türkiye, Avrupa’daki bütün müsteşrikler derin bir hayrete düştüler. Pastör nasıl tababeti değiştirmiş ise, Efruz Bey de şimdiye kadar bilinen tarihi öyle değiştirmişti. “Yaşayan değişir!” Demek ki bu, canlı bir tarihti! <span class="CharOverride-10">Amasya Tarihi </span>müellifi pek eski zamanlara ait sandığı masallarının daha dünkü vakalar olduğunu anladı. Efruz Bey Türklerin Amerika’dan geldiklerini ispat ediyordu. Hilkatten biraz sonra büyük bir zelzele neticesi olarak Amerika Asya’dan ayrılmıştı. Yalnız Kamçatka bir köprü gibi kalmıştı. Türkler işte bu toprak köprüden yine geçmişler, tarihin haber verdiği devletleri kurmuşlar, muharebeler yapmışlardı. Bütün bu derin tarihin devirlerini cam akisleriyle gösteriyor, bir satırda en aşağı on ıstılah kullanıyordu. Herkes anlayamıyordu. Fakat dinliyorlardı ya, bu kâfiydi. O, ıstılahlarına devam ediyordu. Zoolojik, jeolojik... ilh, hep Lâtince kelimeler... Ne yapalım? Henüz bizim lisanımız ilme tercüman olamazdı!</p>
			<p class="paragraf">Efruz Bey o hatırdan çıkmaz tarih dersleriyle anlattı ki, biz Türk değiliz; asıl Türk olanlar Amerikalılardır. Tarihte bazı milletler vardı. Lisanlarını kaybettikleri hâlde hatta bazen millî dinlerini de değiştirdikleri hâlde milliyetlerini muhafaza ediyorlardı. Meselâ Yahudiler... lisanlarını kaybetmişlerdi. Bugün Türkiye’dekiler İspanyolca konuşuyorlardı. Fakat Yahudilik bakiydi. Asıl Türkler, yani Amerikalılar lisanlarını kaybetmişlerdi. Bugün İngilizce konuşuyorlardı. Fakat milliyetleri bakiydi. Bu milliyet öyle bir şeydi ki, şuurlu olmasına ihtiyaç yoktu.</p>
			<p class="paragraf">Bu tarihî keşif ilim âleminde hakikaten büyük bir gürültü hâsıl etti. Efruz Bey, Ressam Dersimî’ye<span class="dipp"><a class="_idFootnoteLink" href="#footnote-225-348" id="footnote-225-348-backlink">348</a></span> yaptırdığı “âsâr-ı atika” resimlerinin fotoğraflarını gösteriyor, duvara aksettiriyor, hiç kimsede şüphe bırakmıyordu. [3078] Bu resimler sayesinde anlaşılıyordu ki otomobili, velospiti hep Türkler icat etmişler. Beş on bin sene evvel hep bunlar varmış... Efruz Bey tarih derslerine nihayet verirken şu sözleri ilâve etmişti:</p>
			<p class="paragraf">“Bucaklılar! Ahmet Mithat Türkiye’de saltanat hanedanından başka Türk olmadığını ispat ettiği hâlde, yine Afrika zencilerinin Türk olduklarını meydana koymaktan geri durmamıştı. <span class="CharOverride-10">Amasya Tarihi</span> müellifinin<span class="dipp"><a class="_idFootnoteLink" href="#footnote-225-349" id="footnote-225-349-backlink">349</a></span> buluşları da az değildir. Necip Asım Bey’i de unutmamalı. Müverrih Ahmet Refik, Sümer, Akat, Hititlerin Türk olduğunu diğer millî bir müessesede anlattı. Fakat benim bulduğumu kimse bulamadı. Ben Amerikalıların Türk olduklarını buldum!”</p>
			<p class="yildiz">* * *</p>
			<p class="paragraf">Efruz Bey’in şöhreti bu serbest derslerle o kadar büyüdü, o kadar büyüdü ki Bucak’ın bacalarından taştı. Bütün şehre, bütün memlekete, bütün arza yayıldı. Cenubî Amerika gazeteleri bile resimlerini bastılar. İstanbul’da artık onun resminin bulunmadığı yer yok gibiydi. Bütün fotoğrafhanelerde ayrı ayrı vaziyetlerde resmini çıkaran Efruz Bey, pazarlıkta daima şu şartı tekrarladı: “Fakat resmim üç sene camekânınızda duracak!” Fotoğrafçı bunun sebebini anlamayıp yüzüne bakınca hiç aldırmaz, devam ederdi: “Bu şart niçin biliyor musun? Fotoğrafımı iyi yapman için bir garanti... Çünkü fena yaparsan, camekânına asamazsın. Bundan başka...”</p>
			<p class="paragraf">“Bundan başka, fazla bir para da vereceksiniz tabiî...”</p>
			<p class="paragraf">“Hayır canım; fazla para değil. Sen benim kim olduğumu bilmiyorsun? Meşhur adamların resimleri fotoğrafçılara bir ‘reklâm’ sayılır. Herkes ‘Mademki bu büyük adam fotoğrafını burada çıkarmış, burası mahir bir sanatkâr atölyesi olacak!’ der, hemen resmini çıkarmağa karar verir. Hatta siz benim gibi meşhur adamların resimlerini bedava çıkarıp kartpostal yapmalısınız.”</p>
			<p class="paragraf">Efruz Bey lâfını uzatır, fakat fotoğrafçının merak edip hâlâ ismini sormadığını görünce dayanamadı: “Azizim siz beni tanıyor musunuz?”</p>
			<p class="paragraf">“Hayır efendim.”</p>
			<p class="paragraf">“Ciddî mi söylüyorsunuz?”</p>
			<p class="paragraf">“Pek ciddî.”</p>
			<p class="paragraf">“Beni tanımıyorsunuz ha?”</p>
			<p class="paragraf">“...”</p>
			<p class="paragraf">Hayretler içinde kalırdı. Gazeteler okunmuyor, resimli risalelere bakılmıyor muydu? Hakikaten insanların hayvanlığına nihayet yoktu. Yaşadıkları memleketin en meşhur simalarını tanımıyorlardı.</p>
			<p class="paragraf">“Ben Efruz Bey’im...”</p>
			<p class="paragraf">“Pekâlâ.”</p>
			<p class="paragraf">Pekâlâ ha... Ne hayret, ne hürmet... Hiç, hiçbir şey! Efruz Bey meşhurluğunu uzun uzadıya anlatır, dünyada kendisini bilmeyen bulunmadığını söyler, fakat fotoğraf ücretini on para aşağı indiremezdi. Bilakis kapının yanındaki camekâna konulması için fazla bir ücret, kira gibi fazla bir şey de verirdi. Daha kendisi şöhret kazanmadan evvel büyük, harikulâde feylesof Doktor Rıza Tevfik’i çok kıskanırdı. Çünkü nereye gitse, hangi kitabı, yahut gazeteyi açsa, hangi fotoğrafhaneye girse, onun resmini görürdü. “Ah benim de resimlerim böyle her tarafa asılacak mı?” diye içini çekerdi. Fakat işte o da beş altı senedir Rıza Tevfik gibi bir şöhret kazanmış, umumî, kâinatî, manevî, maddî, ilmî, fennî bir şöhret kazanmıştı. Fotoğrafçılarla yaptığı “kombinezon”lar sayesinde her fotoğrafhanede büyütülmüş bir resmi girene çıkana, gelene gidene gülümserdi. Sağında solunda en aşağı yarım düzine yerli “dâhi” resmi bulunurdu. Efruz Bey’in de onlardan aşağı kalır yeri yoktu. Onlarla müsaviydi. Belki... belki biraz daha onlardan yüksekti. Beş altı sene kadar az bir zaman içinde kim kendi gibi meşru, hakikî bir şöhret kazanmıştı? Hele son günlerde tabiî hacminden dört misli büyüklükte bir resmi bütün İstanbul’un duvarlarına yapıştırılmıştı. Bu, bir ilândı. Öyle bir ilân ki Amerika’da bile eşine rast gelinemezdi. Dört metre boyunda, iki metre eninde çarşaf kadar bir kâğıt:</p>
			<p class="paragraf ParaOverride-22"><span class="CharOverride-10">Gayet mühim bir müjde-i edebî</span></p>
			<p class="paragraf ParaOverride-23"><span class="CharOverride-10">Beklemeyiniz, durmayınız, alınız!</span></p>
			<p class="paragraf ParaOverride-14">Acaba yeni bir sinema mı diye bakanlar; [3079] tek gözlüklü, başı açık, ablak çehreli bir resmi görürler, birdenbire, ne Rigaden’e, ne de Maks Linder’e benzetemezlerdi. Bu, Efruz Bey’in resmi idi. Yaklaşırlar, altındaki şu tafsilâtı okuyunca işi anlarlardı:</p>
			<p class="paragraf"><span class="CharOverride-10">Memleketimizin en büyük edip ve muharriri tarihşinas-ı meşhur, allâme-i bî-müdanî, müteharri</span><span class="dipp"><a class="_idFootnoteLink" href="#footnote-225-350" id="footnote-225-350-backlink">350</a></span><span class="CharOverride-10">-i bi-mesîl Efruz Beyefendi Hazretleri tarafından keşide-i silk-i tahrir buyrulan bu eser; lisaniyat, bediiyat, edebiyat, hayvaniyat, hayatiyat, nebatiyat, tarihiyat, pedagojiyat... ilh... ilimlerinden bahseder. Bu kadar esaslı bahisler ancak yüz yirmi sayfa içinde mükemmelen tafsil edilmiştir. Beş kuruştur. On birinci tab’ı, yani dört yüz elli bininci nüshası basılmaktadır. Acele edip alınız. Sonra bulamayacaksınız...</span></p>
			<p class="paragraf">Bu ilânın küçük kıtada örnekleri, yine resimli olarak, Babıâli’de her kitapçının camekânına perde olmuştu. Hakikaten bir hafta içinde İstanbul’un bir milyon ahalisi içinde Efruz Bey’in resmini görmeyen yüz kişi kalmamıştı. Cami duvarlarından viraneliklere, mahalle kahvelerinden en büyük gazinolara, bulvarlardan en çıkmaz sokaklara kadar bu “resimli müjde-i edebî” çarşafı yapıştırılmıştı. Efruz Bey’in bu mühim eseri iki ay içinde satıldı. Ancak Hamiyet Kütüphanesi’nin mahzenlerinde “bin dokuz yüz elli” nüsha kalmıştı. Eserin tab’ı tarihinden üç ay geçmeden kütüphane sahibi Acem<span class="dipp"><a class="_idFootnoteLink" href="#footnote-225-351" id="footnote-225-351-backlink">351</a></span> bin dokuz yüz elli nüshayı bir kâğıtçı Yahudi’ye okkası iki kuruştan satmıştı. Babıâli’nin helvacıları, bakkalları, manavları hep sattıkları şeyleri Efruz Bey’in eserine sarıyorlardı. Bunu hakaret sayan arkadaşları Efruz Bey’e bu münasebetsiz hâli anlattılar.</p>
			<p class="paragraf">“Sanki eserini dört yüz elli bin defa niçin bastırdın?” diye itiraz edecek oldular. Efruz Bey başını salladı.</p>
			<p class="paragraf">“Bunda bir garez var. Benim eserimden hiç kalmamış, hepsi satılmıştı. Düşmanlarım namımı kirletmek için bir plan yapıp tekrar bastırmış olmalıdırlar. Hem malûm ya insanlar fenadır! Fenalığın önüne geçilemez. Bu bir kanun, tabiatın kanunu! Allah belâsını versin. Hayır, hayır, vermesin. Benim neme lâzım...”</p>
			<p class="paragraf">Ah bu felsefe, ne ulvî felsefeydi! Büyük Efruz Bey hatta hakarete, gareze de aldırmıyordu. Lâkin arkadaşları onun gibi mütevazı bir feylesof değildiler. Kendine haber vermeden intikamını almaya karar verdiler. Evvelâ bu münasebetsiz tecavüzün nereden geldiğini anlamak lâzımdı. “Hamiyet” Kütüphanesi ’ne gittiler. Zebanî gibi bir Acem karşılarına çıktı.</p>
			<p class="paragraf">“Ne istersüz? Böyle encümenle gelüpsüz?” diye kabardı. Hepsinin hiddeti gözlerinden belli oluyordu. İçlerinden en soğukkanlısı işi anlattı. Acem çürük dişlerini göstererek gülüyor, kahkahayı atıyor, ellerini uyluklarına vuruyordu.</p>
			<p class="paragraf">“Ne diyorsunuz? Dört yüz elli bin nüsha ha!.. Bunu size kendüsi söylemiştür kü?”</p>
			<p class="paragraf">“Evet, ilânlarda yazıyor...”</p>
			<p class="paragraf">“İlânları kendüsi yazmuş, kendüsi bastırmuştur. Biz kitaptan iki bin nüsha basup (otuz beş nüsha) tahrir hakkı olarak kendine vermüşüz. Amma Perverdigâr bilür batmışuz. Üç ay içinde tamam on beş tane satabilmişüz. Ne yapalım? Sonra geri kalan bin dokuz yüz elli nüshayı kese kâğıdı yapmak için Yahudi’ye satmaya mecbur olmuşuz.”</p>
			<p class="paragraf">...Efruz Bey arkadaşlarının teşebbüslerinden haber almamıştı. Bucak’ta, gazinoda, hususî mahfillerde o kadar çok basılan eserlerinden, piyasada ancak bin dokuz yüz elli nüsha kaldığıyla iftihar edip duruyordu. Eserindeki fikirler o kadar parlak, o kadar bariz hakikatlerdi ki henüz şimdiye kadar hiç itiraz eden olmamıştı. Şöhreti arttıkça artıyor, büyüdükçe büyüyor, yayıldıkça, her tarafı, bütün kâinatı kaplıyordu. Bucak’ta her türlü meseleyi ona sormak âdet olmuştu.</p>
			<p class="paragraf">Meselâ bazı gün Bucaklılar “Efruz Beyefendi, şiir nedir? Bize anlatınız” derlerdi. Efruz Bey hemen, “Gayet basit!..” diye başlardı, “Size ilmî bir lisanla anlatacağım: Şiir görüştür. Hissettiğini, hiç olmazsa bir kişiye olsun hissettirmek, yahut kendi kendine hissettirmektir. İşte size [3080] psikolojik bir misal; sigaralarınızı yakınız, elinize dokundurunuz. Cızz... ‘Oh’ dersiniz. İşte bir elem duydunuz. Şimdi bu sigarayı sevgilinizin yanağına dokundurabilir misiniz? Cızz. Bu sefer o ‘oh’ diyecektir. İşte demin duyduğunuz elemi başkasına da hissettirdiniz. Bu da asıl şiirdir. Hayır, hayır, artık cehalet zamanları geçti. Şiir ‘mevzun, mukaffa söz’ değildir, dikkat ediniz” diye ağzını açar, saatlerce kapamazdı. Bucaklılar içinde bazı ilim, malûmat aç gözlüleri o söylerken not tutmak isterlerdi. Efruz Bey buna çok kızardı. “Ben yazar, sonra size veririm. Siz not tutmayın, yalnız dinleyin” derdi. Hayvanın boynuzundan, insanın sözünden tutulacağını bilirdi. Herhalde bu yuları ele vermemek hikmete muvafıktı. Söylenen söz havaya kaçardı. Efruz Bey bunda çok cesurdu. Lâkin yazmaya gelince... bundan korkardı. Kendisi de bilirdi ki bugünkü şöhretini bu korkuya, bu “açık gözlülük”e borçlu idi. Söylediklerini yazdırsaydı, şimdiye kadar ne teviller, ne itirazlar, ne ihtiraslar, ne garezler doğacaktı! Şöhretin yolu “şifahî bir kehkeşan” idi, yoksa “tahrirî uçurumlardan aşan bir keçi yolu” değil... Hatta eserinin son kalan bin dokuz yüz elli nüshasının kese kâğıdı yapmak için Yahudi’ye satıldığı hakikatinden de için için memnun oluyordu. Artık itiraz için kimse bulup okuyamayacaktı. Yalnız “harf meselesi”ne dair söylediklerinin not edilmesine müsaade ederdi. Ona kim itiraz ederse etsin, korkmazdı. Hakkından emin idi.</p>
			<p class="paragraf">“Harflerimiz mi?” derdi, “Bunlarda hiç tereddüde hacet yok; Milaslının harflerini<span class="dipp"><a class="_idFootnoteLink" href="#footnote-225-352" id="footnote-225-352-backlink">352</a></span> kabul etmeliyiz. Yalnız biz değil, Avrupa, Afrika milletleri de kabul etmeli. Çünkü, Milaslı ilmen, fennen Arap, Lâtin harflerinin hıfzıssıhhaya mugayir olduğunu itiraz götürmez bir surette ispat etmiştir. Bu yeni harflerin mucidi, hakikaten büyük bir dâhidir!”</p>
			<p class="paragraf">Bucaklılardan farz-ı muhal olarak birisi, “Dâhi diyorsunuz, fakat kimse onun teklifini kabul etmemiş, kimse onun harflerini yazmamış, yalnız kendisi meşgul...” diyecek olursa Efruz bey, “İyi ya” diye yine Milaslının dâhiliğini ispat ederdi; “Abdülhak Hâmit ne? Bir dâhi değil mi? Söyleyiniz, buna itiraz eden var mı? Hayır, yok; değil mi? Pekâlâ... Abdülhak Hâmit niçin dâhi? Onun vasıflarını arayalım. Bu zatın eserlerini kimse okumaz, kimse anlamaz. Ahaliden kimse Hâmit’in eserlerini okumamıştır. Okusa da tabiî anlamaz. Hâmid’in eserleri öyle <span class="CharOverride-10">La Dame aux Camelias, Manon Lescaut, Rafael</span> filân... gibi avama mahsus yazılmış adî şeyler değildir. Tiyatrolarına gelince, kimse yine bir şey anlamaz. Hâmit öyle Shakespeare, Moliere gibi adî, aşağı bir piyes muharriri değildir ki eserleri sahnede anlaşılsın, alkışlansın. Hâmit’in dâhi olduğuna sebep, eserlerinin hiç yokmuş gibi, hiç kimse tarafından tanınmamasıdır. Yalnız edebiyat muallimleri, birkaç şair, dostları, perestişkârları bilir. Bir dâhiye ‘âmme’ olarak on beş kişi çoktur bile... Milaslının sıhhî, nefis harflerini de bütün büyük adamlar kabul etmişlerdir. ‘Herkes’ denilen bu cahil halkın ne ehemmiyeti var? Milaslı dâhidir. Harflerini kabul ettiklerine dair Arap, Türk bütün büyük adamlardan birer senet, birer imza almıştır. Cenap Şahabettin, Abdülaziz Çaviş,<span class="dipp"><a class="_idFootnoteLink" href="#footnote-225-353" id="footnote-225-353-backlink">353</a></span> Halit Ziya gibi birçok ‘yarım dâhi’ler de harflerinin en doğru, en mükemmel harf olduğuna dair Milaslıya imza vermişlerdir. İcadını herkesin kabul etmediği, herkesin anlamadığı içindir ki Milaslı dâhidir.”</p>
			<p class="paragraf">Efruz Bey’in bu takdirinden Milaslı pek çok istifadeler etmiş, bizzat gelmiş, o söylerken Bucak’ta notlar tutmuştu. Tramvaylarda, Köprü’de, vapurda, dairede, sokakta, caddede, çayırda, mesirelerde, garda, gazinoda herkese bedava dağıttığı broşürlerinin başında Arap harfleriyle yazılmış “Euzübillâhimineşşeytanirracim. Bismillâhirrahmanirrahim” ibaresinin altına Efruz Bey’in şu beyanatını kendi iri harfleriyle ilâve etmişti:</p>
			<p class="paragraf">“Huruf-ı cedide-i munfasıla-i Milâsiye dünyanın en sıhhî ve göz ağrılarını geçirir mucizekâr harflerdir. Bu huruf sayesinde yalnız Türklük ve İslâmiyet değil, beşeriyet ve Hıristiyanlık bile kurtulacak, Lâtin harflerinin sebeb-i yegâne olduğu cehalet sönmez nurlara tahavvül edecektir.” [3082]</p>
			<p class="paragraf">Efruz Bey’in şöhreti arttıkça, şahsiyeti güneş gibi bütün fikirlerin, bütün hislerin üzerinde parladıkça, kıskançlık denilen o korkunç bürkan da etrafında derin derin uğultular, homurdanmalar, zelzeleler hâsıl ediyor, Bucak’ın bu dâhi hatibini düşündürüyordu. Onu en ziyade hiddetlendiren şey serbest derslerine devam ede ede birkaç söz öğrenmiş genç yeni Bucaklıların kendini kıskanmaya kalkmalarıydı. “Bunlar kim oluyor?” diye dişlerini gıcırdatırdı. Edebiyata dair bütün malûmatlarını kendinden almamışlar mıydı? Ondan evvel Bucak’ta, Homeros, Virgilius, Aristophanes, Panaetinus, Themistios, Paul Fort namlarını kimse biliyor muydu? Sembolizm, naturalizm, romantizm, karmakarışıkizmin (Eclectism mukabili. Bu tabiri bizzat Efruz Bey bulmuştu) ne gibi mezhepler olduğunu reis bile bilmiyor, o anlatırken alık alık ağzını açıyordu. Hele Rabelais... Bu büyük adamın ismini şehir ismi zannedip haritalarda arıyorlardı. İşte o kadar şeyler öğrettiği şu Bucaklılar şimdi sıkılmayarak onu kıskanıyorlardı. Ona itiraz ediyorlar, onu çekiştiriyorlar, onun aleyhinde bulunuyorlardı. Vakıa, onun şöhreti artık yıkılmaz bir derecede idi. Ah keşke, heykelinin yapılmasına müsaade etseydi! Fakat yine emniyet edemiyordu. Meşrutiyet’i ilân ettiği zaman üç dört günde yükseldiği mevkiden birdenbire nasıl düştüğünü hatırlayınca, azıcık daha ödü kopacaktı. Cemiyetin daha tanınmamış birçok kanunları vardı. Bu cemiyet öyle berbat bir şeydi ki dün peygamber diye göklere çıkardığını yarın indirir, çarmıha gererdi. Hiçbir şeye güvenmemek en doğru bir hikmetti. Nihayet bir gün Reis kendisine, “Efruz Bey, heyet-i idare karar verdi; vereceğiniz dersleri evvel yazıp Bucak’a göndereceksiniz. Ancak heyet tasvip ederse verebileceksiniz...” dedi. Bu âdeta bir tahkirdi. Efruz Bey dudaklarını ısırdı. Bir dakika düşündü. Monoklünü çıkardı. Başını kaşıdı. Dersleri evvelâ yazmak... ha?</p>
			<p class="paragraf">“Vereceğim dersi yazdıktan sonra artık gelip onu okumağa ne lüzum var?” dedi, “Siz kürsüye çıkın okuyun.”</p>
			<p class="paragraf">Bu serzenişteki manayı anlamayan reis: “Heyet-i idareye arz ederim, nasıl tasvip ederlerse öyle yapılabilir.”</p>
			<p class="paragraf">“Ya?..”</p>
			<p class="paragraf">“Evet...”</p>
			<p class="paragraf">“‘Heyet-i idare’ ha?..” Efruz Bey başını salladı. İçini çekti. Evvelâ kızardı. Sonra sarardı. Heyet-i idare kimdi? Kendi şöhretini çekemeyen birkaç kişi değil mi? Aleyhinde ittifak etmiş bir komplo... Maksatları ona yazı yazdırmaktı. Onun el yazısını ele geçirdikten sonra, kim bilir neler yapmayacaklardı. Fakat Efruz Bey yazının şöhret için en büyük bir tehlike olduğunu bilmiyor muydu? O, bu kadar yüksek şöhretini yazmakla mı kazanmıştı? Hayır, söylemekle... Pek büyük bir şair olduğu hâlde, şiirlerini yazmaz, Homeros zamanındaki gibi yalnız söylerdi. Hayır, hatta şiirini bile söylemez, yalnız şiiri olduğunu söylerdi. Şimdi onu faka bastırmak istiyorlardı. Fakat soğukkanlılığı bozmamak lâzımdı. Hiç renk vermemeli, bu müşkül mevkiden münasip bir kurnazlıkla kurtuluvermeliydi.</p>
			<p class="paragraf">“Pekâlâ, pekâlâ” dedi. “Ben de zaten derslerimi yazmak, kitap şeklinde çıkarmak fikrindeydim.”</p>
			<p class="paragraf">Ertesi gün hastalandı. Bucak’a gitmedi. Her şeyi tadında bırakmalıydı. [3083]</p>
			<p class="paragraf">Meşrutiyet’in ilânında ikinci, üçüncü günler o kadar ileri gitmeseydi, şimdi âyan değilse bile, bugün en aşağı bir mebus, yahut, yahut... her hâlde işte bir “quelque chose”<span class="dipp"><a class="_idFootnoteLink" href="#footnote-225-354" id="footnote-225-354-backlink">354</a></span>du. Şöhretinin çokluğu, siyasî sukutuna en hakikî bir sebep olmuştu. İlmî, edebî şöhretini de zıvanasından çıkarmamak lâzımdı. Hayat ne dehşetli bir darülfünundu! İnsan bu darülfünunda bir yaprak, bir sayfa açmadan ciltlerin, kütüphanelerin öğretemeyeceği ilmi kazanırdı. Evet, artık Bucak’tan çekilmek icap ediyordu. “İtiraz, tenkit” başladı mı, en rasîn, en müthiş granit kuvvetler bile bahar sabahlarındaki nazik kırağı tabakası gibi, birkaç saniye içinde eriyebilirdi. Şan, şöhret yolunun kapısı yalnız Bucak mıydı? Hayır, hayır... Hem bu kadar kalabalık bir kapı! İyi olduktan sonra (amma hangi hastalıktan?) bir gün Bucak’a uğradı. Reisi gördü: “Derslerinizin müsveddelerini mi getirdiniz Efruz Bey?”</p>
			<p class="paragraf">“Ah hain ah... Nasıl kapan da kaçan mı?” Efruz Bey enayi miydi? Meşrutiyet’in ilânı gibi en buhranlı dakikalarda otuz sekiz, kırk milyonluk bir devleti mükemmelen idare etmiş bir adam bir maymuna aldanır mıydı?</p>
			<p class="paragraf">“Yazdım, fakat getirmedim” dedi.</p>
			<p class="paragraf">“Vah, vah.. Niçin efendim?”</p>
			<p class="paragraf">“Çünkü...”</p>
			<p class="paragraf">...Efruz Bey, kendisinin kıskanıldığını, böyle küçüklüklere tahammül edemeyeceğini, artık şimden sonra yüz binlerce lira verseler, Bucak’ta gelip bir kelime söylemeyeceğini anlattı!</p>
			<p class="paragraf">“Ben çok samimî idim, beni anlamadılar” dedi. “Beni kıskandılar. Zannettiler ki şöhret peşinde geziyorum. Hâşâ... Ben şöhrete tenezzül etmem. Şöhret öyle bir şeydir ki kendi kendine gelir. İnsanın isteyip istememesinin ehemmiyeti yoktur.”</p>
			<p class="paragraf">Sonra hayat hakkında gayet acı felsefeler yaptı. İnsanlar nankördü. Kadir ve kıymet bilmezlerdi. O söylerken, Reis içinden gülüyor, “Oh, işte bir belâyı atlattık” derken dışardan “Vah, vah... Cidden meyusum, bedbahtım; sizin gibi fazıl bir refiki kaybettiğimiz için cidden bedbahtım...” diyordu. Reisin hüznü Efruz Bey’e de sirayet etti. Azıcık daha ağlayacaktı. Ondan ayrıldı. Kütüphaneye girdi. Birçok Bucaklılar önlerine kitapları açmışlar, hiç okumuyorlar, bermutat gevezelik ediyorlardı.</p>
			<p class="paragraf">“Allah’a ısmarladık, arkadaşlar!” dedi. Bu vedanın sebebini anlamayan Bucaklılar hemen onun etrafına üşüştüler. Onlara da “şahsiyet olmasın” diye ismini söyleyemeyeceği dostları tarafından kıskanıldığını, böyle küçüklüklere şiir, edebiyat, tarih, biyoloji ile yükselen ruhu tahammül edemeyeceğini, artık Bucak’ta ders vermemeye katiyen karar verdiğini söyledi.</p>
			<p class="paragraf">“Burada ahlâk bozulmuş. Bucakçılık Turan’ın merkezinde olur. Oraya gitmeli, orada çalışmalı!”</p>
			<p class="paragraf">Hazır bulunanların hepsinin ellerini ayrı ayrı sıktı. Beni unutmayınız, eserlerimi okursunuz! diyor, gayet uzak bir diyara gidecekmiş gibi hareket ediyordu. Kütüphaneden çıktı. Salonu geçti. Yavaş yavaş büyük filozoflara has bir sükûnetle merdivenden indi. Yağmurlu bir gündü. Sokakta şakır şakır seller akıyordu. Kapıdan çıkmazdan evvel o kadar alkış, şabaş, şöhret, şan topladığı bu mukaddes binaya bir kere daha baktı. Gözlerini bahçeye çevirdi. Meydan bomboştu. Ah razı olsaydı, şimdi orada heykeli yükselecek, değil kıskançların, çekemeyenlerin, hatta asırların eli bile dehasının, ilminin bu müebbet âbidesini yıkamayacaktı! Başını salladı. Titreyen dudaklarından gayr-i ihtiyarî “Türk’ün aklı sonradan başına gelir!” hikmeti döküldü. Açık kapıyı atladı. O kadar dalgındı ki sanki son çıkış olduğunu biliyormuş gibi, kapıcının kendisine ehemmiyet vermediğini, önünden geçerken ayağa bile kalkmadığını istemeye istemeye gördü. Sokağın şakırtılı çamurları üstünden fâni bir hayal gibi kaydı gitti...</p>
			<p class="paragraf">... İşte o vakitten beri Efruz Bey’i hiçbir tarafta göremeyen Bucaklılar, onun kendilerine son hitaplarını hatırlarlar, salondaki büyük Turan haritası üzerinde, arifane<span class="dipp"><a class="_idFootnoteLink" href="#footnote-225-355" id="footnote-225-355-backlink">355</a></span> ile aralarında para toplayıp mahsus Almanya’dan getirttikleri coğrafya aletleriyle bir merkez tayinine çalışırlar, “Ah Kâşgar’a gitti, Kâşgar’a galiba...” diye ağlaşırlardı.</p>
			<p class="paragraf ParaOverride-1">Son</p>
			<p class="paragraf ParaOverride-7"><span class="CharOverride-10">Vakit</span>, Sayı: 3069-3080, 19-30 Temmuz 1926, s. 3; Sayı: 3082-3083, 1-2 Ağustos 1926, s. 3.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-328-backlink" id="footnote-225-328">328</a>	Yayımından bir gün önce, gazete adına şöyle bir açıklama yapılmıştır:</p>
					<p class="dipnot">	<span class="CharOverride-10">“Yarından itibaren</span></p>
					<p class="dipnot"><span class="CharOverride-10">	Rahmetli Ömer Seyfettin’in çok güzel bir eseri olan</span></p>
					<p class="dipnot"><span class="CharOverride-10">	</span><span class="CharOverride-37">Asilzadeler</span></p>
					<p class="dipnot"><span class="CharOverride-10">	unvanlı romanını tefrika sütunlarımızda karilerimize takdim edeceğiz.</span></p>
					<p class="dipnot"><span class="CharOverride-10">	“Asilzadeler”, sanatkârın intişar etmemiş olan yazıları miyanında bulunan çok cazip bir eserdir.</span></p>
					<p class="dipnot"><span class="CharOverride-10">	“Asilzadeler”</span></p>
					<p class="dipnot"><span class="CharOverride-10">	-de büyük Türk romancısı Ömer Seyfettin’in mümtaz şahsiyeti bütün sanatkârlığıyla tecelli ediyor.</span></p>
					<p class="dipnot"><span class="CharOverride-10">	Yeni romanımız böyle başlıyor: </span></p>
					<p class="dipnot"><span class="CharOverride-10">	......”</span></p>
					<p class="dipnot">	(baştaki konuşma çizgilerinden sonraki ilk paragraf verilmiştir; <span class="CharOverride-10">Vakit</span>, Sayı: 3050, 30 Haziran 1926, s. 3.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-329-backlink" id="footnote-225-329">329</a>	Bu karakterin, Ömer Seyfettin’in Kabataş Lisesi’ndeki öğretmen arkadaşlarından Osman El-Uttas’a imalar taşıdığı yolundaki bilgiler için bk. (Alangu 1968: 294-295, 299, 484).</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-330-backlink" id="footnote-225-330">330</a>	Zarif, kibar (Fr.).</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-331-backlink" id="footnote-225-331">331</a>	Terzi Mir: II. Meşrutiyet’le 1920 arasında İstanbul’da İstiklâl Caddesi ’nde Cercle d’Orient’da (Şark Mahfili) mağazası olan Rum, ünlü bir erkek terzisi (Sayman, 1957: 146).</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-332-backlink" id="footnote-225-332">332</a>	Şerif Hulusi, Yusuf Akçura’nın <span class="CharOverride-10">Nevsâl-i Millî</span>’de (1914, s. 21) kendisi hakkındaki yazısında ailesi için kullandığı “15 asırlık Akçura ailesinin varis-i asâleti olan pederi...” ifadesinin alaya alındığını söylüyor (Sayman, 1957, C. 5: 146).</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-333-backlink" id="footnote-225-333">333</a>	Sultan II. Abdülhamit’in tuğrasını taşıyan nüfus kâğıtlarına halk arasında verilen isim.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-334-backlink" id="footnote-225-334">334</a>	Asiller Circlesi (Serklisi): Asiller dairesi/bürosu/kulübü.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-335-backlink" id="footnote-225-335">335</a>	Para çantası (Fr.).</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-336-backlink" id="footnote-225-336">336</a>	Buyurun (Rumca).</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-337-backlink" id="footnote-225-337">337</a>	İlim Çin’de bile olsa arayınız/isteyiniz (Hadis).</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-338-backlink" id="footnote-225-338">338</a>	Beşikten mezara kadar ilim isteyiniz.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-339-backlink" id="footnote-225-339">339</a>	Mezardan beşiğe kadar ilim isteyiniz.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-340-backlink" id="footnote-225-340">340</a>	Moment critique: Hassas/nazik an, tenkit zamanı (Fr.).</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-341-backlink" id="footnote-225-341">341</a>	Serinin diğer iki türünün verilmesi gereken kısım ve ilk cümlenin nesnesi eksik.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-342-backlink" id="footnote-225-342">342</a>	Bu ifade için Ferit Devellioğlu şu açıklamayı yapıyor: “Nâhüdâ-yı hüda nâşinâs: Allah’ı tanımayan gemici. Süleyman Nazif’in kullandığı cinaslı bir tabir. Aslı “nâv-ı Hudâ: tekne sahibi”dir (Devellioğlu, 1993: 779).</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-343-backlink" id="footnote-225-343">343</a>	Gaston Deschamps (1861-1931): Fransız şair ve eleştirmen.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-344-backlink" id="footnote-225-344">344</a>	Edebiyat-ı Cedide yazarlarından Ahmet Şuayp’ın “Hayat ve Kitaplar” isimli eserine atıfta bulunuluyor.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-345-backlink" id="footnote-225-345">345</a>	Rapor, tutanak (Fr.).</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-346-backlink" id="footnote-225-346">346</a>	Asıl adı René François Armand Prudhomme (1839-1907) olan bu Fransız şairinden Edebiyat-ı Cedidecilerin çokça etkilendikleri bilinmektedir.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-347-backlink" id="footnote-225-347">347</a>	Ömer Seyfettin, “Vezinlerde el-kimya” başlıklı yazısında hece sayısı ve uzunluğu dışında farklı bir vezin arayışını Yahya Kemal’in muhtemelen şaka olarak söylediğini anlamayan bazı “saf gençler”den bahseder. O sıralar Ömer Seyfettin, şiir sanatı hakkında dönemin gençlerinden Reşit Süreyya Gürsey (1889-1962) ile tartışmaya tutuşmuştur. Bu ipuçları, yazarın alay ettiği anlayış ve temsilcisi konusunda yeterince aydınlatıcıdır (bk. Polat 1998: 49-58).</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-348-backlink" id="footnote-225-348">348</a>	Ressam Dersimî tarihî resimler yapmakta hakikaten maharetkârdı:</p>
					<p class="dipnot">	Kaç bin sene evvelki Türk’ün resmini istiyorsunuz?</p>
					<p class="dipnot">	Beş bin sene evvelki.</p>
					<p class="dipnot">	Pekâlâ, esvabını nasıl yapayım?</p>
					<p class="dipnot">	Eski bir tarzda...</p>
					<p class="dipnot">	Ressam hemen beş bin sene evvelki Türk’e bir makferlân giydirir, eline ok verir, saçlarını alabros tarıyordu. (Ö. S.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-349-backlink" id="footnote-225-349">349</a>	Abdizade Hüseyin Hüsamettin Yasar (1869-1939) kastediliyor.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-350-backlink" id="footnote-225-350">350</a>	Metinde: “tahrir”.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-351-backlink" id="footnote-225-351">351</a>	Kendisini “<span class="CharOverride-10">Maarif Meselesi</span> muharriri ve Maarif Kütüphanesi sahibi” diye tanıtan Naci Kasım Açıkel ima edilmiş olmalıdır. </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-352-backlink" id="footnote-225-352">352</a>	Milaslı Dr. İsmail Hakkı (1870-1939) tarafından geliştirilen, Arap harflerinin ayrık biçimde yazılmasına dayalı “Huruf-ı Munfasıla” adlı yazı sistemi kastediliyor. Enver Paşa bazı yazışmalarda ve Ordu Salnamesi’nde (1914) kullandırdığı için bu yazım biçimine “Enverî” de denmektedir.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-353-backlink" id="footnote-225-353">353</a>	Şeyh Abdülaziz Çaviş (1876-1929): Birinci Dünya Savaşı’nda yararlıkları görülen Faslı din adamı ve yazar.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-354-backlink" id="footnote-225-354">354</a>	Bir şey (Fr.).</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-355-backlink" id="footnote-225-355">355</a>	Anadolu halk ağızlarında “harfene/herfene” olan kelime. Arkadaşların aralarında para toplayarak veya uygun malzeme getirerek yaptıkları eğlence. Mecazi olarak kullanılıyor.</p>
				</div>
			</div>
		</div>
	</body>
</html>