<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-87</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="baslik" id="_idParaDest-85">Ayın Takdiri!</p>
			<p class="paragraf">Yavaş yavaş yürüyordu... Ben kendimi göstermeyerek onu takip ediyordum. Kenarları mavi parlak yıldızlarla çizilmiş koyu tirşe ağaçlıklardan öksüz bir bülbül, “Ey genç kız! Sen burada yalnız değilsin!” diye ötüyor, sanki ağlıyordu. Fakat o duymuyor, ince narin gölgesiyle korunun nihayetlerine doğru gidiyordu. Mor bir karanlık... Sisli bir mehtap! Kalbimi, göğsümü sıkıyor, dizlerim titriyordu. </p>
			<p class="paragraf">“Ne yapacağım” diyordum, “ya beni istemezse...”</p>
			<p class="paragraf">Pek dalgın, pek mahzundu. Kaybolmuş bir hayal arar gibi vakit vakit duruyor, başını yukarı kaldırıyordu. Ben arkasına bakacak sanıyor, hemen dalların arkasına saklanıyordum. Bülbül haykırıyor, “Birisi var, birisi var!” diye avazı çıktığı kadar ötüyor; fakat o duymuyordu. Kaybettiği hayalin hatırasını bulmak için korunun nihayetine, tâ o mor karanlıkların siyahlaştığı yere yaklaşıyordu. Yumruklarımı sıkıyor, dudaklarımı ısırıyor, derin derin nefes alıyordum. O narin gölgesiyle hâlâ dalgın, hâlâ mahzun yürüyor, bülbül “Dön, dön, geri dön...” diye ötüyordu. </p>
			<p class="yildiz">* * *</p>
			<p class="paragraf">Korunun içine, ayın görmediği o siyah yere girince koştum. O anda artık ben, eski ben değildim. Üzerine atıldım. Korktu. Yüzü bembeyaz kesildi. Tıkanarak sordu: “Sen kimsin?”</p>
			<p class="paragraf">“Erkek” dedim. </p>
			<p class="paragraf">“Benden ne istiyorsun?” </p>
			<p class="paragraf">“Aşk!” dedim. Öpmeye başladım. Ağlıyor... canlanmış tılsımlı zambaklara benzeyen narin elleriyle karşı gelmeye çalışıyordu.</p>
			<p class="paragraf">“Fakat ben seni sevmiyorum!” dedi. </p>
			<p class="paragraf">“Zarar yok. Seveceksin...” dedim. </p>
			<p class="paragraf">“Benim başka sevdiğim var!” diye hıçkırdı. </p>
			<p class="paragraf">“Zarar yok. Onu da unutacaksın...” dedim. Gevşeyen kollarıyla kucağıma düştü. Ağladı. Ağladı. Ağladı... Sükûn bulunca tekrar öpmek istedim. O vakit gözlerini açtı. Yüzüme nefretle bakarak, “Oh ya Rabbi!” dedi, “fakat ne kadar çirkinsin!”</p>
			<p class="paragraf">“...”</p>
			<p class="paragraf">Sustum. O kadar saf, o kadar beyaz, o kadar ince, o kadar sıcaktı ki...</p>
			<p class="yildiz">* * *</p>
			<p class="paragraf">... Kucağıma aldım. Korudan çıktım. Artık onun ince, narin gölgesi yoktu. Önümde yürüyen benim galip gölgem şimdi yapyalnızdı. Şimdi daha kaba, şimdi daha büyüktü. Deminki “o” artık yoktu. Gölgemin içindeki gölgesi gibi o da benim kucağımda erimiş, sönmüştü. Döndüm. Çıktığım mor karanlıkların o siyahlaştığı yere baktım. Her taraf... ağaçlar, dallar, şeffaf sisler uyuyordu. Bülbül susmuştu. Gözlerimi, yeni kaybolmuş bir hayali arar gibi, yukarılara kaldırdım. Ayı gördüm. Bana, sesi duyulmayan sihirli bir kahkaha ile gülüyor, sanki “Aferin, aferin, böyle yapmalı işte...” diyordu. </p>
			<p class="paragraf ParaOverride-7"><span class="CharOverride-10">Yeni Mecmua</span>, C. 2, Sayı: 40, 18 Nisan 1918, s. 266.</p>
		</div>
	</body>
</html>