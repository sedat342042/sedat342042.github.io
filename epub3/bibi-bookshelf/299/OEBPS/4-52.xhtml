<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-52</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="baslik" id="_idParaDest-50">Sivrisinek</p>
			<p class="paragraf ParaOverride-8"><span class="CharOverride-10">10 Temmuz....- Bozkaya Köyü</span></p>
			<p class="paragraf ParaOverride-12">Bilsen Efruzcuğum, kırk gündür burada ne rahat yaşıyordum. Ses yok, seda yok, dost yok, düşman yok! Gürültü yok! Yorgunluk yok! Bizi bitiren, benizlerimizi, dudaklarımızı sarartan, gür saçlarımızı vakitsiz döken ve ağartan, hani o “hırs” dediğimiz sinir sıtması yok! Öyle bir rahat ki... sanki adem!</p>
			<p class="paragraf">Her sabah rüyasız ve deliksiz uykumdan, penceremin yanındaki yüksek ağacın yanında tünemiş ak horozun “Çat! Çat!” diye kanat vurmasıyla uyanıyor, onun keskin, saf, mesut ötüşlerini dinliyordum. Bütün günüm erimiş bir billur gibi akan derenin başında geçiyor. Ah bu billur akışı... Sanki hemen şu top ağaçların arkasında sanılacak gizli bir cennetten sızarak nerede olduğu bilinmeyen uzak ve toprakları dumandan peri memleketlerinin zümrüt sahillerine giden bu akışı... Gözlerimden ta ruhumun içine aksediyor. Artık bütün gün nereye baksam, ağaçlara, yerlere, gökte bulutlara, yoldan geçen davarlara... Her şey gözümün önünde bu billur dere gibi akıyor. Şehirde dost elleriyle kırılan kalbimden bütün kederler sızıyor ve hepsi gözlerimden, muhitin hayaline karışarak akıp gidiyor; mavi ziyalar, pembe nurlar, isimsiz renklerle billurlaşıyor.</p>
			<p class="paragraf">İşte dün sabah yine derenin başında idim. O kadar derin bir rahat, o kadar derin bir sükûn içinde idim ki biraz dikkat etsem kalbimin atışlarını bile duyacaktım.</p>
			<p class="paragraf">Ansızın arkamdan bir ses “Hey, Ahmet Ağa’nın misafiri!” diye bağırdı. Döndüm. Gözlerimin önünde bir jandarma hayali aktı, kaynaştı.</p>
			<p class="paragraf">“Sana bir mektup getirdiler, al be...”</p>
			<p class="paragraf">“Bana mı? Yanlışlık olacak...” diye kalktım; çünkü İstanbul’da kimse benim nerede olduğumu bilmiyordu. Hatta karım bile... Jandarmanın elinden mektubu aldım, baktım... Hakikaten bana... Açtım. Senin imzanı görmeseydim, hemen yırtıp atacaktım. Bu köyde bulunduğum kadar bir kelime okumamaya, bir harf yazmamaya ahdetmiştim. Ama senin mektubunu, sevgili Efruz, mümkün mü okumayayım?</p>
			<p class="yildiz">* * *</p>
			<p class="paragraf">Jandarma gidince tekrar derenin kenarına oturdum. Mektubunu okumaya başladım. Okudukça, kırk gündür ruhumdan gözlerime sızan o billur akışı durdu. Karardı. Boşalmış sandığım kalbim yine bir elem ağırlığıyla doldu. Keşke anlattığın tesadüf sana bulunduğum yeri öğretmeseydi... Bu zehirler, bu şikâyetler, ömründe birkaç gün dinlenmek için bir köye kaçmış bir zavallının önüne dökülür mü? Bu feryatlar, onun yalnız tabiatın nağmelerini işiterek teselli bulmaya yüz tutan kulaklarına haykırılır mı? Hazırlan bakalım Efruzcuğum, bu münasebetsizliğine ceza olarak seni şimdi biraz fazla hırpalayacağım.</p>
			<p class="paragraf">Anladım ki yine bir buhran geçiriyorsun. Büyük adamlara, muhterem üstatlara karşı savurduğun o küfürler ne? O ne şahsiyet? O ne sefil dedikodular?.. Ben sana her vakit “Fertlere ehemmiyet verme!” demez miyim? Fertler uğraşmaya değmez. Fertler bir denizin dalgaları gibidir. Asıl olan denizdir; yani cemiyet... Dalgalar, yani fertler gelip geçici, muvakkat şekillerdir. Biraz felsefî fikri olan, dalgaların bazen büyük olmasına, bazen [19] taşkın olmasına hiç ehemmiyet verir mi? İlimce, fence, edepçe, malûmatça, tahsilce senden pek aşağı olanların yüksek mevkiler ihraz ettiğini söylüyorsun. Fakat bu pek tabiîdir! Çünkü sende olmayan bir şey onlarda vardır: Liyakat... Liyakat karşısında senin ne ilmin, ne fennin, ne edebin, ne malûmatın para eder, ne de tahsilin, iktidarın... Eminim ki şimdi şurasını okurken başını sallıyor ve içinden “Vay, bende liyakat yok mu?” diyorsun. </p>
			<p class="paragraf">İstersen bana darıl, Efruz. Seni şüphede bırakmamak için serbestçe söyleyeceğim: “Sende liyakat yoktur!”</p>
			<p class="paragraf">“Ne malûm?” mu diyeceksin? Dur sana ispat edeyim. Bizim rüştiyede iken bir mantık hocamız vardı. Derdi ki: “İlim, tarif demektir, evlâtlarım, size bir şey söyleyenin ‘o söylediği şeyi’ hakikaten bilip bilmediğini anlamak istiyor musunuz? Kullandığı tabirleri tarif ve tahdit ettiriniz. O saatte ilmini, yahut cehlini anlayacaksınız.”</p>
			<p class="paragraf">Ben çocukken öğrendiğim bu eski usulü İstanbul’da sana çok tatbik ettim. Sen her lâfın arasında nakarat gibi kullandığın ‘medeniyet, fert, cemiyet, tarih, tahaddüs, terkip, tahlil ve ilh...’ gibi tabirlerin birisini bana –velev yanlış olsun– tarif edemedin. Hatta hiç unutmam, bir kere, “Şiirin ne olduğu asla tarif olunamaz” dedin.</p>
			<p class="paragraf">Hatırlıyor musun? Fakat “liyakat” böyle ilmî (!) bir tabir değildir. Bu âdeta altın gibi bir şeydir. Kimde varsa ne olduğunu güneş gibi bilir ve tarif eder. Meselâ bir bankere “Lira nedir?” desen, mutlaka “Yuvarlak ve sarı bir madendir!” der. Bu tarifi yapamayan ya hayvan, ya yamyamdır. </p>
			<p class="paragraf">Şimdi Efruzcuğum, mademki –bak, nasıl biliyorum?– hâlâ başını sallıyor ve içinden “Vay, bende liyakat yok mu?” diyorsun. Söyle bakalım: “Liyakat nedir?”</p>
			<p class="paragraf">“Söyle, söyle, söyle!”</p>
			<p class="paragraf">“Söyle, söyle!”</p>
			<p class="paragraf">“Söyle!”</p>
			<p class="paragraf">İşte bak Efruzcuğum susuyor, hiçbir cevap veremiyorsun. Çünkü bilmediğin, kendinde varlığını hissetmediğin bir şeyi tabiî tarif edemezsin. Merak etme. Bu sefer de liyakatin ne olduğunu tarif edip sana “kulaktan ilim kazandırmak” cömertliğini göstermeyeceğim. Yalnız liyakatin olmadığına seni inandıracağım.</p>
			<p class="paragraf">Liyakatin zıddı “acz”dir. Kimde acz varsa o şarlatandır, mütecavizdir. O asidir, nümayişçidir, fertçidir. Bir kelime ile söyleyeyim, “gayr-i memnun”dur. Donkişot gibi yel değirmenlerine meydan okur. Ha şimdi, dur... Sakın kelime üzerinde oynama... demek ki: “Acz”in mukabili “kuvvet”tir.</p>
			<p class="paragraf">Hayır: Kuvvet “zaaf”ın zıddıdır. “Liyakat” kuvvetten daha âli, daha ulvî, daha yüksek bir şeydir. Kuvvet vücutsa, liyakat ruhtur. Anladın mı Efruzcuğum; ben sende liyakat olmadığını aczinden anlıyorum. Aczini de şarlatanlığından anlıyorum. Çünkü şarlatanlık aczin en bariz bir seciyesidir. Bu hakikati ister isen sana ispat etmeden, bir hikâyecikle öğreteyim: Bazı akşamlar misafir olduğum evin çardağında toplanan ihtiyarlar öyle fıkralar anlatıyorlar ki... Âdeta burası bir “Kulak Darülfünunu” yani kitapsız bir mektep! Tam senin istediğin “kitapsız ilim”, hani o yalnız zevk ve temayül ile kazanılan ilim burada var. Geçen akşam “Rüzgârla Sivrisinek”i anlattılar. Şimdi ben de sana bu hikâyeyi yazayım da maskara aczin ne müthiş bir şarlatan olduğunu gör. Gör de, istersen anlama.</p>
			<p class="yildiz">* * *</p>
			<p class="paragraf">Kuvvetin görünmez, elle tutulmaz bir ruhu olan kahraman rüzgâr bir gün kırlardan, çiçeklerden, çamlardan, ormanlardan topladığı güzel kokuları etrafa dağıta dağıta gidiyor, tatlı tatlı esiyormuş. Herkesi sokup taciz ettiği mahut iğnesine büyük bir ehemmiyet veren sivrisinek onu görmüş ve boyuna posuna bakmadan: “Puf... puf...” diye gülmüş. Kahraman rüzgâr “belki bana değil!” diye aldırmamış, yoluna devam etmiş. Fakat sivrisinek arkasından daha ziyade gülmeye, eğlenmeye, hatta küfür etmeye başlamış. Rüzgâr liyakatli adamlara has olan o büyük ve ulvî soğukkanla, yavaş yavaş geri dönmüş, sivrisineğin önüne gelmiş. Hiddetlenmeden sormuş: “Bana mı gülüyorsun?” [20]</p>
			<p class="paragraf">“Evet sana.”</p>
			<p class="paragraf">“Benimle mi eğleniyorsun?”</p>
			<p class="paragraf">“Evet seninle.”</p>
			<p class="paragraf">“Bana mı küfrediyorsun?”</p>
			<p class="paragraf">“Evet, sana...”</p>
			<p class="paragraf">Kuvvetli rüzgâr bu âciz sivrisineğin bu derece küstahlaşmasına evvel şaşırmış, sonra acımış. Şöyle konuşmaya başlamışlar:</p>
			<p class="paragraf">“Ne cesaret! Sen deli mi oldun? Ben bir kere esersem sen parçalanır, bir tarafa çarpar, hemen ölürsün!”</p>
			<p class="paragraf">“Ben mi?”</p>
			<p class="paragraf">“Sen...”</p>
			<p class="paragraf">“Gülerim aklına! Ben bir uçmaya başlar, senin karşına çıkarsam, buralarda duramaz, uzaklara kaçar gidersin.”</p>
			<p class="paragraf">“Ben mi?”</p>
			<p class="paragraf">“Evet sen...”</p>
			<p class="paragraf">“Bu cirminle beni kaçıracaksın ha?”</p>
			<p class="paragraf">“Cirmimi beğenmiyor musun? Senin hiç cirmin yok ya...”</p>
			<p class="paragraf">“Ben rüzgârım. Cirmim görünmez. Hızla estiğim, fırtına, bora, kasırga olduğum zamanlar en kuvvetli, en ağır şeyler karşımda çatır çatır yıkılır. Ummanları birbirine karıştırır, nehirlerin mecralarını değiştirir, dağları yerinden oynatır, balta girmemiş ormanları çayır biçer gibi yerlere sererim.”</p>
			<p class="paragraf">“Puf, puf, puf... Beni korkutamazsın. Ben de seni kızarsam bir yaparım, bir yaparım ki...” diye sivrisinek öyle olmayacak lâflar söylemiş, öyle küfürler savurmuş ki... anlatılamaz. O vakit âlicenap rüzgâr yine hiddetlenmeden ona küçük bir ders vermek istemiş, biraz hızlı esmiş, tabiî sivrisineği önüne katmış.</p>
			<p class="paragraf">“Buvvv, buvvv...”</p>
			<p class="paragraf">Tesadüfen bir çatının önünden geçiyormuş. Sivrisinek can havliyle bu çatıya atlamış, iki kirişin ortasına gizlenmiş, yine “Puf, puf, puf...” diye rüzgârla eğlenmeye başlamış, rüzgâr kızmış, daha hızlı esmiş.</p>
			<p class="paragraf">“Buvvv, buvvvvv...”</p>
			<p class="paragraf">Daha hızlı.</p>
			<p class="paragraf">“Buvvvvvv, buvvvvvv...”</p>
			<p class="paragraf">Sonra daha hızlı.</p>
			<p class="paragraf">“Buvvvvvvvv, buvvvvvvv...”</p>
			<p class="paragraf">Fakat kirişin arasına iyice saklanan sivrisineği bir türlü yerinden sökememiş. Hiddetle fırtına olmuş. Sonra kasırga, bora, nihayet tayfun olmuş. Başlamış çatıyı sarsmaya! Artık gülmeyi bırakan sivrisinek korkusundan yaptığı küstahlık için af dileyecek yerde, “Ulan terbiyesiz rüzgâr! Ne oluyorsun? Yoksa bana bu fakirin çatısını mı söktüreceksin?” demiş.</p>
			<p class="yildiz">* * *</p>
			<p class="paragraf">Anlıyorsun ya... Rüzgâr yıkamayacak da, sözde sivrisinek o incecik ayaklarıyla koca çatıyı söküp atacak! Kıssadan hisse: Âciz daima şarlatan... İşte, sevgili Efruz, senin manevî vaziyetin! Senin için yapılacak yegâne şey, evvelâ liyakatin ne olduğunu öğrenmek, sonra ona sahip olmaya çalışmaktır. Şikâyet ve küfür en faydasız bir şeydir.</p>
			<p class="paragraf">Bir şair insanlara, “Kurbağalar gibi feryat etmeyiniz!” diyor. Bu öğüt anlayan için ne kıymetli bir hazinedir. Dinle ve sus.</p>
			<p class="paragraf">Beni de, hiç olmazsa, şu köyde bulunduğum kadar, billur dereciğimin başında rahat bırak. Zira kuvvetli tabiatın güzel ve muhteşem büyüklüğü karşısında yavaş yavaş yükseldiğini duyan ruh, aczin ve küçüklüğün çırpınışlarını o kadar çirkin, o kadar adî görüyor ki...</p>
			<p class="paragraf ParaOverride-7"><span class="CharOverride-10">Yeni Mecmua, </span>C. 1, Sayı: 1, 12 Temmuz 1917, s. 18-20.</p>
		</div>
	</body>
</html>