<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-96</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="baslik" id="_idParaDest-94">Yemin</p>
			<p class="paragraf">Ah, on beş, yirmi sene evvel... hayat ne tatlıydı! Yaşamanın, eğlenmenin hoş bir zevki, güzel bir şekli vardı. Kadınlar başka, erkekler başka, ruhlarımız başkaydı. En büyük günahlar bile “din, iman, terbiye, namus, nezaket” perdesi altında hiç sezdirilmeden yapılır, masumluğun mukaddes füsunu asla kaybedilmezdi. Ben o vakitler Doğancılar’daki Hacı Hafız Sıdıka Molla’nın meşhur evine dadanmıştım. Matlûbe isminde bir kızı çıldırasıya seviyordum. Son yangınlarda yanan o kırmızı aşı boyalı viran ev, duvarları hanımelleriyle, sık sarmaşıklarla örtülmüş kûhî bahçe, yeşil çıkrıklı, mermer bilezikli kuyu hâlâ gözümün önünde... Hacıhanım çok sofu bir kadındı. Bütün şişman vücudunu kaplayan kocaman başörtüsünün içinden gök mavi gözleriyle –tıpkı bulutların arasında kalmış ihtiyar bir melâike gibi– bakar, ağzından hiç kötü söz çıkmazdı. Abdest, namaz, oruç en birinci merakıydı. Yanındaki kızlardan birisine tutulanı mutlaka ibadete başlatırdı. Sokağa bakan alçak tavanlı odacığı tıpkı minimini bir mescitti. Kıble tarafında mihraba benzer bir girintisi bile vardı. Buraya serili pamuk doldurulmuş yazma seccadesinden, mutfağa, ateşi hiç sönmeyen gusülhaneye bakmak için sık sık kalkardı. Kızlarının da hepsi sofuydu. Hiç birisine alafranga esvap giydirmez, korse taktırmaz, yüzlerine allık, pudra sürdürmez, gözlerine sürme çektirmezdi. Dört peşli mavi basma entarisiyle, fes rengi oymalı yemenisiyle, tombul Matlûbecik ne şirindi. Ben gelir gelmez, şimdiki zamane kızları gibi, hemen boynuma atılmaz, “Haydi gusülhaneye, arslanım!” diye, yavaşça yukarı çıkarır; beni yıkar, temizler, abdest aldırtır, çamaşırlarımı değiştirirdi. Sonra, Hacıhanım’ın elini öpmek için odasına inerdim. Ne kadar vakit namazlarını onun odasında yan yana kılmıştık. Hele ramazanları... Bir sene, bütün bir ramazan, [11] Matlûbe’yle kapanmıştım. Sahurdan bir saat evvel, Hacıhanım kapımızı vurarak bizi uyandırıyordu. Suyu ısınmış gusülhaneye koşuyor, soyunup abdestimizi alıyor, sofranın başına, temiz temiz, saçlarımızın nemiyle geliyorduk. Yemekten sonra imsak topunu beklemek ne ulvî bir neş’eydi! Bazen sabah namazını kılar, öyle yatardık. Gündüz öğle namazından sonra Hacıhanım kızlarını camiye vaaza götürürdü.</p>
			<p class="paragraf">“Matlûbe evde kalsın! Ben yalnız ne yapayım Hacınine!” diyecek olsam, “Nafile namazı kıl, aşir oku, hiç canın sıkılmaz yavrum” cevabını verirdi. Benden başka eve gelen erkekler hep hısım akraba, hep sütoğul, ahretevlâdı filândı. Matlûbe, benden başka hiçbir erkeğe çıkmıyor, en yakın akrabalarından, hatta erkek kardeşinden bile kaçıyordu.</p>
			<p class="yildiz">* * *</p>
			<p class="paragraf">Bir gün, ikindi namazından sonra Hacıhanım’ın odasında oturuyorduk. Matlûbe çamaşır ütülüyor, diğer iki kız, Kadriye ile Firdevs yorgan kaplıyorlardı. Hızlı hızlı kapı çalındı. Matlûbe cumbaya koştu. Sonra birdenbire döndü.</p>
			<p class="paragraf">“Hacıanne... Sabri...” dedi.</p>
			<p class="paragraf">“Sabri mi?”</p>
			<p class="paragraf">“O, vallahi...”</p>
			<p class="paragraf">“........”</p>
			<p class="paragraf">“........”</p>
			<p class="paragraf">Birbirlerine bakıştılar. Hacıhanım seccadesinden kalktı. Matlûbe sararmıştı. Öteki kızlar da şaşkın şaşkın kapladıkları yorganı topluyorlardı.</p>
			<p class="paragraf">“Bu Sabri kim?” diye sordum. </p>
			<p class="paragraf">Hacıhanım, “Matlûbe’nin teyzesinin oğlu...” dedi. Sonra afal afal bakan Matlûbe’ye döndü: “Haydi git, kapıyı aç...”</p>
			<p class="paragraf">“Eey ben” dedim, “burada duracak mıyım?” </p>
			<p class="paragraf">Hacıhanım, “Hiç öyle şey olur mu?” diye güldü. “Sabri çok sofudur. Senin burada olduğunu sezerse hiçbirimizi sağ komaz!”</p>
			<p class="paragraf">“Eey, ne yapacağız?”</p>
			<p class="paragraf">“Haydi şu yüke giriver!..”</p>
			<p class="paragraf">“Ya ararsa?..”</p>
			<p class="paragraf">“Aramaz.”</p>
			<p class="paragraf">“Şüphelenip arayacağı tutarsa?”</p>
			<p class="paragraf">“Bana inanır, diyorum, yavrum, haydi çabuk gir. Yalnız öksürme, çıtırtı filân yapma!”</p>
			<p class="paragraf">Yerimden kalktım. Öteki kızlar da, yorganları, çamaşırları dışarı çıkardılar. Yüke girdim. Burası zifiri karanlıktı. Nefesimi kestim. Şahmeran masalında kuyuya düşen Bülkıya gibi yükün kapısındaki bir budak deliğinden giren aydınlıktan başka bir şey görmüyordum. Bir dakika geçmeden Sabri odaya girdi. Ben hemen uzandım, budak deliğine sağ gözümü uydurdum. Bu, iriyarı, palabıyıklı, siyah fesli, kabadayı bir gençti. Hâl hatır sorduktan sonra, “Hacıanne! Matlûbe başka birisine [12] çıkıyormuş! İşittim. Bugün buraya onu temizlemeğe geldim!” dedi.</p>
			<p class="paragraf">Hacıhanım hiç istifini bozmadı: “Hayırdır inşallah... Sen rüya görmüşsün. Geçen hafta teyzesinin oğlu geldi de, hem sütkardeş oldukları hâlde, ben yine göstertmedim. Sen benim nasıl kadın olduğumu bilmiyorsun galiba?”</p>
			<p class="paragraf">“Biliyorum ama...”</p>
			<p class="paragraf">“Eey ne?”</p>
			<p class="paragraf">“Diyorlar ki seviştiği herif şimdi bile bu evin içindedir.”</p>
			<p class="paragraf">“Sen vallahi deli olmuşsun! Kim diyor?”</p>
			<p class="paragraf">“Kimse kim...”</p>
			<p class="paragraf">“Gözleri kör olsun iftiracıların! İşte sen, işte ev!.. Her tarafı kalk, ara.”</p>
			<p class="paragraf">Sabri biraz durakladı. Dişlerinin gıcırtısını duyuyordum. Kırmızı muhacir bezi örtülü boy minderine yan oturmuştu. Sarı şayak ceketinin altından saldırmasının ucu görünüyordu. İçime soğuk bir ürperme geldi. Yanımda toplu iğne bile yoktu. Silahlarımın hepsi Matlûbe’nin yastığı altında idi. Hacıhanım sükûtu bozdu.</p>
			<p class="paragraf">“Yoook Sabri! Ben böyle şüpheye filân gelemem” diye başını salladı. “Benim namusum var. Sana darılırım. Yüzüne bakmam. Şimdi seccadeden kalktım. Taze abdestimle sana yemin edeyim. Yalancıların gözleri kör olsun. Sürüm sürüm sürünsünler inşallah...”</p>
			<p class="paragraf">Sonra ayakta divan duran solgun, perişan Matlûbe’ye sordu: “Abdestin var mı kızım?”</p>
			<p class="paragraf">“Var Hanımnine.”</p>
			<p class="paragraf">“Şu duvardaki Kur’an-ı Kerim’i alıver.”</p>
			<p class="paragraf">Matlûbe yürüdü. Daima mihrap gibi yerde asılı gördüğüm yeşil ipek bir bohçaya sarılı Kur’an-ı Kerim’i aldı, öptü, başına koydu. Hürmetten memeleri hizasında tutarak getirdi. Hacıhanım Kur’an-ı Kerim’i tuttu, öptü, başına koydu. Sonra sol elinin avucuna aldı. Sağ eliyle üstüne basarak, “Vallahi, billahi, tallahi, bu kitap beni çarpsın; eğer senden başka Matlûbe’nin yüzünü kimse gördüyse...” dedi.</p>
			<p class="paragraf">“...”</p>
			<p class="paragraf">“Nasıl, şimdi inandın mı bana?”</p>
			<p class="paragraf">“İnandım.”</p>
			<p class="paragraf">“Bir daha müzevirlerin sözüne uyup üstüme gelme, Sabri!”</p>
			<p class="paragraf">“Affet Hanımnine...”</p>
			<p class="paragraf">“Yok... Ben böyle rezalete gelemem.”</p>
			<p class="paragraf">“...”</p>
			<p class="paragraf">Tekrar Kur’an-ı Kerim’i öptü. Başına koydu. Matlûbe’ye verdi. Matlûbe aynı öpme ayinini icradan sonra yeşil bohçalı kitabı duvardaki çiviye astı. Ben yükün içinde yıldırımla vurulmuşa dönmüştüm. Yüreğim çarpıyor, yarı belimin aşağısı uyuşuyordu. O vakit çok dindardım, öleceğim sandım. Sanki beni yalan yere edilen bu yemin tutuyordu. O vakitler yemin çok büyük bir şeydi! Binlerce lira verilse bir yalancı şahit bulunamazdı. Eskiden yalan yere yemin insanı olduğu yerde tutar, hiç kımıldatmaz, öldürüverirdi! Zamanımızın ne [13] İspanyol nezlesine, ne tifüsüne benzerdi. Sabri Hacıhanım’ın yeminine inandıktan sonra kalktı. Elini öptü. Aşağı indi. Sokak kapısı örtülür örtülmez yükün kapısını ittim. Dışarı fırladım. Hacıhanım hâlimi görünce gözlerini açtı: “Çok mu korktun yavrum?”</p>
			<p class="paragraf">“Yok...”</p>
			<p class="paragraf">“Eey, o ne öyle... Betin benzin sapsarı!”</p>
			<p class="paragraf">“Yemin tutuyor!” dedim.</p>
			<p class="paragraf">“Hangi yemin?”</p>
			<p class="paragraf">“Yalan yere senin ettiğin yemin!”</p>
			<p class="paragraf">“Benim mi?” diye güldü.</p>
			<p class="paragraf">“Evet... Abdestli abdestli Kur’an-ı Kerim’e el bastın. Matlûbe’yi kendisinden başka kimse görmediğine o herife yemin ettin. Hâlbuki her gece, onunla beraber, bir yatakta yattığımızı bilmiyor musun?”</p>
			<p class="paragraf">“Sus, sus. Böyle terbiyesiz, hayâsız lâflar istemem. Şuraya otur bakayım. O senin ahret kardeşin...” diye elimden çekti. Sonra kapıdan giren Matlûbe’ye “Haydi, o Kur’an-ı Kerim’i getir de yiyelim kızım!” dedi.</p>
			<p class="paragraf">“Peki anneciğim!”</p>
			<p class="paragraf">...</p>
			<p class="paragraf">Ben bu emirden bir şey anlamadım. Aptallaştım.</p>
			<p class="paragraf">Matlûbe mihrap gibi yere koştu. Yeşil bohçaya sarılı kitabı aldı. Getirdi. Bu sefer memelerinin hizasında tutmuyordu. Minderin üstüne benimle Hacıhanım’ın arasına koydu. Tombul elleriyle bohçayı çözdü. Bohçanın içinde kahverengi ikinci bir bohça daha vardı. Onu da çözdü. Ortaya çıkan pembe kutunun kapağını birdenbire açtı. İçi, sarı sarı, gayet nefis kuru incirle doluydu. Bir şey söyleyemedim. Başımı salladım. Güle güle bu incirleri yedik. </p>
			<p class="paragraf">Hacıhanım, “Ettiğim yeminin kimseyi tutmayacağına aklın erdi ya, oğlum” diye yanağımı okşadı.</p>
			<p class="paragraf">“Erdi...”</p>
			<p class="paragraf">Sonra Matlûbe’ye döndü: “Haydi kızım, ağabeyini yatak odana götür. Korku damarlarına bas! Sabri budalasından biraz ürktü galiba...”</p>
			<p class="yildiz">* * *</p>
			<p class="paragraf">Heyhat! Artık İstanbul’da ne Matlûbe gibi körpe, temiz, boyasız, masum, süssüz yosmalar kaldı; ne de Sabri gibi dostunu kesmeğe gelen saldırmalı, yemine inanır kabadayılar!.. Ben bilmem niçin, kutu incirlerinde bile o eski lezzeti bulamıyorum. Ah, evet, on beş, yirmi sene evvel... hayat ne tatlıydı!</p>
			<p class="paragraf ParaOverride-7"><span class="CharOverride-10">Şair, </span>Sayı: 1, 12 Kânun-ı evvel [Aralık] 1918, s. 10-13.</p>
		</div>
	</body>
</html>