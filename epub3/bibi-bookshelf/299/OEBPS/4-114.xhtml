<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-114</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">     </p>
			<p class="baslik" id="_idParaDest-112">Nezle</p>
			<p class="paragraf ParaOverride-8"><span class="CharOverride-10">Hüseyin Rahmi Bey’e</span></p>
			<p class="paragraf ParaOverride-14">Tek atlı arabasının pufla, ipek şiltesine uzanmış; kuş tüyünden, iri, pembe yastıklara dayanmış; gözleri açık, uyur gibi duran Masume Hanım, yoldan yaya geçenleri hiç görmüyordu. Ufuktan kırk elli mızrak boyu yükselmiş yakıcı güneşin, beyaz keten tenteden süzülen ince görünmez huzmeleri sık kıvırcık kirpiklerini, kavuniçi başörtüsünün altın pullarını, erguvanî yeldirmesinin hareli kıvrıntılarını yaldızlıyor, arabanın mavi ipek perdelerini hiçbir rüzgâr kımıldatmıyordu. Bugün hıdrellezdi... Bütün halk Çırpıcı Çayırı’na akıyordu. Sucular, şerbetçiler, yemişçiler, kâğıt helvacıları; harupçular, oyuncakçılar, gazozcular, macuncular, simitçiler, şekerciler... Daha birçok ayak satıcıları, yolun fesli, takkeli, sarıklı, şapkalı, arakiyeli, yeldirmeli, kavuklu, çarşaflı alaca kalabalığına karışmış, bağırarak, alışveriş ederek yürüyorlardı. Gök bulutsuzdu. Hava o kadar sıcak, o kadar sıcaktı ki... yorulan irili ufaklı külhanbeyleri dinlenmek için küme küme kenarda hendeklerin üstüne bağdaş kurmuşlar, yazma mendilleriyle terlerini siliyorlar, geçenlerin arasından tanıdıklarına vakit vakit hep bir ağızdan, “Uç baba torik!” diye bağırıyorlardı.</p>
			<p class="paragraf">Masume Hanım’ın arabasını çeken yağız at denizden çıkmış gibi sırsıklamdı. Yelesinden, dizlerinden, kuyruğunun ucundan sular damlıyor, sırtından açık mavi bir duman tabakası kalkıyordu. Zavallı hayvan bir saattir, üç yüz okkadan fazla bir yükü sürüklüyordu. Dizginleri kullanan Himmet, çam yarması bir Anadolu uşağıydı. Dik yokuşlarda bile –ata yardım için– bir dakikacık olsun inmiyor, ha bire kamçıyı yapıştırıyor, yanından geçen çift atlı, narin hafif faytonlarla yarışa kalkıyordu. Hele ağırlığıyla yayları birbirine yapıştırarak hiç elastikiyetlerini bırakmayan Masume Hanım, Himmet’in ikisi kadardı. Vakıa şişman değildi. Fakat o derece iri idi ki... Kafdağı’nın arkasından insanların içine gezmeğe gelmiş bir dev padişahının kızı sanılacaktı. Bununla beraber ablak yüzü çok renkli, çok güzeldi. Al yanaklarından, kırmızı küçük dudaklarından sıhhat taşıyor, büyük siyah gözlerinde alevli kıvılcımlar parlıyordu. Çırpıcı Çayırı’nın daimî seyircileri onu iyice tanırlardı. Daha arabasının yağız atını, mavi perdelerini uzaktan görür görmez “Hişt ulan! ‘Aydede’ geliyor!” diye birbirlerine dürterler, seyretmeğe hazırlanırlar, soğuk, tatsız, münasebetsiz lâflar atarlardı.</p>
			<p class="paragraf">Bugün sıcağın tesirinden mi, hıdrellezden mi, her nedense, seyirciler arsızlık için çayıra varmasını beklemediler. Daha yolda tacizliğe başladılar: “Ah anam, yıkıl da altında kalayım!”</p>
			<p class="paragraf">“Karnıma bas da, canım ağzımdan ‘ah’ diye çıksın...”</p>
			<p class="paragraf">“Kaymak mısın, mübarek!”</p>
			<p class="paragraf">“... Bakayım da hiç olmazsa gözüm doysun!”</p>
			<p class="paragraf">“Muşamba değil, sana cam fener, cam fener.”</p>
			<p class="paragraf">“Uç baba torik!”</p>
			<p class="paragraf">İlh, ilh...</p>
			<p class="yildiz">* * *</p>
			<p class="paragraf">Masume Hanım, her vakit kendini hiddetlendiren, yüzünü buruşturan bu münasebetsizliklerin hiçbirini duymuyordu. Bugün ruhunda bir keder vardı. Gizli, derin, teselli kabul etmez bir matem canını sıkıyordu. Çünkü, işte, bu hıdrellez otuz dokuz yaşına girmiş bulunuyordu. Tam on seneden beri duldu. Ömrü bir rüya gibi geçiyor, günler, haftalar, aylar, yıllar bir saniye kadar hüküm sürmüyordu. Zengindi. On sene evvel ölen ihtiyar, inmeli kocasından Edirnekapısı’nda koca bir konak, birçok mal, bir han, iki hamam kalmıştı. Ah, işte on senedir tekrar varacak, boyu boyuna uyar, hotozu hotozuna uygun bir adam bulamamıştı. Kendini isteyenler hep cılız, sıska, ihtiyar, bunak adamlardı. O genç, dinç, kendisi kadar kuvvetli bir koca istiyordu.</p>
			<p class="paragraf">Bu, vardığı zaman canlı bir ölüye benzeyen eski kocasının daha sağlığında uzun uzadıya kurduğu bir emel, bir arzuydu. Bu, onun en samimî, en azgın bir mefkûresiydi. Ama böyle bir bey, bir efendi çıkmıyordu. Üç bin şu kadar gün kısmetini bekledi. Adaklar adadı. Bakıcılara, niyet kuyularına, Tezveren Dede’ye gitti. İstediği bir türlü gelmiyordu.</p>
			<p class="paragraf">Araba birdenbire sarsıldı. Masume Hanım daldığı hülyalardan uyandı. Etrafına bakındı. Yolun üzerindeki bir sel yarıntısına gelmişlerdi. Himmet atı kırbaçlıyor, alabildiğine “Deh, deh...” diye bağırıyordu. Bu ne kalabalıktı, ya Rabbi! Kadın, erkek, çoluk, çocuk, redingotlu, lâtalı, atlı, arabalı, hatta bisikletli bir sürü! İğne atılsa yere düşmeyecek... Laternaların, zurnaların, çifte naraların, çiğ sarı basmadan şalvarlı, göbek atan, hampur çeken çingene karılarının uğultusu bütün bütün yüreğini sıktı.</p>
			<p class="paragraf">“Himmet! Çırpıcı’ya değil, Çıfıt Burgaz’a sür!” dedi.</p>
			<p class="paragraf">Sağa giden bir yola saptılar. Tarlalar yemyeşildi. Ufkun nihayetinde ağaçlıklar görünüyordu. Ana caddeden uzaklaştıkça, yolun gürültüsü azalıyor, hafif bir uğultu hâline giriyor, tarla kuşlarının cıvıltıları işitiliyordu. Yakmadan kavuran bir ilkbahar harareti Masume Hanım’a fena tesir etti. Bütün vücudundaki kanlar altüst olmuş taşmak istiyor, kulakları çınlıyor, gözlerinin önünde kırmızı kırmızı, menekşe renginde noktalar dolaşıyordu. Evet, otuz dokuz yaşında idi. Böyle kukumav gibi yapyalnız yaşadıktan sonra paranın, rahatın, malın, mülkün ne ehemmiyeti vardı? Kısmetini bekleye bekleye nihayet ihtiyarlamayacak, şimdi kalbini böyle şiddetle çarptıran bu tatlı ateş, bu arzu, bu heves sönmeyecek miydi? Daha kısmetini ne kadar bekleyecekti?.. İşte tam on sene... Artık böyle kısmetini bekleyeceğine... İçinden, “kendim arasam...” dedi. Arabayı tekrar Çırpıcı’ya çevirmeyi düşündü. İri, kuvvetli, genç, dinç bir adam bulacaktı. Allah’ın emriyle peygamberin kavliyle... “Varsın bey, efendi olmasın!” dedi. Omzunu silkti. Gözlerini güneşin altında parlayan tarlalardan yana geçirdi. Himmet’e, “Çırpıcı’ya dön...” diyecekti. Ağzını açamadı. Birdenbire kalbi hızla çarptı. İstese... İşte onun kısmeti ta ayağının dibinde değil miydi? Hatta ayağını biraz uzatsa bu kısmete dokunabilecekti. Himmet’in terle parıl parıl parlayan ensesine dikkatle baktı. Saydı. Tam beş kattı. Tıpkı bir boğanın boynuna benziyordu. Geniş omuzları, kalın kabarık pazuları, mavi çuha cepkenini yırtacak gibi geriyordu. Yavaş bir sesle, “Himmet!” dedi.</p>
			<p class="paragraf">“Efendum?”</p>
			<p class="paragraf">“Sen kaç yaşındasın?”</p>
			<p class="paragraf">“On dohuz yaşındayım efendum!”</p>
			<p class="paragraf">“...”</p>
			<p class="paragraf">“On dokuz, otuz dokuz!..”</p>
			<p class="paragraf">Tam kendisinden yirmi yaş küçüktü. Ama ne ehemmiyeti vardı? Kadıköyü’ndeki zengin akrabalarından Gülsüm Hanım aklına geldi. O da kendisinden yirmi beş yaş küçük olan arabacısını sevmiş, nikâhla varmış, bu arabacıyı giydirmiş kuşatmış âlâ bir bey yapmıştı. Bu adam, Gülsüm Hanım’ın parasını yemek şöyle dursun hatta işleterek arttırmıştı. Şimdi büyük bir tüccardı. Ama... Lâkin... Fakat... Herkes ne diyecekti?</p>
			<p class="paragraf">“Masume Hanım uşağına varmış!”</p>
			<p class="paragraf">Ne derlerse desinler... İnsanın böyle genç, dinç, etli, canlı bir kocası olduktan sonra... Himmet onun yalnız uşağı, yalnız arabacısı değil, aynı zamanda aşçısıydı da, ölen kocasından kendisine mallarla beraber hasislik de kalmıştı. Orta hizmetini bile Himmet’e gördürüyor, koca evi ona sildirip süpürtüyordu. Şimdi bu kadar çalışkan, bu kadar masrafı az, faydası çok bir delikanlı kocası oluverirse ne lâzım gelirdi? Evet, Himmet, ne emrederse, itirazı aklına getirmeden, hemen yapardı. Fakat nasıl, “Beni al!” diyecekti. Başkasıyla söyletse... Kiminle? Masume Hanım, al dudaklarını ısırarak iri tombul elleriyle gür saçlarını düzeltti. “Kendim söylesem...” diye düşündü. Ama nasıl? Araba tenha, düz yolda tıkır tıkır gidiyor, ara sıra kır kokuları getiren hafif bir rüzgâr esiyordu. Himmet’i yavaşça açmalı, gönlünü gıdıklamalıydı. Masume Hanım içinden, “O vakit bana yalvaracak” dedi.</p>
			<p class="paragraf">“Himmet!”</p>
			<p class="paragraf">“Efendum?”</p>
			<p class="paragraf">“Yüzünü bu tarafa dön.”</p>
			<p class="paragraf">“Başüstüne efendum.”</p>
			<p class="paragraf">“Sen türkü bilir misin hiç?”</p>
			<p class="paragraf">“Hiç bilmem efendum.”</p>
			<p class="paragraf">“Ulan Himmet, senin gözlerin ne kadar güzel?”</p>
			<p class="paragraf">“Anamın gözlerine benzer, efendum.”</p>
			<p class="paragraf">“Kaşların ne kadar güzel?”</p>
			<p class="paragraf">“Halamın gaşlarına benzer, efendum.”</p>
			<p class="paragraf">“Yanakların ne al?”</p>
			<p class="paragraf">“Sayenizde efendum, yiyoruz, içiyoruz... Al olmasın mı?”</p>
			<p class="paragraf">“Sen gece hiç rüya görmüyor musun ulan?”</p>
			<p class="paragraf">“Rüya ne efendum?”</p>
			<p class="paragraf">“Düş...”</p>
			<p class="paragraf">“Hiç görmem, efendum.”</p>
			<p class="paragraf">“Yatınca hemen uyur musun?”</p>
			<p class="paragraf">“Uyurun, efendum.”</p>
			<p class="paragraf">“Uyumazdan evvel, yahut uyanırken aklına bir şey gelmez mi?”</p>
			<p class="paragraf">“Memleket gelür, anam gelür, babam gelür, efendum.”</p>
			<p class="paragraf">“...”</p>
			<p class="paragraf">Araba iki tarafı ekilmiş tenha yolda ilerliyor, Masume Hanım, Himmet’le konuşuyor, bin dereden su getiriyor, onu açamıyordu. Aklında anasıyla memleketten başka hiçbir şey yoktu. Yarım saat sonra Çıfıt Burgaz Çiftliği’nin hududuna girmişlerdi. Masume Hanım nihayet dayanamadı. Himmet’i açmağa çalışmaktan vazgeçti. Birdenbire kendi alabildiğine açıldı.</p>
			<p class="paragraf">“Ulan, ben güzel miyim?”</p>
			<p class="paragraf">“Allah bağışlasın efendum.”</p>
			<p class="paragraf">“Hoşuna gidiyor muyum?”</p>
			<p class="paragraf">“Bilmem efendum.”</p>
			<p class="paragraf">“Nasıl bilmezsin ulan?”</p>
			<p class="paragraf">“Bilmem efendum, hoşuna gitmek nedür ki? Ben ne bileyim, efendum.”</p>
			<p class="paragraf">Bu dangalağın hiçbir şeyden haberi yoktu. Artık bundan açık söylenebilir miydi? Masume Hanım “Bari Çırpıcı’ya döneyim!” diye düşündü. Çiftliğin kenarından geçiyorlardı.</p>
			<p class="paragraf">“Haydi çabuk, Çırpıcı’ya çek...” diye haykırdı.</p>
			<p class="paragraf">Sinirlenmişti. Caddeyi döndüler. Bu sefer yukarıki yolu takip ediyorlardı. Öbek öbek yığılmış gübre ehramlarının üstünde tavuklar eşiniyor, harap ahırların önünde dilleri dışarıda, sarı, iri köpekler dolaşıyordu. Araba bozuk kaldırımların üstünde sallanıyor, devrilecek gibi oluyordu. Siyah bir ağılın yanından geçtiler. Himmet, ha bire atına kamçıyı yapıştırıyordu. Masume Hanım’ın masum gözleri çitlerin arasında ansızın bir şeye ilişti: “A!..” dedi.</p>
			<p class="paragraf">“İşte Himmet’e laf açmak için bir fırsat” diye düşündü. Gülümsedi. Sonra ciddiyetle bağırdı: “Himmet, koş, şu hayvancağızı kurtar.”</p>
			<p class="paragraf">“Neyü efendum?”</p>
			<p class="paragraf">Etrafına bakıyor, kurtaracak bir şey göremiyordu.</p>
			<p class="paragraf">“Ulan çitin arkasına bak.”</p>
			<p class="paragraf">“Hangi çitin?”</p>
			<p class="paragraf">“İşte ulan!.. Hınzır öküz, zavallı ineği dövüyor. Haydi koş, diyorum.”</p>
			<p class="paragraf">Himmet başını salladı:</p>
			<p class="paragraf">“Öküz onu dövmüyor, efendum?”</p>
			<p class="paragraf">“Ne yapıyor?”</p>
			<p class="paragraf">“Yavrulatıyor, efendum.”</p>
			<p class="paragraf">“Git kurtar, diyorum, zavallı inekçik bakalım yavrulamak istiyor mu?”</p>
			<p class="paragraf">“İster efendum.”</p>
			<p class="paragraf">“Ne biliyorsun?”</p>
			<p class="paragraf">“Öküz, onun istediğini anlar efendum.”</p>
			<p class="paragraf">“Nasıl anlar?”</p>
			<p class="paragraf">“Gohusundan efendum.”</p>
			<p class="paragraf">“Ya!..”</p>
			<p class="paragraf">“Evet, efendum.”</p>
			<p class="paragraf">Araba, sendeleye sendeleye çitin önünden uzaklaştı. Yol yine düzelmişti. Gübre çeşnili bir rüzgâr dalgalanıyor, Masume Hanım’ın genzine hapşırtacak derecede keskin bahar kokuları kaçıyordu. Dayanamadı.</p>
			<p class="paragraf">“Ulan Himmet, senin nezlen var” dedi.</p>
			<p class="paragraf">“Yoh, efendum.”</p>
			<p class="paragraf">“Var ulan, var.”</p>
			<p class="paragraf">“Yoh, efendum.”</p>
			<p class="paragraf">“Var ulan, o çitteki öküz kadar kokudan anlamıyorsun.”</p>
			<p class="paragraf">“Hiç gohu yoh, efendum.”</p>
			<p class="paragraf">“Başka bir şey anlamıyor musun ulan?”</p>
			<p class="paragraf">“Anlamayon efendum.”</p>
			<p class="paragraf">“Tüh, Allah belânı versin, ayı!”</p>
			<p class="paragraf">“!!!???!”</p>
			<p class="yildiz">* * *</p>
			<p class="paragraf">Araba Çırpıcı Çayırı’na doğru yaklaşıyordu. Masume Hanım talihsizliğin karanlık hatırası içinde doğan yeni hülya aydınlıklarına dalmıştı. Himmet, ha bire kamçısını şaklatıyor, “Acaba at zora gelip bir halt etti de ben duymadım mı?” diye düşünüyor, hanımın kendisini niçin azarladığına bir türlü akıl erdiremiyordu.</p>
			<p class="paragraf ParaOverride-7"><span class="CharOverride-10">Zaman</span>, Sayı: 323, 2 Mart 1335/1919, s. 2.</p>
		</div>
	</body>
</html>