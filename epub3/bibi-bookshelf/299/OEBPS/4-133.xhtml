<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-133</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="paragraf">Atalarımızın Tuhaflıkları</p>
			<p class="baslik" id="_idParaDest-131">Uzun Ömür</p>
			<p class="paragraf ParaOverride-8"><span class="CharOverride-10">Yırtıcı kuşun ömrü az olur!</span></p>
			<p class="paragraf ParaOverride-8">Atasözü</p>
			<p class="paragraf ParaOverride-14">Etrafı ormanlı geniş yeşil vadide muharebe üç saatten beri devam ediyordu. Vezir neticeden şüphelendi. Yeniçerilerin isteksizliğinden korkuyordu. Aklına bin türlü ihtimal geldi. Şayet burada bozulursa artık dünyada on beş günden ziyade duramazdı. Çünkü padişahın hasekileri ok gibi yetişir, kafasını gövdesinden ayırırlardı. Yanındaki kethüdasına döndü.</p>
			<p class="paragraf">“Kâfir, ne çetin!” dedi.</p>
			<p class="paragraf">“Hücum ister, efendim, hücum...”</p>
			<p class="paragraf">“Yeniçeri ağasına bir emir göndereyim.”</p>
			<p class="paragraf">“Emir göndermekle olmaz.”</p>
			<p class="paragraf">“Var, benim tarafımdan git kendin söyle!”</p>
			<p class="paragraf">“Onun da faydası yok efendim!”</p>
			<p class="paragraf">Bu kethüda aynı zamanda paşanın çocukluk arkadaşıydı.</p>
			<p class="paragraf">Yüksek kavuğunun altında parlayan gözleri muhabbetle bakan bir dost gözleriydi. Vezir kötü zamanlarda bu gözlerin içinde en büyük ümidi, en kavî azmi bulurdu. Bu esnada dörtnal bir çavuş geldi. Vezirin yüreği oynadı. Vuruşan safları göstererek, “Bozulacağız Paşam!” dedi, “Asker yüz çeviriyor. Şehit çok!”</p>
			<p class="paragraf">“...”</p>
			<p class="paragraf">“Hücum etsinler bire!” diyecekti. Yutkundu. Kethüdasına döndü. O da sararmıştı. Ellerini gözüne güneşten siper yapmış, kaynaşan savaş meydanına bakıyordu.</p>
			<p class="paragraf">Vezir “Mahmut! Ne yapalım?” dedi.</p>
			<p class="paragraf">Kethüda soğukkanla cevap verdi: “Paşam! Özünüz ileri at sürüp askerin önüne geçmezseniz kâfir bizi burada şüphesiz bitirecek!”</p>
			<p class="paragraf">Vezir beyazlaşan sakalını tuttu. Vuruşan saflara bir kere daha baktı. Çavuşa, “Haydi git, ağalara söyle, gayret etsinler! Hücuma hazırlansınlar. Biz de şimdi geliyoruz. Kâfiri perişan ederiz” dedi.</p>
			<p class="paragraf">Çavuş atına atladı. Bir gölge gibi uzaklaştı. Fakat vezir gözünü bir türlü vuruşan saflardan ayıramıyordu. Kılıçların, kalkanların gürültüsü uğuldayan kulaklarında büyüyor, patlayan piştovların, tüfeklerin dumanları içinde demir, mızrak parıltıları tabiî küçük yıldırımlar gibi görünüyordu. Vezir iç ağalığından yetişmiş, naz u naim içinde büyümüş, ömründe silah kullanmamıştı. Defterdarlıkta geçen hayatı, muharebeleri ona hep bir spor gibi göstermişti. İşte şimdi, bu yaştan sonra ateşe, demire karşı gidecekti. Bu sefer kurtulmanın çaresi yoktu. Mademki kör talih onu vezir yapmış, kumandanlık mevkiine getirmişti...</p>
			<p class="paragraf">Kethüdasıyla ağası kollarına girdiler. Atına bindirdiler. Eğer ileri gitmese asker bozulacak, kafası cellâdın kılıcı altında yerlere yuvarlanacaktı. Hâlbuki at üzerinde bir kurşun yemek daha iyiydi. Hem sonunda cennet vardı.</p>
			<p class="paragraf">“Bismillah!” dedi. Atını sürdü. Maiyeti arkasından yürüyordu. Vezirin kumandanın önüne geçip umumî hücum yapılacağını duyan askerler hakikaten gayrete gelmişlerdi. “Allah, Allah” naraları gök gürültüsü gibi vadiyi inletiyordu.</p>
			<p class="paragraf">Savaş meydanına kestirme geçmek için vezir ormana saptı. Sessiz sedasız, ağaçların zümrüt gölgelerinde cennete giden günahsız yolculara benziyorlardı. Vezirin gözleri birdenbire sağ tarafında büyük bir ağacın dibinde otlayan eğerli bir ata ilişti. İçinden “Acaba sahibi şehit mi oldu ki...” derken gölgeye arkası üstü uzanmış bir sipahi gördü. Kılıcını, tüfeğini, kalkanını yastık gibi başının altına koymuştu. Gazaba geldi. Arkasına döndü. Adamlarının arasındaki cellâda, “Git, şu hainin kellesini uçur!” dedi.</p>
			<p class="paragraf">Cellât uyuyan mücrime baktı. Uyandırmamak için yavaş yavaş yürümeye başladı. Satıra benzeyen ağır çirkin bıçağını omzunda taşıyordu. Fakat vezir sormadan bir şeye hükmetmenin hata olacağını bilirdi.</p>
			<p class="paragraf">“Dur bire!” diye bağırdı. “Uyandır da neye burada durduğunu soralım.”</p>
			<p class="paragraf">Sipahi vezirin sesinden uyanmıştı. Hemen kalktı. Bu süt beyaz bıyıklı, şişmanca, uzun boylu bir adamdı. Vezir, “Gel bakalım buraya!” dedi. İhtiyar sipahi yürüdü, paşanın karşısında divan durdu.</p>
			<p class="paragraf">“Kardeşlerin dövüşürken sen burada yatıp uyumağa utanmıyor musun?”</p>
			<p class="paragraf">Sipahi cevap veremedi. Vezir tekrar sordu: “Düşmandan kaçmanın cezası nedir?”</p>
			<p class="paragraf">“Siyaset paşam!”</p>
			<p class="paragraf">“Öyle ise neye buraya kaçıp uyursun?”</p>
			<p class="paragraf">“Kaçıp böyle uyumasam bu yaşa gelir miydim paşam?”</p>
			<p class="paragraf">“Ne demek?”</p>
			<p class="paragraf">“Akranımdan, arkadaşlarımdan benim gibi seksen yaşında değil, kırkını dolduran yok. Ben ancak böyle vuruş içinde geriye kaçıp uyumak sayesinde bu yaşı buldum.”</p>
			<p class="paragraf">Vezir ihtiyar sipahiyi bir süzdü. Karşıdan yeniçeri çavuşları dörtnala geliyorlardı.</p>
			<p class="paragraf">“Müjde! Müjde! Kâfir bozuldu” diye bağrıştılar.</p>
			<p class="paragraf">Vezir güldü. Cellâdın yanındaki sakin, gamsız ihtiyar kaçağa başını salladı. “Ne ise, daha yaşayacakmışsın! Bu müjdeye dua et!” dedi. İçinden “Bize de henüz ölüm mukadder değilmiş!” diye tekrar güldü. </p>
			<p class="paragraf">Cellâda, “Bırak bu bunağı!” emrini verdi. Atını şan içinde düşmanı kovalayan safların arkasına sanki dehşetli bir hücum yapar gibi dörtnala sürerken yerlerdeki yığın yığın genç cesetlerin çokluğuna bakıyor, “Hakikaten herifin hakkı var!” diye gülümsüyordu.</p>
			<p class="paragraf ParaOverride-7"><span class="CharOverride-10">İfham, </span>Sayı: 9, 31 Temmuz 1335 [1919], s. 2.</p>
		</div>
	</body>
</html>