<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-56</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="baslik" id="_idParaDest-54">Eleğimsağma</p>
			<p class="paragraf">Küçük Ayşe sabahtan beri önünde mekik dokuduğu yüksek bez tezgâhından kalktı. Yorgun yorgun gerindi. Bugün evde yapyalnızdı. Babasıyla kardeşleri dün erkenden kasabaya, pazara gitmişlerdi. Annesiyle ablası da komşuda idiler; belki Zaimlerde... Gözlerini ovuşturdu. Yavaş yavaş sofanın duvarındaki sarı çerçeveli aynaya yaklaştı. Kendine baktı. Beyazları azalan kömür gözleri uykudan henüz kalkmış gibi mahmurdu. Yanakları daha ziyade aldı. Ve gür siyah saçları dağınıktı. Tekrar gerindi. Gerinirken bütün bütün süzülen gözlerini, titreyen, gerilen ince dudaklarını, beyaz ve billur gerdanını sanki ilk defa görüyormuş gibi şaştı.</p>
			<p class="paragraf">“Ne güzelim ben, ayol...” diye güldü... Başını eğdi. Mavi aba terliklerinden boynunun görebildiği yerlerine kadar bütün vücudunu dikkatle süzdü. Gözlerini tekrar aynaya attı. Döndü. Saçlarını elleriyle dalgalandırdı. İşte daha on yaşında yokken koca bir kız gibi iri idi. İki gün evvel Zaimlerin düğününde öteki köylerden gelenler onu bu kadar büyümüş görünce hayrette kalmışlardı. Hem öyle kuvvetli idi ki... Erkek akranlarını bir tutuşta kaldırıp yere çarpıyordu. Ona “Pehlivan Ayşe” derlerdi. Erkek çocuklar gibi ata binmesini, silah atmasını, güreşmesini, <span class="CharOverride-10">Birdir Bir, Esir Almaca </span>oynamasını çok seviyordu. Fakat...</p>
			<p class="paragraf">Fakat işte büyüdükçe o kadar sevdiği bu oyunlara veda etmek lâzım gelecekti. Hatta geçen gün çeşme dönüşünde köyün imamına, Kurt Hoca’ya rast gelmişti. Kuru elini öperken bu hiç hoşlanmadığı huysuz ihtiyar ona “Kız Ayşe, anana söyle, seni örtüye soksun. Artık senin açık dolaşman caiz değil,” demişti. Yarın yahut öbür gün o da, her büyüyen kız gibi, cara<span class="dipp"><a class="_idFootnoteLink" href="#footnote-225-159" id="footnote-225-159-backlink">159</a></span> girecek... Ve demek kendini sıkan bu evde, bu bez tezgâhının başında ölünceye kadar mahpus kalacaktı... Atlara, tüfeklere, güreşlere, kaydıraklara, hepsine veda etmek ha... Eliyle saçlarını arkaya attı. Aynaya tekrar dikkatle baktı. Ne güzeldi! Ama bu güzelliğin, bu gür saçların, bu kömür gözlerin, bu al yanakların onca hiç ehemmiyeti yoktu. İçini çekti:</p>
			<p class="paragraf">“Ah erkek olsaydım...” dedi. Ah erkek olsaydı... Hemen alevlenen masum bir çocuk hayalinin mantıksız garabetleriyle düşünmeye başladı. Neler yapmayacaktı? Bir kere yalnız Bozkaya’nın değil, hatta bütün kazanın birinci pehlivanı olacaktı. Sonra... Meşhur bir efe... Ve mutlaka Zaimoğulları’nın küçük kızını alacaktı. Muharebelere girecek, göğsü nişanlarla dolacak, dağları aşacak, cesur köy delikanlılarının yaptıkları gibi haftalarca ayı avlarında dolaşacaktı. Aynanın önünden çekildi. Yine yavaş adımlarla pencereye doğru yürüdü. Kenara dirseğini dayadı. Hava hem açık, hem bulutlu idi. Yüz adım ötede Kurt Hoca’nın bahçesinden horozlar ötüyordu. Öğle yaklaştığı hâlde ortalıkta sanki yeni sabah oluyormuş gibi tatlı bir hâl vardı. Ara sıra hafif bir yağmur serpeliyordu. Ayşe tamamıyla hayalâtına daldı. Cansız bir heykel gibi hiç kımıldamıyordu.</p>
			<p class="paragraf">Fakat... birdenbire yüreği atmaya başladı.</p>
			<p class="paragraf">Sarardı. Nefesi tutuluyordu. Acaba o söz sahi mi? Ama yalan olmak ihtimali var mı? Kızardı. Başını ellerinin içine aldı. Evet... Ömründe bu kadar yakın bir eleğimsağma görmemişti. Köyün arkasındaki kuru dereye giden yolun etrafındaki fundalıkların, deve dikenlerinin ortasından pembeli, mavili, yeşilli, sarılı, morlu, kırmızılı, turunculu kalın, gayet kalın bir eleğimsağma kalkmış, nurdan eğri bir direk gibi havaya uzanmıştı. Ucu ta fundalıkların içinde idi... Ayşe’nin yüreği daha hızlı çarpmaya başladı. İşte bu kadar köyün yakınına inmiş olan bu eleğimsağmanın koşup bir kere altından geçse...</p>
			<p class="paragraf">Erkek olacak!</p>
			<p class="paragraf">Bunda hiç şüphesi yoktu. Daha ziyade düşünmedi. Pencereden ayrıldı. Merdivenlerden indi. Bahçeyi geçti. Kendini sokağa attı. Deli gibi koşmaya başladı. Etrafını görmüyordu. Koştu. Koştu. “‘Eleğimsağma sönmeden yetişeyim” diye bütün kuvvetiyle koştu. Koştu. Kestirme gitmek için hendeklerden atladı. Tarlaları çiğnedi. Tepelere tırmandı. Fundalıklara daldı. Yağmur hep yağıyordu. Koştu. Koştu. Koştu. Çalılara etekleri takılıyor, elleri, yüzü, gözü yırtılıyordu. Nihayet eleğimsağmaya [99] elli adım kadar yaklaştı. İyice kesilmişti. Bir gayret... Bir gayret daha...</p>
			<p class="paragraf">Nefes nefese eleğimsağmanın altından geçti.</p>
			<p class="paragraf">“Oh!” dedi. Yağmur hâlâ yağıyor, güneş bulutların arasından görünüyordu. Koşarken terliklerini ayağından atmıştı. Çorapları paralanmış, dikenlere, taşlara çarpan ayakları berelenmişti. “Biraz dinlensem...” diye fundalıkların içine uzandı. Yağmur bazı hızlanıyor, bazı yavaşlıyordu.</p>
			<p class="yildiz">* * *</p>
			<p class="paragraf">Ayağa kalkınca şaşırdı. Boyu büyümüş, cepkeni yırtılmış, kısalan etekleri belinde kalmıştı. Islanmış yüzüne elini götürdü. Parmaklarına bıyıkları dokundu. Kendine baktı. Koca bir delikanlı! Ama arkasındakiler erkek esvabı değil.</p>
			<p class="paragraf">“Eve gideyim, şunları değiştireyim” dedi. Yürüdü. O kadar kuvvetlenmiş idi ki... Demin yarım saatte koşarak geçtiği yerleri üç adımda aştı. Her tarafı sıcak bir güneş aydınlatıyordu. Çok susamıştı. Açık bıraktığı kapıdan girdi. Evvelâ kanıncaya kadar su içti. Sonra yukarı çıktı. Kilitli bir sandığı kırdı. Ağabeysinin bayramlıklarını çıkardı. Giydi. Vücuduna çok dar geliyordu. Duvardan martini de aldı. Omzuna taktı. Dışarı çıktı. Her yeri ağır bir sis kaplamıştı. Sokağın baş tarafından davul zurna sesleri işitti. O tarafa doğru gitti. Yolda oynayan çocuklara ne olduğunu sordu.</p>
			<p class="paragraf">“Zaimgillerin düğününde güreş var” dediler.</p>
			<p class="paragraf">“Üç gün evvel onların düğünü olmadı mı be?”</p>
			<p class="paragraf">“Şimdi de küçük kızlarını everiyorlar...”</p>
			<p class="paragraf">Küçük kızlarını, Gülsüm’ü ha... Birdenbire hiddetlendi. İşte şimdi erkekti. Bu üzüm gözlü küçücük kızı kendi alacaktı. Koştu, cami meydanından geçti. İkindi namazından çıkanlar ona bakıyor, kim olduğunu tanımıyorlardı. Düğün evinin avlusuna girerken yeni yüze inmiş efeler gibi bir nara attı: “Er olan meydanda! Açılın!”</p>
			<p class="paragraf">Herkes ona baktı. Tanımıyorlardı. Davullar, zurnalar çalıyor, ortada çifter çifter pehlivanlar güreşiyordu. Evvelâ kim olduğunu söylemedi.</p>
			<p class="paragraf">“Hoş geldin efe, kimlerdensin?” diyenlere gülüyor, “Sonra anlarsınız...” diyordu. Pehlivanlara bağırdı: “Benimle ikişer ikişer güreşecek varsa meydana çıksın!..”</p>
			<p class="paragraf">Kadın erkek bütün köy ahalisi şaştı. Bir fısıltıdır gitti. Yerinden kalkan Kurt Hoca bile cüppesini arkasına kambur yapıyor, onu iyice görmek için gözlüklerini takıyordu. Şimdiye kadar bir kişinin iki pehlivanla güreştiği işitilmemişti. Ayşe yağlandı. Kispetler giydi. Çifter çifter karşısına çıkan pehlivanları kaldırıp kaldırıp yere çarptı. Başa verilen kocaman mandayı kuzu gibi kucağına alınca halk hayretten bağrışmaya başladı: “Nerdensin delikanlı?”</p>
			<p class="paragraf">“Kimlerdensin efe?..”</p>
			<p class="paragraf">“Yaşa, yaşa.”</p>
			<p class="paragraf">Davullar, zurnalar sustu. Avlunun içindekilerin hepsi etrafına toplandı. Ayşe “Ben Bozkaya’danım...” diye haykırdı. Herkes birbirine bakıştı. Bütün köy halkı orada idi. Hiçbirisi onu tanımıyordu.</p>
			<p class="paragraf">“Hayır, Bozkaya’dan değilsin.”</p>
			<p class="paragraf">“...”</p>
			<p class="paragraf">“Biz köyümüzü tanımaz mıyız?”</p>
			<p class="paragraf">“...”</p>
			<p class="paragraf">“Eğleniyorsun!” </p>
			<p class="paragraf">Dayanamadı. Güldü: “Ben Ayşe’yim...” </p>
			<p class="paragraf">Halk uğuldadı: “Hangi Ayşe, hangi Ayşe?”</p>
			<p class="paragraf">“Hacı Mehmetler’in Ayşe...”</p>
			<p class="paragraf">“!!!”</p>
			<p class="paragraf">Köy ahalisi bir türlü inanamıyordu. Ayşe bağıra bağıra nasıl koştuğunu, nasıl eleğimsağmanın altından geçtiğini, nasıl erkek olduğunu anlattı. Nihayet sordu ki: “Gülsüm’ü kim alıyor?”</p>
			<p class="paragraf">“Muhtarın oğlu Hasan...” dediler.</p>
			<p class="paragraf">“Çabuk karşıma gelsin...”</p>
			<p class="paragraf">Kalabalığın içinden Hasan’ı buldular. Ayşe Efe’nin karşısına diktiler.</p>
			<p class="paragraf">“Nikâhı kim kıydı?”</p>
			<p class="paragraf">“Kurt Hoca...”</p>
			<p class="paragraf">“Kurt Hoca ha... Onu da getirin bakayım.”</p>
			<p class="paragraf">Kurt Hoca’yı da getirdiler. Herkese emreden, daima surat asan, kimseye yüz vermeyen Kurt Hoca şimdi yumuşamış, elpençe divan duruyordu. Ayşe dedi ki: “Ulan Hasan, boşa bakayım Gülsüm’ü!”</p>
			<p class="paragraf">“Boşamam.”</p>
			<p class="paragraf">“Boşa diyorum.”</p>
			<p class="paragraf">Ve birden kırmızı kuşağından yakaladı. Havaya kaldırdı.</p>
			<p class="paragraf">“Ay, ay, ay... Aman efe...”</p>
			<p class="paragraf">“Boşa, diyorum, yoksa şimdi yere çarpar, beynini parçalarım.”</p>
			<p class="paragraf">“Boş olsun! Boş olsun!..”</p>
			<p class="paragraf">Zavallı Hasan havada bağırıyordu. Ayşe onu yavaşça yere bıraktı. Sonra Kurt Hoca’ya döndü, “Kıy bakalım Gülsüm’le benim nikâhımı!” dedi.</p>
			<p class="paragraf">“Kıymam.”</p>
			<p class="paragraf">“Yapma Hoca!”</p>
			<p class="paragraf">“Kıymam...” [100]</p>
			<p class="paragraf">“Kıy diyorum.”</p>
			<p class="paragraf">“Kıymam.”</p>
			<p class="paragraf">“Niçin kıymıyorsun?”</p>
			<p class="paragraf">“Caiz değil. Caiz değil.”</p>
			<p class="paragraf">“Caiz değil filan tanımam, kıyacaksın.”</p>
			<p class="paragraf">“Kıymayacağım.”</p>
			<p class="paragraf">Ayşe bir saldırdı. Hasan’a boşattırdığı gibi havada nikâhını kıydırmak için Kurt Hoca’nın kuşağından yakaladı. Havaya kaldırdı: “Kıy bakayım çabuk, yoksa şimdi yere çarparım.”</p>
			<p class="paragraf">“Kıymam.”</p>
			<p class="paragraf">“Kıy diyorum. Yoksa fena olacak.”</p>
			<p class="paragraf">“Kıymayacağım, kıymayacağım.”</p>
			<p class="paragraf">Ayşe fena hâlde hiddetlendi. Hiç hazzetmediği bu zalim herifi salladı. Salladı, salladı. Öyle bir fırlattı ki...</p>
			<p class="paragraf">Fakat Kurt Hoca yere düşmedi! Havada kaldı. Ve havada bağırmaya başladı: “Hey köylü... Haberiniz olsun bu erkek değildir. Bu kızdır. Bunu örtüye sokmalı. Bunun böyle gezmesi caiz değildir.”</p>
			<p class="paragraf">Avlunun içindeki halk karınca kümesi gibi birdenbire çoğalıyor, kaynaşıyor, Kurt Hoca’nın sesiyle “Caiz değil, caiz değil...” diye korkunç bir uğultu çıkarıyor... Ve hepsinin ellerinde kalın, siyah carlar, kırmızı peştamallar, onu örtmek, örtüler altında boğmak için üzerine hücum ediyorlardı. Ayşe silkindi. Bir nara attı. Martinini yakaladı. Dipçiği savurmaya başladı. Herkesi önüne kattı. Yetiştiğinin beline indiriyor, yere yuvarlıyordu. Yalnız Kurt Hoca kanat gibi açılan cüppesiyle havada dolaşıyordu. Köyün sokaklarında elleri carlı, peştamallı köylüleri kovalıyordu. Cami meydanından geçerken Kurt Hoca’nın çaylak gibi minareye konduğunu gördü. Hemen caminin avlusuna daldı. Yavaşça minarenin merdivenlerinden çıkıyor, içinden “Ah, şu mendeburu bir yakalasam...” diyordu.</p>
			<p class="paragraf">Şerefeye gelince Kurt Hoca’ya birdenbire yapıştı, “Caiz değil mi bakayım?” diye gırtlağından tuttu. Sıkıyordu. Canı çıkarken hoca fena hâlde tepindi. Gümbür gümbür şerefe yıkıldı. Ayşe aşağıya düştü. Kafası küt diye yere vurdu.</p>
			<p class="yildiz">* * *</p>
			<p class="paragraf">Gözünü açınca kafasını yumruklayan babasını gördü: </p>
			<p class="paragraf">“Domuzun kızı, ne arıyordun burada?”</p>
			<p class="paragraf">“...”</p>
			<p class="paragraf">Yağmurla sırsıklam olmuş, yeşil ve sık fundalıkların içinde idi. Anası, ağabeysi, muhtarın oğlu Korucu Hasan, daha birtakım komşular etrafında duruyorlardı.</p>
			<p class="paragraf">“Ne arıyordun burada, bizi arattırıyorsun, domuz!”</p>
			<p class="paragraf">“...”</p>
			<p class="paragraf">Deminden kuşağından tutup havaya kaldırdığı Hasan onu kurtarmaya çalışıyor, “Bir daha etmez ağam, bir daha etmez...” diyordu. İşte öğleden beri onu arıyorlardı, böyle birdenbire kaybolması bütün köyü merakta bırakmıştı. Her tarafa adamlar, korucular çıkmıştı. Üç dört saattir çamurlar içinde dolaşan babası öfkesini alamıyor, yarısı Ayşe’yi kurtaranlara yapışan tekmeler indiriyordu.</p>
			<p class="paragraf">“Kızgın domuz, ne arıyordun burada...” diye kükrüyordu. Anası da babasının küfürlerini tekrarlıyor, evde ona göstereceğini söylüyor, gözlerini açıyor, başını sallıyordu.</p>
			<p class="paragraf">“Ne arıyordun burada?..”</p>
			<p class="paragraf">“...”</p>
			<p class="paragraf">Ayşe aptallaşmış, hiç cevap veremiyor, yalnız ağlıyordu. Anasının, babasının, köylülerin arkasına takıldı. Demin koştuğu yerlerden miskin miskin köye döndü. Evlerine yaklaştıkları zaman havadan bir ses geldi: “Buldunuz mu Mehmet Ağa?”</p>
			<p class="paragraf">“Bulduk hoca efendi...”</p>
			<p class="paragraf">Ayşe gözlerini yukarı kaldırdı. Kurt Hoca, başı kabak, yalın ayak, kolları sıvalı, evinin yüksek taraçasında kalaylı ibriğiyle abdestini tazeliyordu.</p>
			<p class="paragraf">“Nerede imiş?”</p>
			<p class="paragraf">“Fundalıklarda. Uyumuş kalmış...”</p>
			<p class="paragraf">“Bu yağmurda orada ne yapıyormuş ki...”</p>
			<p class="paragraf">“Söylemiyor domuz.”</p>
			<p class="paragraf">“Örtüye koyun onu, örtüye... Artık onun açık dolaşması caiz değil...”</p>
			<p class="paragraf">Zavallı Ayşe hiç sesini çıkaramıyor, utancından yerlerin dibine geçiyor, bastığı çamurlara bakarak, bütün göğsünü sarsan derin hıçkırıklarla hüngür hüngür ağlıyordu.</p>
			<p class="paragraf ParaOverride-7"><span class="CharOverride-10">Yeni Mecmua</span>, Sayı: 5, 9 Ağustos 1917, s. 98-100.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-159-backlink" id="footnote-225-159">159</a>	Car (metinde: “çar”): Çarşaf, siyah örtü.</p>
				</div>
			</div>
		</div>
	</body>
</html>