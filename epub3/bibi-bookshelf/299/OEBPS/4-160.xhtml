<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-160</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">   </p>
			<p class="baslik" id="_idParaDest-159">Balkon</p>
			<p class="paragraf">Muhsin Bey sofradan kalkınca, büyük ceviz büfeye dayanmış, kendilerini gülümseyerek dinleyen hizmetçiye, “Eleni, nargilemi kameriyeye getir, kahveden evvel... Haydi çabuk” dedi. Sonra sofradakilere döndü: “Çocuklar! Siz de oraya gelin!”</p>
			<p class="paragraf">Hamdune Hanım –narin, süzgün, yaşlı bir kadın– elmasını soyuyordu. Gözlerini kaldırmadan itiraz etti: “Daha mehtaba bir saat var. Karanlıkta ne yapacağız?”</p>
			<p class="paragraf">“Burada kendimizi sivrisineklere mi yedirelim?”</p>
			<p class="paragraf">“Ama acelemiz ne?”</p>
			<p class="paragraf">“Burası cehennem be!”</p>
			<p class="paragraf">“Orası cennet mi?”</p>
			<p class="paragraf">“İsterseniz gelin. Ben burada yanamam.”</p>
			<p class="paragraf">“Uğurlar olsun.”</p>
			<p class="paragraf">....</p>
			<p class="paragraf">Bu, şişman bir adamdı. İhtiyar bir şişman! Sallana sallana kapıdan çıktı. Tekaüt olduktan sonra doktorlara inat oburluğa, nargileye bir nihayet vermemişti. Kır sakalının, daha dökülmemiş kır saçlarının altında kıpkırmızı şiş yanakları onda yalancı bir sıhhatin daimi sevincini alevlendirirdi. [37] Hâlbuki on senedir iyi olmaz bir kalp hastalığından mustaripti. Maddî ıztırabı manevî neşesini bozamamıştı. Hamdune Hanım, kocasının aksi, çok küskün bir kadındı. Her an sebepsiz bir elem, bir sıkıntı içinde yaşardı. Meçhul bir matem sanki ruhunu ebediyen karartmıştı. Daima sinirli, az güler, hep heyecan içinde... Köşkün kapılarından kazara postacı geçse sapsarı kesilirdi. Gece gündüz bir felâket haberi bekler gibiydi. Sağındaki oğluna, “Maşallah hepimizden genç...” dedi.</p>
			<p class="paragraf">“Genç değil, içi ferah.”</p>
			<p class="paragraf">“Ya yemek yemesine ne dersin?”</p>
			<p class="paragraf">“Fena. Ama ne yapalım?”</p>
			<p class="paragraf">“Doktor intihar ediyorsun dedi.”</p>
			<p class="paragraf">“O da dinledi...”</p>
			<p class="paragraf">“‘Allah sekizde verdiğini dokuzda almazmış!’ Böyle rahat bir felsefeye dayandıktan sonra...”</p>
			<p class="paragraf">“İnsan zehri bile su diye içer.”</p>
			<p class="paragraf">“...”</p>
			<p class="paragraf">Delikanlının karşısında havlusunu katlayan genç kız, “Aman siz de hep beybabamla uğraşırsınız” dedi.</p>
			<p class="paragraf">Sofranın üzerindeki lâmbanın kırmızı abajurundan süzülen ziya içinde iri mavi gözleriyle kumral saçlarıyla harikulade güzel görünüyordu. İnce keten blüzün altından iri, gürbüz, muntazam bir vücudun, geniş bir göğsün şekli sanki taşıyordu. Bu Hamdune Hanım’ın daha memede iken alıp kendine evlât ettiği bir kızdı. Tam on sekiz sene Muhsin Bey onu oğlu Suat’tan ayırt etmemiş, belki daha ziyade sevmişti. Bu muhabbet karşılıklıydı. Aile içinde Muhsin Bey’in taraftarı, hatta fedakârı Resan’dı.</p>
			<p class="paragraf">Hamdune Hanım, “Sahih sıcak!” dedi.</p>
			<p class="paragraf">Suat, [38] “Daha bakalım kara yaza girmedik bile” diye güldü.</p>
			<p class="paragraf">Resan, “Uydur bakalım Suat” dedi, “kara kışı biliyorum ama, kara yazı yeni işittim.”</p>
			<p class="paragraf">“Gelsin de görürsün.”</p>
			<p class="paragraf">“...”</p>
			<p class="paragraf">Hamdune Hanım kalktı.</p>
			<p class="paragraf">“Nereye, anne!”</p>
			<p class="paragraf">“Babanın yanına.”</p>
			<p class="paragraf">“Ama karanlık daha.”</p>
			<p class="paragraf">“Ben de burada duramayacağım. Siz de gelin.”</p>
			<p class="paragraf">“Geliriz.”</p>
			<p class="paragraf">“O çıkınca iki genç odada yalnız kaldılar.”</p>
			<p class="paragraf">Resan arkasına dayanmış, gözleri açık pencerenin dışarısındaki simsiyah bir duman gibi görünen geceye dalmıştı. Suat sandalyesinden doğruldu. Onun önüne geldi. Yemek masasına dayandı. Resan’ın gözleri hâlâ daldığı yerden kurtulamıyordu. Elini tuttu.</p>
			<p class="paragraf">“Bu dalgınlık ne, Resan?”</p>
			<p class="paragraf">“Hiç.”</p>
			<p class="paragraf">“Söyle, söyle.”</p>
			<p class="paragraf">Genç kızın gözleri sanki yorulmuştu. Suat’ın ellerinden çektiği elleriyle gözlerini ovuşturdu.</p>
			<p class="paragraf">“Ben bu karanlıkları hiç sevmiyorum” dedi.</p>
			<p class="paragraf">“Ziya bahsini bilmediğin için.”</p>
			<p class="paragraf">“Ne demek?”</p>
			<p class="paragraf">“Öyle ya, karanlığın ne kabahati var?”</p>
			<p class="paragraf">“Bana öyle geliyor ki bütün felâketler hep bu yıldızsız, aysız gecelerin içinde saklı.”</p>
			<p class="paragraf">“Gayet şairane, yani gayet yanlış bir fikir.” [39]</p>
			<p class="paragraf">“Ne ise, ben burada oturacağım. İstersen sen bahçeye çık.”</p>
			<p class="paragraf">“Ben de burada otururum cicim.”</p>
			<p class="paragraf">“...”</p>
			<p class="paragraf">Şık genç, demin annesinin kalktığı sandalyeyi Resan’ın yanına çekti. Beyaz fanila pantolonun üzerinde ince lâcivert bir ceket vardı. Cebinden narin bir tabaka çıkardı. İçinden bir cigara aldı. Genç kıza verdi: “İstemem.”</p>
			<p class="paragraf">“Al, al, karanlık düşmanı.”</p>
			<p class="paragraf">“Canım istemiyor.”</p>
			<p class="paragraf">“İçmeye başlayınca ister. Haydi.”</p>
			<p class="paragraf">Cigarayı kendi eliyle Resan’ın güzel dudaklarına dokundurdu. Bir kibrit çaktı. Evvelâ onunkini, sonra kendisininkini yaktı. Çıkan dumanlar içinden derin derin birbirlerine baktılar. Küçükten, pek küçükten beri sevişiyorlardı! Suat, “Yalnız karanlık değil” dedi, “sende başka bir şey de var.”</p>
			<p class="paragraf">“Ne gibi?”</p>
			<p class="paragraf">“Hâlinde bir durgunluk...”</p>
			<p class="paragraf">“Ne biliyorsun?”</p>
			<p class="paragraf">“Kör müyüm?”</p>
			<p class="paragraf">“Hiçbir şey yok?”</p>
			<p class="paragraf">“Var, var, söyle.”</p>
			<p class="paragraf">“Ne olabilir?”</p>
			<p class="paragraf">“Bilir miyim?”</p>
			<p class="paragraf">Resan aralık kapıya baktı.</p>
			<p class="paragraf">“Tabiî, zaten sana söyleyeceğim” dedi. Suat duraksadı: “Söyle Resancığım.”</p>
			<p class="paragraf">“...”</p>
			<p class="paragraf">İçeri giren hizmetçi kız tabakları toplamağa başladı. Büfenin önüne istif etti. Örtüyü kaldırdı. Dışarı çıkınca Suat tekrar “Ne söyleyeceksin bakalım?” [40] diye genç kıza şefkatle baktı. Resan öyle ince, yapmacıklı, aktris tavırlı, sahte bir kız değildi. Son derece hassas, doğru, samimî, serbestti. Ağır bir sedayla “Artık evlenmeliyiz, Suat...” dedi.</p>
			<p class="paragraf">“Elbet Resancığım. Bu zaten bizim yegâne emelimiz değil mi?”</p>
			<p class="paragraf">“Evet, fakat hemen evlenmeliyiz..”</p>
			<p class="paragraf">“?”</p>
			<p class="paragraf">“Hemen. Bu ay, hatta bu hafta içinde.”</p>
			<p class="paragraf">“İki üç aya kalmaz diplomamı alacağım. Daha mektepte iken evlenivermek bana biraz mahalle çocukluğu gibi geliyor...”</p>
			<p class="paragraf">“Mecburuz.”</p>
			<p class="paragraf">“Niçin?”</p>
			<p class="paragraf">“Çünkü...”</p>
			<p class="paragraf">Genç kız gözlerini önüne indirdi. Uzun kumral kirpikleri gözlerini göstermiyordu.</p>
			<p class="paragraf">“?”</p>
			<p class="paragraf">“Çocuğumuz doğacak!” dedi.</p>
			<p class="paragraf">“Gebe misin, cicim?”</p>
			<p class="paragraf">“Evet.”</p>
			<p class="paragraf">“Pekâlâ öyle ise, hemen evlenelim. Sakın üzülme. Bu ay, bu hafta içinde değil. Hemen yarın!”</p>
			<p class="paragraf">“Yarın mı?”</p>
			<p class="paragraf">“Yarın vallahi...”</p>
			<p class="paragraf">“Oh...”</p>
			<p class="paragraf">Birbirlerine sarıldılar. Suat dikkat etti. O daha ziyade güzelleşmiş, büyümüş, kadınlaşmış, bir harika olmuştu.</p>
			<p class="paragraf">“Resancığım, sen biraz yukarıya, yahut bahçeye çık. Ben annemi çağırayım. Hemen meseleyi açayım?”</p>
			<p class="paragraf">“Fakat...” [41]</p>
			<p class="paragraf">“Fakatı makatı yok. Biliyorsun ben sabırsızım. Sabaha bir şeyi bırakamam.”</p>
			<p class="paragraf">Hakikaten Suat son derece aceleciydi. Aklına geleni yapar, bütün artritik insanların çocukları gibi anî asabî hareketlerle herkesi şaşırtırdı. Erenköyü’nün en namlı bir sporcusu sayılırdı. Cesurdu. Ufak bir şeyden heyecana gelir, ehemmiyetsiz bir lâftan büyük bir kavga çıkarır, en tehlikeli tecrübelere gözünü kırpmadan atılırdı. Resan’ın kalkmasını beklemedi.</p>
			<p class="paragraf">“Eleni!” diye seslendi. Hizmetçi kız gelince “Git annemi çağır, hemen gelsin!” dedi.</p>
			<p class="paragraf">Resan’la tekrar kucaklaştılar.</p>
			<p class="yildiz">* * *</p>
			<p class="paragraf">Hamdune Hanım odaya girer girmez, “Ne var Allah aşkına, Suat?” diye sordu. Yüzü sapsarı kesilmişti. Meçhulden ürken bu kadın için “çabuk, hemen, şimdi” gibi kelimelerin içinde mutlaka bir felâket gizliydi. Suat, “Otur, anneciğim, sana sevinçli bir şey söyleyeceğim” dedi.</p>
			<p class="paragraf">“Ne?”</p>
			<p class="paragraf">“Bil bakayım?”</p>
			<p class="paragraf">“Söyle, gevezelik istemez. Zaten sinirlendim.”</p>
			<p class="paragraf">“Ben Resan’ı alacağım.”</p>
			<p class="paragraf">Solgun kadının yüzü gülümsedi. “Hayırdır inşallah. Rüya mı gördün? Böyle birdenbire...”</p>
			<p class="paragraf">“Yok, hakikat.”</p>
			<p class="paragraf">“Çok iyi.”</p>
			<p class="paragraf">“Ama...”</p>
			<p class="paragraf">“Ne?”</p>
			<p class="paragraf">“Hemen yarın alacağım.” [42]</p>
			<p class="paragraf">“Aman, Suat, deliliği bırak.”</p>
			<p class="paragraf">“Hayır, yarın.”</p>
			<p class="paragraf">“Bu acele ne?”</p>
			<p class="paragraf">“Anneciğim sen benim tabiatımı bilirsin. Aklıma bir şey koydum mu, hemen yapmalıyım.”</p>
			<p class="paragraf">“Eey, Resan’a bir şey söyledin mi?”</p>
			<p class="paragraf">“O da beni seviyor.”</p>
			<p class="paragraf">“Pekâlâ, ama, hazırlıksız, nişansız, filân... Herkes bize deli diyecek.”</p>
			<p class="paragraf">“Ne derlerse desinler. Herkes benim umurumda değil.”</p>
			<p class="paragraf">“Yok, yok, bu olamaz.”</p>
			<p class="paragraf">“Olacak, anne!”</p>
			<p class="paragraf">“Canım, hiç olmazsa...”</p>
			<p class="paragraf">“Hayır, hayır... Yarın. Yoksa...”</p>
			<p class="paragraf">“Ne yaparsın?”</p>
			<p class="paragraf">“Resan’ı alır, buradan gider, başka bir yerde evlenirim.”</p>
			<p class="paragraf">“Sen, vallahi, delisin, Suat.”</p>
			<p class="paragraf">“Anneciğim, sen bu izdivaca razı değil misin?”</p>
			<p class="paragraf">“Tabiî razıyım.”</p>
			<p class="paragraf">“O halde yarının, öbür günün ne ehemmiyeti var?”</p>
			<p class="paragraf">“Vakıa hiç...”</p>
			<p class="paragraf">“Öyle ise niçin beni kırıyorsun?”</p>
			<p class="paragraf">Hamdune Hanım oğluna gülümseyerek baktı. Bu şımarık çocuk onun gönlüne hâkimdi. Doğduğundan beri ne isterse yaptırırdı. Yavaş yavaş içinde bir sevinç duydu. Resan’ı da kendi kızıymış gibi severdi. Hakikaten bu, mesut bir izdivaç olacaktı. Yuvanın kuşları, başka yerlere gitmeyecek, eski ahenk bozulmayacak, damat gibi, gelin gibi yabancı ruhlar küçük ailenin harimine girmeyecekti.</p>
			<p class="paragraf">“Memnunsun ya, anneciğim.”</p>
			<p class="paragraf">“Çok.”</p>
			<p class="paragraf">“Resan’ı çağıralım.” [43]</p>
			<p class="paragraf">“Çağır.”</p>
			<p class="paragraf">Suat dışarı fırladı. Resan’ı aldı. Getirdi. Ciddi kız kıpkırmızıydı. Hamdune Hanım onlara birçok güzel sözler söyledi. Kendi hissiyatını anlattı. Artık sinirleri geçmişti. Gülüyordu. “İşte ben sizi bu akşamdan birbirinize veriyorum” diye Resan’la Suat’ın ellerini birleştirdi.</p>
			<p class="paragraf">“Fakat bir halka olsun takamıyorsunuz. Suat, bu senin deliliğin...” diyordu.</p>
			<p class="paragraf">“Güç olsun da geç olmasın, anneciğim.”</p>
			<p class="paragraf">“Haydi deli...”</p>
			<p class="paragraf">Konuşurlarken dışarıda, kameriyedeki Muhsin Bey’i unutmuşlardı. Suat, “Babam bu kararımızı duyarsa kimbilir ne kadar sevinecek!” dedi.</p>
			<p class="paragraf">Hamdune Hanım, “Çıldıracak!” diye güldü. O vakit Suat’a bir fikir geldi. Annesi ona bu kararı söyleyecekti. Sonra kendileri de onun karşısına çıkıvereceklerdi. Muhsin Bey gayet şen, gayet neşeli, âdeta çocuk gibi bir adamdı. Ailenin asıl reisi Hamdune Hanım’dı. Hatta bu izdivaç için Muhsin Bey’in reyine bile lüzum görmüyorlardı. Yalnız nasıl sevindiğini görmek için haber vereceklerdi.</p>
			<p class="paragraf">“Anne” dedi, “sen şimdi Eleni’ye babamın nargilesini yukarıya göndertirsin. Biz de Resan’la beraber balkona çıkarız. Perdeleri indiririz. Sen işi açarsın. O çocukça sıçramağa, ellerini çırpmağa başladığı zaman biz arkasından çıkıveririz.”</p>
			<p class="paragraf">Resan bunu istemiyordu: “Tiyatro oynar gibi. Ne olacak sanki bu!”</p>
			<p class="paragraf">“Hiç Resancığım. Babam seni de beni de kucaklayacak. Öpecek. İşte bu.”</p>
			<p class="paragraf">Hamdune Hanım, “Babana birdenbire sevinçli bir haber vermek yasak olduğunu unutma” dedi.</p>
			<p class="paragraf">“Yavaş yavaş açarsın.” [44]</p>
			<p class="paragraf">“Resan’ın dediği gibi, bu tiyatro!”</p>
			<p class="paragraf">“Tiyatro olsun. Ben öyle istiyorum. Hayat zaten bir tiyatrodur.”</p>
			<p class="paragraf">“Haydi bari siz önden çıkın. Ben de onu yukarı alayım.”</p>
			<p class="paragraf">“Haydi anneciğim, benim cici anneciğim.”</p>
			<p class="paragraf">Suat kocaman bir bebek beceriksizliğiyle annesine sarıldı. Kırlaşmış saçlarından, soluk alnından öptü. Annesi dışarıya çıkınca aynı şefkatle Resan’ı kucakladı.</p>
			<p class="paragraf">“Fakat, Suat, ben bu balkona saklanmayalım diyorum.”</p>
			<p class="paragraf">“Niçin, cicim?”</p>
			<p class="paragraf">“Hiç, öyle işte.”</p>
			<p class="paragraf">“Neye?”</p>
			<p class="paragraf">“İçim istemiyor. Daha mehtap çıkmadı. Orada karanlıkta nasıl duracağız?”</p>
			<p class="paragraf">“Perdenin arasından ziya girer. Hem annemin oynadığı komediyi seyredeceğiz.”</p>
			<p class="paragraf">“İstemiyorum, Suat.”</p>
			<p class="paragraf">“Yapma Resancığım. Mesut mesut güleceğiz. Babamın sevincini seyredeceğiz. Sana artık nasıl sataşmayacak, neler söylemeyecek. Gelin hanım, gelin hanım filân diye...”</p>
			<p class="paragraf">“Suat balkona çıkmayalım.”</p>
			<p class="paragraf">“Yapma cicim.”</p>
			<p class="paragraf">“Çıkmayalım.”</p>
			<p class="paragraf">“Haydi, haydi. Babamdan evvel davranalım. Bizi görmesin.”</p>
			<p class="paragraf">Delikanlı Resan’ın kollarından tuttu. Âdeta onu zorla sürükledi. “Seni karanlığa alıştıracağım” diyordu. Yüksek bir merdivenden çıktılar. Yüksek tavanlı bir salondan geçtiler. Suat ortadaki lâmbayı açtı.</p>
			<p class="paragraf">İki pencere arasındaki balkonun ağır perdelerini indirdi. Köşedeki bir koltuğu açık pencereye doğru çevirdi. Tam bu sırada Eleni de büyük beyin nargilesini getirmişti. Suat onu da yerine koydu.</p>
			<p class="paragraf">“Haydi şimdi aktörleri bekleyelim” diye Resan’ı balkona çekti. Hava son derece karanlıktı. Civar [45] köşklerin aydınlıkları can çekişen ateş böcekleri gibi cansız, donuk bir ziyayla parlıyordu. Suat yarınki karısını kucakladı. Genç kız gözlerini yummuştu. Açsa sanki yaşlar dökülecekti.</p>
			<p class="paragraf">“Ne mes’uduz, değil mi, Resancığım?”</p>
			<p class="paragraf">“Oh...”</p>
			<p class="paragraf">“Orası ne serindi.”</p>
			<p class="yildiz">* * *</p>
			<p class="paragraf">“Rutubet var.”</p>
			<p class="paragraf">“Siz zaten hep beni rahatsız etmeğe çalışırsınız. Yemeğime karışırsınız. İçirtmezsiniz. Uyutmazsınız. Sanki dünyaya kazık kakacakmışım gibi.”</p>
			<p class="paragraf">“Burada otursak ne olur?”</p>
			<p class="paragraf">Muhsin Bey pencereye dönen koltuğa çöktü. Hamdune Hanım nargilenin marpucunu çözerek kocasına uzattı: “Al memeni.”</p>
			<p class="paragraf">“Haydi bakalım, bunu da çok görün.”</p>
			<p class="paragraf">“....”</p>
			<p class="paragraf">Konuşmağa başladılar. Hamdune Hanım daima meyus yaşayan sinirli insanların neşeli zamanlarındaki heyecanlı tavırlarıyla yavaş yavaş işi açıyordu. Suat’ın büyüdüğünden bahsetti. Çabuk evlenirse çok iyi olacaktı. Fakat Resan’a hiç kıyamıyordu. Dışarı veremeyecekti. Muhsin Bey, “İç güveyi alırız” dedi. Fakat Hamdune Hanım, Suat’a da kıyamıyordu. Muhsin Bey, “Gelini de yanımıza alırız” dedi. Hamdune Hanım, “Bu kadar uzun külfetlere ne lüzum var” diye güldü, “ben bu meseleyi birdenbire halletmenin kolayını buldum.”</p>
			<p class="paragraf">“Nasıl?”</p>
			<p class="paragraf">“Yanımıza ayrı iç güveyi, ayrı gelin alacağımıza...”</p>
			<p class="paragraf">“Eey?”</p>
			<p class="paragraf">“Suat’a Resan’ı alıveririz, vesselam.” [46]</p>
			<p class="paragraf">Muhsin Bey’in marpucu elinden düştü. Ağır hareketlerle onu yerden alırken, “Ne münasebetsiz şeyler düşünüyorsun, hanım!” dedi.</p>
			<p class="paragraf">“Neden münasebetsiz olsun?”</p>
			<p class="paragraf">“Münasebetsiz ya!”</p>
			<p class="paragraf">“Niçin canım?”</p>
			<p class="paragraf">“Bu nereden aklına geldi.”</p>
			<p class="paragraf">“....”</p>
			<p class="paragraf">Balkondaki âşıklar da tıpkı Hamdune Hanım gibi bu beklenilmez tavırdan şaşırmışlardı. Muhsin Bey’in sevineceğini, ellerini birbirine çarparak çocuk gibi kalkıp hepsinin boynuna sarılacağını bekliyorlardı. Hamdune Hanım, konuştuklarını işiten balkondakileri çok üzmemek istedi. “Sen uyuyorsun, bey!” dedi.</p>
			<p class="paragraf">“Ne demek?”</p>
			<p class="paragraf">“Ben Suat’la Resan’ı birbirlerine verdim bile.”</p>
			<p class="paragraf">Muhsin Bey bu sefer marpucu elinden attı. Doğruldu. Yüzü kıpkırmızı oldu.</p>
			<p class="paragraf">“Bana sormadan...”</p>
			<p class="paragraf">“Ne hacet. Bir mahzur mu görüyorsun yoksa?..”</p>
			<p class="paragraf">“Bu izdivaç katiyen olamaz.”</p>
			<p class="paragraf">“Niçin?”</p>
			<p class="paragraf">“Niçinse... olamaz, diyorum.”</p>
			<p class="paragraf">Hamdune Hanım yine sinirlendi. “Oldu bile...” dedi.</p>
			<p class="paragraf">“Olamaz, diyorum.”</p>
			<p class="paragraf">İhtiyarın çehresi fena hâlde bozulmuştu.</p>
			<p class="paragraf">Balkondakilerin kalpleri çarpıyordu. Bu hiç beklemedikleri mümânaat onları şaşırtmıştı. Resan hıçkırmağa başladı. Suat onu öpüyor. “Korkma cicim. Ne ehemmiyeti var. Yarın seninle burasını terk eder, başka yere [47] gideriz” diyordu. Hamdune Hanım da içeride kocasıyla münakaşayı azıttılar. Muhsin Bey bir türlü niçin bu izdivaca razı olmadığını söyleyemiyordu.</p>
			<p class="paragraf">Karısı onu zorladıkça yalnız “Olamaz, olamaz, ben sağken buna imkân yoktur” diye bağırıyordu. Hamdune Hanım nihayet iki gencin birbirlerini sevdiklerini, izdivaç etmezlerse bedbaht olacaklarını söyledi. “Sebepsiz bir mümânaatle iki genci meyus etmekten ne fayda?” dedi.</p>
			<p class="paragraf">“Sebep var, diyorum.”</p>
			<p class="paragraf">“Söyle o sebebi”.</p>
			<p class="paragraf">Muhsin Bey ağır bir kâbusun altından kurtulmak istiyormuş gibi kalktı. Tekrar oturdu. Elini başına götürdü.</p>
			<p class="paragraf">“Israr etme.”</p>
			<p class="paragraf">“Söyle.”</p>
			<p class="paragraf">Meçhulden korkan Hamdune Hanım titriyordu. Balkondakilerin de nefesleri, kalpleri durmuştu. Hepsi bu sebebin söylenmesini bekliyorlardı.</p>
			<p class="paragraf">“Söyletme diyorum.”</p>
			<p class="paragraf">“Söyleyeceksin.”</p>
			<p class="paragraf">O vakit Muhsin Bey boğuk bir sesle karısına, “Mademki istiyorsun, söyleyeyim işte” dedi, “hani yirmi sene evvel, henüz seninle yeni karı koca iken ben İzmir’e mal müdürü tayin olunmuştum. Hatırlıyorsun ya?”</p>
			<p class="paragraf">“Hatırlıyorum.”</p>
			<p class="paragraf">“İstanbul’dan yalnız gittim.”</p>
			<p class="paragraf">“Evet.”</p>
			<p class="paragraf">“Sen gelmedin.”</p>
			<p class="paragraf">“Evet.”</p>
			<p class="paragraf">“Sana her hafta mektup yazdım, çağırdım; yalvardım. Yakardım; gelmedin.”</p>
			<p class="paragraf">“Gelemezdim. Annemi ölüm döşeğinde nasıl bırakırdım?”</p>
			<p class="paragraf">“Evet gelmedin.”</p>
			<p class="paragraf">“Sen de darıldın. Bir sene bana mektup yazmadın.”</p>
			<p class="paragraf">“İşte o bir sene içinde, ben sana kızdığımdan orada İzmir’de başka bir kadınla evlenmiştim.” [48]</p>
			<p class="paragraf">“!!!”</p>
			<p class="paragraf">“Bu sırrı tam yirmi sene sakladım. Yine senin zorunla söylüyorum. Bu kadın doğururken öldü. Resan, işte onun kızıdır. Suat’ın kardeşidir. Anladın mı? Onlar evlenemezler.”</p>
			<p class="paragraf">....</p>
			<p class="paragraf">Hamdune Hanım bembeyaz kesildi. Balkonda boğuk bir gürültü, acı bir feryat koptu. Karı koca ikisi de yerlerinden sıçradılar. İpek perdeyi açtılar. Resan’la Suat birbirlerini parçalayacakmış gibi boğuşuyorlardı.</p>
			<p class="paragraf">“Olmaz, dur.”</p>
			<p class="paragraf">“Bırak, beni bırak... Bırak.”</p>
			<p class="paragraf">“...”</p>
			<p class="paragraf">“...”</p>
			<p class="paragraf">Resan inanılmaz bir hamle ile sporcu genci balkonun eşiğine çarptı. Sonra âdeta beyaz bir alev gibi balkonun kenarından karanlığın içine fırladı. Bahçenin çakıllarına düşen bir vücudun derin, ağır sesini dehşetle duydular. Suat daha doğrulamamıştı. Muhsin Bey ellerini boğazına götürdü. Birdenbire arkası üstü yuvarlandı. Hamdune Hanım onu tutmağa çalışırken gayr-i ihtiyarî gözlerini balkona çevirdi. Oğlu sevgili Suat’ı da korkunç karanlıkların içinde kaybolmuştu.</p>
			<p class="yildiz">* * *</p>
			<p class="paragraf">Biraz sonra... Siyah ağaçların arkasından doğan kan renginde bir ay balkonun kenarında, kendini tutmak isteyenlerin arasında, saçları dağılmış, gözleri yerlerinden fırlamış, sarı, perişan bir hayalin aşağıya bakıp kahkahalar attığını gördü.</p>
			<p class="paragraf ParaOverride-7">Kalamış- 5 Kânun-ı evvel 1919 </p>
			<p class="paragraf ParaOverride-8"><span class="CharOverride-10">İkinci Kitap,</span> Tanin Mat., İstanbul, Şubat 1336 [1920], s. 36-48.</p>
		</div>
	</body>
</html>