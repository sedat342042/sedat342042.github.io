<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-155</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="baslik" id="_idParaDest-154">Kurbağa Duası</p>
			<p class="paragraf ParaOverride-8"><span class="CharOverride-10">Reşat Nuri’ye</span></p>
			<p class="paragraf ParaOverride-14">Taşra âlemi... Yani İstanbul’un dışında geçen hayat, ne hoştur! Bunu ancak yaşayan bilir. Bir taraftan eşraf, ulema filân! Öbür taraftan memurlar, zabitler, muallimler... Sonra kasabanın çift çubuk sahibi yerli ahalisi... Her sınıfın, her zümrenin ayrı kahvesi, ayrı eğlencesi, ayrı zevki vardır. “Beyne’s-sunûf” denebilecek yegâne adam kazanın belediye doktorudur. O daima herkesle konuşur, düşer, kalkar. Muallimlerin, memurların, zabitlerin oturdukları kahvelere girer. Eczahane ise eşrafın kulübüdür. Büyük rütbeli memurlar da oraya uğrarlar. Avukat yazıhaneleri de bir dereceye kadar eczahaneye benzer.</p>
			<p class="paragraf">Hâsılı taşra, başlı başına gayet hoş bir âlemdir. Yedi, sekiz, belki dokuz sene oluyor, ben de İstanbul’a pek uzak olmayan bir kasabada idadî muallimi idim. Başlı başına bir âlem olan taşrada mektep de başka bir âlemdir. Âdeta âlem içinde bir âlemdir! Programları, gayeleri birbirine zıt, dört beş mektebin yetiştirdiği yaşlı, genç, zeki, budala, zevzek yirmi muhtelif adam: Müdür, muavin, muallimler, muîdler... İdare memurları! Evvel zamandan kalma, hani o bir tarafından güneş batarken öbür tarafından doğan eski kocaman imparatorluğumuzun en uzak köşelerinden gelme leylî talebe... Her ırktan, her cinsten, lisanlarından başka hiçbir şeyleri Türkleşmemiş bir sürü çocuk! Fakat bu kadar bariz tezatlar arasında o ne samimî ahenkti! Mutaassıplar, mürteciler, liberaller, sonra hiçbir muayyen mesleği, meşrebi olmayanlar birbirleriyle kardeş gibi geçinirlerdi. Bir riyaziye muallimi vardı ki aşırı derecede açık fikirliydi. Tabiat muallimi hepimize kara cahil nazarıyla bakıp için için acıyan ciddî bir gençti. Ben edebiyat muallimiydim. Fransızca muallimi bir Yahudiydi. Nöbetçi olduğu vakitler gece müzakeresinde çocukların kendisine sorduğu lügatleri Lâtin harfleriyle cep defterciğine yazar, ertesi gün manalarını benden anlardı. Bir kere “cezbe-i Rahman”ın ne demek olduğunu zavallıya sormuşlar. İyi anlamamış, defterine “cezve-i Rahman” yazmış. Muallimlerin odasında beni tuttu.</p>
			<p class="paragraf">“Cezve-i Rahman ne demek?” dedi.</p>
			<p class="paragraf">“Öyle şey olmaz!” diye güldüm. Israr etti. Kendisine soran talebeyi buldurdu. Kitabı açtık. Yanlış anladığı meydana çıkınca bu aramızda bir alay oldu. Bîçarenin adı “Cezve-i Rahman” kaldı, gitti.</p>
			<p class="paragraf">Hele müdür... Ben dünyada bu kadar intizamperver, kanunperver, usulperver bir adam görmedim. Bir kere maiyetinin hiçbirisiyle hususî münasebette bulunmaz, mektep heyetinin haricinde, tıpkı bir esatir mabudu gibi ayrı yaşardı. Aramızda lâkabı “Zımnında” idi. Meclis günleri odasında toplandığımız vakit hiçbirimize lâf söyletmez, hepimize “zımnında, zımnında, zımnında” diye ayrı tahriratlar yazdırır, herhangi mesele olsa aynı kelimelerle, aynı cümlelerle nihayetine mahut “zımnında”yı takarak bir şey kaleme aldırınca “hallettim” sanırdı.</p>
			<p class="paragraf">Arkadaşlarımın içinde en sevdiğim ulûm-ı diniye hocası Bahir Efendi idi. Medreseden sonra Darülfünunu da tamamlamıştı. Yaşı elliye yaklaşıyordu. Fikrinde musır, cerbezeli, açıkgöz, tuhaf, şen bir adamdı. Benimle dostluğuna sebep terbiye hakkındaki fikirlerimizin bir olmasıydı. Çünkü ben her ne kadar milliyetperver bir liberal isem de “terbiye”nin daima “muhafazakârane” olması lâzım geldiğine mutekidim. İçtimaî inkılâbın yeri mektep değil, hayattır. Muallimlerin vazifesi çocuklara eski hayatın terbiyesini ibram etmektir. O da işte benim gibi düşündüğü için meclislerde ikimiz taraftarlarımızla bir kuvvet teşkil eder, liberallere, yeni asrî terbiye taraftarlarına ağız açtırmazdık. Bahir Hoca’nın en meftun olduğum şeyleri canlılığıyla, “mebna aleyh, mebna bih, mebna leh” gibi tabirleriydi. Kavga eder gibi konuşur, kelimelerine sanki yumruk şeklinde vücutlar vermek istiyormuş gibi sağ kolunu –bir Karagöz çevikliğiyle– sallardı. Kusuru yalnız nargilesiydi. Buna o kadar müptelâydı ki kahvede, mektepte günde on tane içmeden yapamazdı. Nargile bu... Sigara filân gibi bir şey değil. Havaleli... Müdürden, müfettişlerden gizlemek lâzım... Bir gün kahvemizde oturmuş, portatif bir nargile şekli düşünüyorduk. Meselâ içildikten sonra üzeri çıkarıldı mı, sürahiye benzesin. Lüle cebe girebilsin... Bahir Hoca, “Ya marpuç?” diyordu.</p>
			<p class="paragraf">“Cübbenin altına, beline sararsın.”</p>
			<p class="paragraf">“Kırılır.”</p>
			<p class="paragraf">“Fesinin içine çörekle!”</p>
			<p class="paragraf">“Sığmaz.”</p>
			<p class="paragraf">Böyle konuşurken içeri belediye doktorunun girdiğini gördük. Bizim yanımıza geldi, selâmlaştık. Oturdu. Cuma günü Bektaşî Tekkesi’ne gideceklermiş. Kuzu, saz, biraz da mey varmış! Bizi de davet etti.</p>
			<p class="paragraf">Ben, “Gidemeyiz!” dedim. Biz muallimdik. Öyle sazlı, sözlü, içkili meclislere giremezdik. Doktor ısrar etti. “Siz içmezsiniz. Kulaklarınızı tıkarsınız. Gözlerinizi bağlarsınız” diyordu. Zaten arkadaşlardan birkaçı razı olmuş... Bahir Hoca, “Nargilemi götürürseniz ben de gelirim” dedi. </p>
			<p class="paragraf">Doktor, “Götürürüz. Hem vallahi ben götürürüm hocam!” diye yemini bastı. Ne şen, ne babayani bir delikanlıydı. Âdeta kasabanın canlı bir neşesiydi. Hastalar ilâcından ziyade onun sözlerinden şifa bulurlardı.</p>
			<p class="yildiz">* * *</p>
			<p class="paragraf">Cuma günü cümbür cemaat Bektaşî Tekkesi’ne gittik. Burası eski mesut zamanlardan taptaze kalmış bir cennetin hayaline benziyordu. Sanki tarih denen fırtınanın felâket rüzgârları bu asırlık çınar ağaçlarının arasından, beyaz münzevî binanın sakin çatısı üstünden hiç geçmemişti. Etrafta setleri olmasa tabiî bir göl sanılacak derecede büyük havuz zümrüt gölgeler içinde, nilüfer rüyalar açmış, uyuyordu. Dervişlerin yaydığı hasırlara yan geldik. Telgrafçı udunu, tapu memuru kanununu aldı. Kemancı Aleko da gelmişti. Saz başladı. Doktor, “Saki benim!” diye herkese sunuyor, Bahir Hoca’nın önünde dikilip kalıyordu.</p>
			<p class="paragraf">“İşte benim nargilem var...”</p>
			<p class="paragraf">“Bir yudum?”</p>
			<p class="paragraf">“Ömrümde bir katre ağzıma almamışım.”</p>
			<p class="paragraf">“Bir yudum al. Gargara et. Sonra tükür.”</p>
			<p class="paragraf">“Ne fayda?”</p>
			<p class="paragraf">“Vallahi muzadd-ı taaffündür.”</p>
			<p class="paragraf">....</p>
			<p class="paragraf">Bahir Hoca bu gibi meclislerde kara mutaassıp görünmek istemezdi. [Ağzına bir kadeh rakı aldı. Fakat doktor hocayı gıdıkladı.]<span class="dipp"><a class="_idFootnoteLink" href="#footnote-225-383" id="footnote-225-383-backlink">383</a></span> Birkaç damla yutturdu. Yuttuğunu inkâr etmekle beraber bu birkaç damla ona birkaç küp neşesi verdi. Gülüyorduk. Eğleniyorduk. Fakat kafamız kazan gibiydi! Bu yeşil cennette ardı arası kesilmez bir cehennem gürültüsü vardı. Kocaman havuzun içinde belki bir milyon kurbağa... avazları çıktığı kadar haykırışıyorlardı. O kadar ki âdeta birbirimizin söylediğini işitemiyorduk. Doktor, “Vay anasını!” dedi, “Bunları nasıl susturmalı? Kulaklarımız patlayacak.”</p>
			<p class="paragraf">Dervişler, “Ne yapsanız susturamazsınız” diyorlardı. Bahir Hoca’dan maada hepimiz kalktık. Çünkü dayanılacak gürültü değildi. Taş, toprak, elimize ne geçtiyse havuza atmağa başladık. Kurbağalar bu tecavüzümüzden hiddetlenmiş gibi daha beter bağrışmağa koyuldular. Doktor gazeteler tutuşturdu. Korkup kaçsınlar diye üzerlerine attı. Hayır. Hayır... Ne yapsak susmuyorlar, daha ziyade azıtıyorlardı. Sazı duymak mümkün değildi. İçimizden birisi “Buradan kaçmaktan başka çare yok!” dedi.</p>
			<p class="paragraf">“Nereye gidelim?”</p>
			<p class="paragraf">“Havuzun uzağında bir yere...”</p>
			<p class="paragraf">Biz böyle hicret müzakeresi ederken nargilesinin başında unuttuğumuz Bahir Hoca’nın “İstersem, ben onları bir anda sustururum!” dediğini işittik.</p>
			<p class="paragraf">“Nasıl?”</p>
			<p class="paragraf">“Bir nefes ederim.”</p>
			<p class="paragraf">“Eey?”</p>
			<p class="paragraf">Hemen susarlar.</p>
			<p class="paragraf">... Gürültüden neşemiz kaçmışken hepimiz yine güldük. Doktor, “Bu kurbağalar yarım baş ağrısı değil ki bir nefeste dursunlar” diyordu, “bunlar baş belâsı!” Fakat Bahir Hoca yine hiddetlenmiş, bir Karagöz tehalüküyle yumruğunu sallıyor, hepimizin itikatsızlığına sövüp sayıyordu. Onun bir taraftan, bir milyon kurbağanın kopardığı kıyamet bir taraftan... Hâsılı bir curcunadır gidiyordu. Meclisin neşesi kalmamıştı. Bahir Hoca, “Herkes yerine otursun!” dedi, “Ben havuzun kenarına gideyim. Nefes edeyim. Susmazlarsa yüzüme tükürün...”</p>
			<p class="paragraf">“Haydi, haydi öyleyse Hoca...”</p>
			<p class="paragraf">“...”</p>
			<p class="paragraf">İnanamıyorduk, lâkin “bir alay çıkar” ümidiyle yerlerimize oturduk. Hoca kalktı. Nargilesini eline aldı. Havuzun kenarına gitti. Arkasını bizden tarafa çevirmişti. Sulara doğru üfürdüğünü gördük. Bir dakika geçmedi. Kurbağalar birdenbire susmuşlardı. Koca havuzdan bir çıt bile çıkmıyordu. Şaşırmıştık. O, muzafferane döndü. Geldi.</p>
			<p class="paragraf">“Ne yaptın Allah aşkına!” diyenlere, “Görmediniz mi? Gözlerinizin de mi itikadı yok, nefes ettim” cevabını verdi.</p>
			<p class="paragraf">Yarım saat geçince kurbağalar yine ötmeğe başladılar. Artık korkmuyorduk. Bahir Hoca kalkıp havuzun kenarına gidiyor, bir nefeste yine hepsini susturuyordu. Giderken sevgili nargilesini, “sarhoşsunuz, kırarsınız!” diye bizim yanımızda bırakmıyordu. Akşama kadar eğlendik. Bahir Hoca’nın nefesine kemancı Aleko bile inandı. Doktor inanmıyor, fakat gözüyle gördüğü neticeyi de inkâr etmek cesaretini gösteremiyordu. Yerli memurlar hayretten rakıya bile devam edememişlerdi. Bektaşî dervişleri dalgın dalgın, nefes sahibine bakıyorlar, kim bilir akıllarından neler geçiriyorlardı.</p>
			<p class="paragraf">Ertesi akşam, kahvede Bahir Hoca ile yan yana oturmuş, İstanbul gazetelerini okuyorduk. Ben okuduğumu anlamıyor, onun Bektaşî Tekkesi’nde kumanda verir gibi kurbağaları nasıl susturduğunu düşünüyordum. Doğrudan doğruya kendisine sorsam eminim ki yine “Gözlerinin de mi itikadı yok! Nefes ettim, kör müydün?” diyecek, beni de kurbağalar gibi susturacaktı. Fakat ben enayi değildim. Ona zihnen, ilmî bir pusu kurdum. Evvelâ gazeteleri bıraktırdım. Gayet tatlı bir ruhiyat bahsi açtım. Böyle şeylere çok meraklıydı. Hayvanlarda ruh olmadığını, mahlûkatın maneviyat haricinde tıpkı nebatat gibi yaşadıklarını anlatıyordum.</p>
			<p class="paragraf">“Ben de bu fikirdeyim” dedi.</p>
			<p class="paragraf">“Hayır, yalan söylüyorsun” dedim.</p>
			<p class="paragraf">“Vallahi.”</p>
			<p class="paragraf">“Hayır, yalan.”</p>
			<p class="paragraf">“Ne biliyorsun?”</p>
			<p class="paragraf">“Çünkü sen kurbağalara nefes ettin. Demek ki hayvanların maneviyat haricinde yaşadıklarını bilmiyorsun.”</p>
			<p class="paragraf">Kollarını masanın üzerinden çekti. Arkasına dayandı, durdu. Gözlerime dik dik baktı. Aşağı tükürse sakalı, yukarı tükürse bıyığıydı. Öyle bir vaziyete sokmuştum ki... Kalın kaşlarını çattı. “Ben kurbağalara nefes etmedim!” dedi.</p>
			<p class="paragraf">“Ya nasıl susturdun onları?”</p>
			<p class="paragraf">“....”</p>
			<p class="paragraf">Ağzını açamıyordu. Fena sıkışmıştı. Aklı sıra, ya cahilliği kabul edecek, ya hakikati söyleyecekti.</p>
			<p class="paragraf">“Söyle öyleyse, ne yaptın da kurbağalar sustular?”</p>
			<p class="paragraf">“Şey... canım, budala mısın? Nefes filân olur mu? Şey ettim.”</p>
			<p class="paragraf">“Ne ettin?”</p>
			<p class="paragraf">“Nargilenin marpucunu sarkıttım.”</p>
			<p class="paragraf">“Eey?”</p>
			<p class="paragraf">“Kurbağalar onu yılan sandılar. Hemen dibe kaçtılar...”</p>
			<p class="yildiz">* * *</p>
			<p class="paragraf">...Fakat taşra hayatının bir vasfı da sır saklamaktır.</p>
			<p class="paragraf">Bahir Hoca, “Saf adamların itikatlarını bozmamalı. Onlara ilmî hakikatlerin lüzumu yok. Sakın marpucu kurbağalara gösterdiğimi kimseye söyleme! Varsın, nefes ettim bilsinler” dedi. Ben, bu sırrı ağzımdan hiç kaçırmadım. Bütün kasaba halkı hocanın nefes kerametini işitti. Hatta Bektaşîler de buna şahitti. Doktorun bile şüpheleri yavaş yavaş gevşedi, eridi. Bahir Hoca’nın bir üfürüşte kurbağaları susturduğundan bahsolunduğu vakit, zavallı boynunu büküp “Dünyada ne kadar meçhul var. İlmimiz bu meçhulün yüz milyonda biri bile değil!” der, o her vakitki şuh kahkahasını atamazdı...</p>
			<p class="paragraf ParaOverride-7"><span class="CharOverride-10">Vakit</span>, Sayı: 783, 10 Kânun-ı sani [Ocak] 1336/1920, s. 3.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-383-backlink" id="footnote-225-383">383</a>	Bazı külliyatlarda görülen bu cümleler <span class="CharOverride-10">Vakit</span>’teki neşrinde yok. Yeri boş bırakıldığına göre sansür memurları veya gazete görevlileri tarafından çıkarılmış olabilir.</p>
				</div>
			</div>
		</div>
	</body>
</html>