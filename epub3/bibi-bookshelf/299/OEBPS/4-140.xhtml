<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-140</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">     </p>
			<p class="paragraf">Hikâyecik</p>
			<p class="baslik ParaOverride-12" id="_idParaDest-138">Felsefe</p>
			<p class="paragraf">Mithat Bey yirmi senedir Amerika-yı Cenubîde oturuyordu. Son günlerde vatanı olan İstanbul’a geldi. Yirmi sene ne matbuatı, ne edebiyatı takip etmişti. Türkiye havadislerini yalnız Amerika gazetelerinde okuyordu. Galatasaray’dan çıkmıştı. İstanbul’da birçok sınıf arkadaşlarının meşahir sırasına girdiğini gördü. Hele sınıfın en tembeli, diplomasını alamayan bir arkadaşı, meşhur bir gazeteci olmuş, “akâid-i cezriye” neşrine başlamış, hatta, evet hatta Sultanî’nin Türkçe kısmından diploma alamamışken Fransızca romanlar bile yazmıştı.</p>
			<p class="paragraf">“Harika, harika!” diyordu. Bir gün Köprü’den geçerken sınıfın birincisi olan Mahmut’a rast geldi. Zavallının saçları ağarmış, üstü başı dökülmüştü. Yirmi sene evvel bu çocuk mektebin en meşhur şairiydi. Düşündü ki şairler biraz süflî olurlar!.. Selâm verdi. Kendini tanıttı.</p>
			<p class="paragraf">“Ah Mahmut!” dedi, “Şeref, şan, şöhret çok iyi ama... Biraz üstüne başına baksan...”</p>
			<p class="paragraf">“Ne şerefi, ne şanı?”</p>
			<p class="paragraf">“Sen memleketin tabiî en büyük bir şairisin!”</p>
			<p class="paragraf">“Yanılıyorsun! Ben şair falan değilim.”</p>
			<p class="paragraf">“Öyle ise muharrirsin!”</p>
			<p class="paragraf">“Hayır, bir satır yazı yazmadım.”</p>
			<p class="paragraf">“O hâlde bu kıyafet ne?”</p>
			<p class="paragraf">“Parasızlıktan!”</p>
			<p class="paragraf">“Canım, mektepte iken ne güzel yazılar yazardın, yine yazsana...”</p>
			<p class="paragraf">Mahmut, derin derin içini çekti.</p>
			<p class="paragraf">“Heyhat!” dedi, “Eğer kaleme kalsaydım, şimdiye kadar açlıktan ölürdüm. Bereket versin herkesi zehirleyen tütüne!”</p>
			<p class="paragraf">“Ne demek?”</p>
			<p class="paragraf">“Ne demek olacak. Yirmi senedir Reji’de memurum!”</p>
			<p class="paragraf ParaOverride-7">Ö[mer] S[eyfettin]</p>
			<p class="paragraf ParaOverride-8"><span class="CharOverride-10">Diken, Sayı: </span>25, 9 Teşrîn-i evvel [Ekim] 1335/1919, s. 7.</p>
		</div>
	</body>
</html>