<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-71</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="paragraf">Eski Kahramanlar</p>
			<p class="baslik ParaOverride-12" id="_idParaDest-69">Büyücü</p>
			<p class="paragraf">Büyük Selâhattin kendisinden aman dileyen Kudüs’ü aldıktan sonra hiç durmamıştı. Şam’da “Biraz dinlenelim!” istirhamında bulunan askerine “Ömür kısadır. Ecelden emin değiliz!” cevabını verdi. Yayından çıkmış bir alev ok şiddetiyle yabancı Avrupalıların haksız yere benimsedikleri kasabalar üzerine atılıyor, müthiş matkaplarıyla deldiği kaleleri hemen zapt ediyordu. Kurtularak Sur Kalesine kapağı atan Hak düşmanı mutaassıpların adedi Avrupa’dan gelen imdatlarla çoğalıyor, çoğalıyor, milyonlara varıyordu. Ama artık İslâm’ın yüzü gülmüştü. Yıllarca süren zulümlerin intikamı alınacaktı. Şam her gün yeni bir fetih haberiyle seviniyor, camiler şenleniyor, Allah’a şükretmeye koşan halkı mabetler almıyordu. O vakit bu şehir, fasılalı fakat mütarekesiz din muharebeleri yüzünden âdeta bir Türk ordugâhına dönmüştü. Sıkışan halifelerin, ürkmüş emirlerin seyrek saflarını doldurmak için Turan’dan taşan “bahadırlar tufanı” sanki burada birikmiş, sakin olmuştu. Doğu tarafında kocaman bir Türk mahallesi vardı. Kılıçla, kalkanla, tolgayla, eğersiz atlar üzerinde gelenlerin çocukları Arapça öğrenip medreselerde âlim oluyorlar, medenî bir zevk içinde; şiir, edebiyat, hikmet, ticaret sahasında yaşıyorlardı. Doğan Bey de bunlardan biriydi. Babası, Alp Arslan’ın en eski kumandanlarındandı. Üç küçük kardeşini yirmi senedir görmemişti. Biri Kızıl Arslan’ın, biri Pehlivanoğlu Özbek’in, biri de Harzemşah Döğüş’ün ordusunda idi. Kendisi hiçbir orduya girmemiş, gençliğini medresede geçirmiş, Dımışk’tan hiç ayrılmamıştı. Etrafı yüksek duvarlarla çevrili büyük bir bahçenin ortasındaki harap evinde yapyalnız oturuyordu. Çoluğa çocuğa karışmamış, kitaplarının üstünde ihtiyarlamıştı. İhtiyar bir hizmetçisi vardı. Yiyeceğini, içeceğini çarşıdan o taşırdı. Kendi dışarıya hiç çıkmaz, kimseyle görüşmez, kimseyle tanışmazdı. Ama bütün mahalle, hatta bütün şehir halkı yine onunla meşguldü.</p>
			<p class="paragraf">“Ne yapıyor?” </p>
			<p class="paragraf">“Her hâlde ibadet değil!”</p>
			<p class="paragraf">“Camilerde görünmez.” </p>
			<p class="paragraf">“Niçin dışarı çıkmaz?” </p>
			<p class="paragraf">“Evine kimseyi sokmuyor. Niçin?” </p>
			<p class="paragraf">“Yapyalnız ne yapıyor?” </p>
			<p class="paragraf">“Ne yapacak acaba?” diyorlardı. Meraklarında biraz haklıydılar. Çok defa, sakin beyaz duvarların arkasından yerleri sarsan patlamalar duyulurdu. Çocuklar, kadınlar, gençler sokakta küme küme dururlar, sık fıstık ağaçlarının tepelerinden havaya tüten kırmızı, sincabî, mor, yeşil dumanları korka korka seyrederlerdi. Halkın telkininden kurtulamayan ulemalar da hiç yüzünü görmedikleri bu münzeviye fahrî bir garez bağlamışlardı. “Katlinin vacip olduğundan” dem vuruyorlardı. Şehirde her felâketi onun uğursuzluğuna yormak âdetti. Kuraklığı, fırtınaları, yangınları, kavgaları, cinayetleri hep o... “Büyücü Doğan” yapıyordu. Ahalisiyle ülfet etmediği Dımışk’ın ruhunda, yıllar geçtikçe, Doğan, dayanılmaz bir elem olmuştu. Büyük küçük, herkes ona levmediyor, lânetler yağdırıyordu. Yanılıp da bir gün dışarı çıksa ihtimal üzerine atılıp parçalayacaklardı. En umulmaz zafer haberlerinin verdiği neşe bile halka Büyücü Doğan’ı unutturamadı. Selâhattin geldiği zaman, Emeviye Camii’nin önüne bütün Dımışk toplandı. O namazdan çıkarken “Ey Sultan! Bizi bu Büyücü Doğan’dan kurtar!” diye bağrıştılar. Selâhattin hayatını cihatta geçirirdi. Yolu düştükçe uğradığı Şam’ın ahvalini iyice bilmezdi. Sarayına gelir gelmez yeğeni olan kaymakam Ferruhşah’ı huzuruna çağırdı.</p>
			<p class="paragraf">“Halkın istemediği bu Doğan kim?” diye sordu. Baalbek Emiri Ferruhşah vakıa amcası kadar müthiş bir kahraman değildi. Ama amcasından daha âdildi. Şairlere birçok kasideler yazdıracak derecede şeci, cömert, kerim bir zattı. Mefkûresi hakla adaletti. </p>
			<p class="paragraf">“Halka hiç ziyanı dokunmayan bir mu’tekif!” cevabını verdi. </p>
			<p class="paragraf">“Sana şimdiye kadar şikâyet ettiler mi?” </p>
			<p class="paragraf">“Çok defa.” </p>
			<p class="paragraf">“Niçin adaleti yerine getirmedin?” </p>
			<p class="paragraf">“Getirdim.” </p>
			<p class="paragraf">“Ne ceza verdin?” </p>
			<p class="paragraf">“Ceza vermedim. Tahkikat yaptım. Anladım ki bu Doğan’ın hiçbir ferde zararı dokunmamış... Aradım; halk içinde ‘Bana şunu yaptı’ diyen bir davacı çıkmadı.”</p>
			<p class="paragraf">“Öyleyse niçin yolumda, ‘Bizi ondan kurtar!’ diye bağırırlar?” </p>
			<p class="paragraf">Ferruhşah gülümsedi. Kaleler almasını, krallar esir etmesini, ordular dağıtmasını pek iyi bilen kahraman amcası halkın ruhuna yabancıydı. </p>
			<p class="paragraf">“Sultanım!” dedi, “‘Bizi ondan kurtar’ diye bağırmaları, gördükleri bir zulümden, bir şerden değildir.” </p>
			<p class="paragraf">“Ya nedendir?” </p>
			<p class="paragraf">“Meraktandır.. ?” [435]</p>
			<p class="paragraf">“?” </p>
			<p class="paragraf">“Maksatları, ‘Bizi meraktan kurtar!’ demektir.” </p>
			<p class="paragraf">“Neyi merak ederler?” </p>
			<p class="paragraf">“....” </p>
			<p class="paragraf">Ferruhşah, Doğan’ın yıllarca süren sessiz itikâfını, asaletini, gençken medresede kimya ilmiyle hendese ilmine çalıştığını, gayet derin bir âlim olduğunu, şimdi madde ile, yanar cisimlerle uğraşıp bilinmeyen şeyler keşfine savaştığını amcasına uzun uzadıya anlattı. Halkın mahiyetini bilmediği şeye kin bağlaması tabiî idi. Bu zavallı adam kırk senedir, merak ettiği bir noktaya ömrünü hasretmişti. İşte onu anlamaya çabalıyordu. Başka bir kabahati yoktu. Fakat Selâhattin “Canına dokunmayalım. Buradan çekilip gitsin...” kararını verdi. Vakıa o da büyüye, sihre inanmazdı. Ama, halkın istemediği bir adamı şehirde bırakmayı siyasete muhalif görüyordu. En vahi bir şayiadan kan, kavga, niza çıkabilirdi. Ferruhşah hemen o gün adamlarını ihtiyar Doğan’a gönderdi. Sultanın emrini tebliğ etti. Ertesi sabah, evinin önüne toplanan halk büyük kapının açıldığını, yedeklerinde birer deve çeken iki ihtiyarın çıktığını gördü. Öndeki, beyaz sakallı, kısa boylu, mavi gözlü adam Büyücü Doğan’dı. Birçok kişi ilk defa olarak görüyordu. Arkadaki, kambur hizmetçisi... Onu zaten tanıyorlardı. Savrulan küfürleri, lânetleri duymuyor gibi ikisi de yere bakarak yürüyorlardı. Çöle çıkan caddeden gittiler. Açık kapıdan halk bahçeye üşüştü. Bağırarak evin her tarafını aradılar. Fıçı fıçı neftlerden, şişe şişe renkli sulardan, türlü türlü tozlardan, ne olduğunu anlayamadıkları birtakım cetvellerden, pergellerden, hendese aletlerinden başka bir şey bulamadılar. Hepsini kırdılar, kopardılar, döktüler, dağıttılar, yıktılar. Bir hafta geçmeden Büyücü Doğan unutuldu. Yıllarca onunla korkunç bir kâbus, meşum bir birsam gibi uğraşan Dımışk’ın mustarip ruhu sanki birdenbire rahatladı!</p>
			<p class="yildiz">* * *</p>
			<p class="paragraf">Ramazanda ordusu ile Şam’dan çıkan Selâhattin birkaç hafta sonra Safad’la Kevkeb’i de aman vererek aldı. Oranın ahalisini de Sur’a gönderdi. Beş altı sene içinde Irak’ta, Suriye’de hükmü altına girmeyen bir kale yoktu. Ötede beride kalan mutaassıp güruhu aman istiyor, teslim oluyorlardı. İslâm’ın bu parlak galebelerinden kederlenen Papa’nın yüreğine inmişti. Mukaddes Roma-Cermen İmparatoruyla Fransız Kralı Filip, İngiliz Kralı Rişar... Sonra Avrupa’nın bütün namdar şövalyeleri haç alâmetleri taktılar. Filip’le Rişar deniz yolu ile geleceklerdi. Sur, Avrupa’dan hıncahınç gelen imdatlarla o kadar doldu ki... Kale bu kalabalığı almadı. Siyah bayraklı hadsiz hesapsız bir ordu Akkâ’ya doğru taştı. Fışkırdı. Selâhattin bu kara tufanın önüne yıkılmaz bir çelik kaya gibi çıktı. Bu kudurmuş canlı dalgaları kırdı. Sahrayı kırmızı, sakin bir denize çevirdi. Evet, birkaç saat içinde düşmanın on bin tanesini öldürdü. Geri kalanları esir etti. Ölüleri nehre attılar. Zira gömmek imkânı yoktu. Her taraf ceset dolmuştu. Nihayetsiz leş yığınlarının taaffünü havayı bozdu. Şanlı galip hastalandı. Kulunç illeti onu kımıldamaz bir ıstırap yumağı hâline soktu. Hekimler ölüm zehriyle kaplanmış bu er meydanının hemen terkine lüzum gösterdiler. Selâhattin Akkâ’daki askerine “Ben hastalandım. İyi olmak için buradan uzaklaşmaya mecburum. Siz sebat ediniz. Korkmayınız. Yine geleceğim!” haberini gönderdi. Dünyayı titreten bu kahraman sedye içinde kıvrana kıvrana Harube’ye gitti. Meydanı boş bulan mutaassıp salipçiler Akkâ’yı bütün kuvvetleriyle karadan denizden sardılar. </p>
			<p class="paragraf">Bütün kış muharebe ile geçti... </p>
			<p class="paragraf">Mukaddes Roma-Cermen İmparatorunun, ordusu ile, Suriye’ye yaklaştığı söyleniyordu. Yaz gelince kulunçları geçen Selâhattin yatağından kalktı. Atına bindi. Bir dakika durmadı. Cihada koştu. Yine eskisi gibi ordusunu Tel Kisan’da kurdu. Akkâ’yı saran hesapsız kuvvete her gün hücuma başladı. Salipçiler fütur getirmiyorlardı. Her tarafa istihkâmlar kazmışlar, muhasara ordusundan başka, arkalarını vuran Selâhattin’e karşı da ayrı iki büyük ordu çıkarmışlardı. </p>
			<p class="paragraf">Artık Akkâ’yı kurtarabilmek ümidi sönüyor gibiydi!</p>
			<p class="paragraf">Frenkler deniz yolu ile birçok kavî keresteler getirmişler; kalenin üç köşesine altmış arşın yüksekliğinde beşer tabakalı üç büyük burç kurmuşlardı. Burçların her tabakasında asker vardı. Gece gündüz kalenin siperlerine ok, ateş yağdırıyorlar, büyük hendekleri dolduruyorlardı. Selâhattin atıyla muharip saflarının arkasındaki küçük tepeciklerde geziniyor, kalenin etrafında yükselen bu büyük burçlara bakarak dişlerini gıcırdatıyor, “Ah gitti, ah gitti...” diyordu. Vakıa içeriden bu burçların üstüne neft, paçavra filân atıyorlardı. Ama hiçbirisi tutuşmuyordu. Selâhattin şahin gözleriyle kalenin müdafaadaki hareketini görüyor, “Acaba bu tahtalar niçin yanmıyor?” diye düşünüyordu. Bu merakını o gün tutulan bir esir halletti: “Frenk mühendisleri kulelerin ahşap kısımlarını derilerle kaplamışlar, üstüne sirke, çamur, sonra birtakım yanmaz eczalar sıvamışlardı.” Küçük büyük, harple, amanla, şimdiye kadar elli kale alan bu kahraman, sevgili Akkâ’sının can çekişmesine dayanamıyor, geceli gündüzlü, az kuvvetleriyle bu çok düşmana saldırıyordu. Artık iki taraf da fütur getirmek üzereydi. Hırsından kıvranan Selâhattin bir sabah burçlardan birisinin tutuştuğunu gördü. Gözlerine inanamadı. Atının üstünde doğruldu. Sağ elini gözlerine siper yaptı. Dikkatle baktı. Arkasındaki muhariplere sordu: “Tutuşuyor, değil mi?” </p>
			<p class="paragraf">“Evet.” </p>
			<p class="paragraf">“Birdenbire.” </p>
			<p class="paragraf">.....</p>
			<p class="paragraf">Alev içinde kalan burçtan müthiş bir vaveyla yükseliyordu. Her tarafı birden ateş almıştı. Dördüncü, beşinci tabakadan siyah noktalar yerlere atlıyordu. Diğer iki burçtaki askerler de bağırarak kaçışıyorlardı. Yarım saat geçmedi, bunlar da ateş aldı. Selâhattin hemen kat’î hücum emrini verdi. Ansızın iki ateş arasında ürken düşmanlar, mücahitlerin keskin kılıçları altında kırıla kırıla kaçtılar. </p>
			<p class="yildiz">* * *</p>
			<p class="paragraf">Selâhattin kıymetli kalesine girmedi. Altındaki kemikleri görünen naaşlarla hâlâ cızırdayarak, fena koku çıkararak yanan yıkık burçların kömürleşmiş direkleri önünde atının dizginini kastı. Ordunun bir kısmı kaçıp kurtulanların arkasından gitmişti. Yaralılar toplanıyor, [436] esirler bağlanıyordu. Huzurunda, bugünkü muzafferiyetten sevinen yorgun kale kumandanına:</p>
			<p class="paragraf">“Bu kaleleri biz yanmaz biliyorduk. Nasıl yaktınız?” diye sordu. </p>
			<p class="paragraf">“Evvelâ yakamadık sultanım! Lâinler sirkeyle, çamurla her tarafını sıvamışlardı. Kale içinde bir ihtiyar garip çıktı. ‘Bana istediğimi veriniz, bu burçları yakayım’ dedi. Ne istedi ise verdim; neft, kireç, pamuk, kil... Bir ay içinde üç bin tane humbara döktü. On beş gün de çalıştı, yedi oluklu, hiç görülmemiş bir mancınık yaptı. Bu sabah, ‘Artık işim bitti, isterseniz yakayım’ dedi. ‘Haydi yak!’ dedim. Yaktı.” </p>
			<p class="paragraf">Selâhattin merakla, “Nasıl yaktı?” diye tekrar sordu. </p>
			<p class="paragraf">“Burcun en dolusuna bir anda yaptığı tuhaf mancınıkla humbaralar yağdırmaya başladı. Her tarafı evvelâ mor bir alev kapladı. İçindekiler de tutuştu. Öbür burçlardaki düşman korkusundan kaçmaya başladı. Biz de kapıları açtık. Arkalarına düştük.” </p>
			<p class="paragraf">“Şimdi bu ihtiyar nerede?” </p>
			<p class="paragraf">“İçerde.” </p>
			<p class="paragraf">“Ne yapıyor?” </p>
			<p class="paragraf">“Kendine minnettar kalan ahalinin elleri üzerinde geziyor.” </p>
			<p class="paragraf">“Sen ne mükâfat verdin?” </p>
			<p class="paragraf">“Mükâfat kabul etmiyor. Ne verdimse reddetti.” </p>
			<p class="paragraf">“Çabuk buraya getirt. Ben onu memnun etmek isterim.” </p>
			<p class="paragraf">“Baş üstüne sultanım!”</p>
			<p class="paragraf">.... </p>
			<p class="paragraf">Al maşlahlı genç kumandan hızla uzaklaştı, adamlarını kaleye koşturdu. Selâhattin birkaç saat evvelki kanlı boğuşmalara saha olan meydana bakıyor, direklerin arasında yanan cesetlerin keskin kokularından tiksiniyor, vücudunun her tarafında yine müthiş kulunç ağrıları duyar gibi oluyordu. Yarın şüphesiz hava yine bozulacak, orduda hastalık başlayacaktı. Muhariplerine bütün ölüleri arabalarla denize taşıyıp atmalarını emretti. Liman da mutaassıpların elinden alınmış, Mısır’dan donanma tam vaktinde yetişmişti. Kalenin kapısından zafer, sevinç, şevk naraları savuran bir kalabalık çıktı. Selâhattin başını çevirdi. Elleri üstünde beyaz sakallı küçük bir ihtiyar gördü. Akkâ’nın minnettar ahalisi kendilerini ölümden, esirlikten kurtaran muhterem vücudu başlarında taşıyorlardı. </p>
			<p class="paragraf">“Ya sultan! İşte bizi kurtaran!” diye bağrışarak yaklaştılar. </p>
			<p class="paragraf">Üstü başı perişan, siyah başlıklı, beli bükük bir ihtiyar... Yere ayaklarını basınca biraz doğruldu. Çok sıkılmış olduğu yüzünden belliydi. Sultanın arkasından, atlılar arasındaki Şamlılar bir ağızdan:</p>
			<p class="paragraf">“Büyücü!”</p>
			<p class="paragraf">“Büyücü Doğan!”</p>
			<p class="paragraf">“Büyücü Doğan bu!” diye haykırıştılar. Sonra... ansızın çöken derin bir sükûn bu hayreti daha beter ağırlaştırdı. Selâhattin atından atladı. İhtiyara doğru birkaç adım attı. “Doğan! Sana bin deve, yüz bin dinar, hem de bütün Kerek malikânelerini ihsan ettim. Daha ne istersen söyle. Emirlik, hâkimlik, ne istersen...” dedi. </p>
			<p class="paragraf">“Ben bir şey istemem.” </p>
			<p class="paragraf">“...” </p>
			<p class="paragraf">Sultan kalın kaşlarını çattı. Başını salladı: “Hizmetin büyüktür! Sen burçları yakmasaydın Akkâ mutaassıpların eline düşecekti. Akkâ düşünce biz İslâmlar Suriye’de tutunamayacaktık. Kudüs’ü bile bırakıp çöllere çekilmeye mecbur olacaktık. Sen hepimizi bu akıbetten kurtardın. Yalnız bizi değil, belki bütün İslâm’ı kurtardın. Bu mükâfata lâyıksın. Kabul et!”</p>
			<p class="paragraf">İhtiyar kafasını yukarı kaldırdı. “Ben bu hizmeti hasbetenlillâh yaptım. Ecrimi ancak Allah’tan isterim” dedi. </p>
			<p class="paragraf">Sonra sultanın cevabına meydan vermeden döndü. Yüksek sesle hükümdarlarından kaleye hemen kendisinin emir nasp olunmasını yalvarmaya başlayan Akkâlıları göstererek ilâve etti: “Yalnız beni bunların elinden kurtar!”</p>
			<p class="paragraf ParaOverride-6"><span class="CharOverride-11">“....” </span></p>
			<p class="paragraf ParaOverride-6"><span class="CharOverride-11">“.....”</span></p>
			<p class="paragraf ParaOverride-7"><span class="CharOverride-10">Yeni Mecmua</span>, C. I, Sayı: 22, 6 Kânun-ı evvel [Aralık] 1917, s. 434-436. </p>
		</div>
	</body>
</html>