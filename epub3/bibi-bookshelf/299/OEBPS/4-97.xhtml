<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-97</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="paragraf">Kısa Hikâyeler</p>
			<p class="baslik ParaOverride-12" id="_idParaDest-95">Kesik Bıyık</p>
			<p class="paragraf">“Darwin” denilen herifin sözüne inanmalı. Evet, insanlar mutlaka maymundan türemişler! Çünkü işte neyi görsek hemen taklit ediyoruz; oturmayı, kalkmayı, içmeyi, yürümeyi, durmayı, hâsılı, hâsılı her şeyi...</p>
			<p class="paragraf">Ne kadar adamlar vardır ki hiç ihtiyaçları yokken “monokl” dediğimiz tek gözlükleri takarlar. Çünkü terzide seyrettikleri moda albümlerindeki resimler tek gözlüklüdür.</p>
			<p class="yildiz">* * *</p>
			<p class="paragraf">Neyse... Lâfı uzatmayalım. Ben de taklitçinin biriyim, her modayı yaparım. Altı yedi sene evvel, gördüm ki herkes bıyıklarını Amerikanvari kesiyor. Benim de hemen kestirdiğimi tabiî tahmin edersiniz. Ah, evet ben de kestirdim. Ben de palabıyıklarımı sırf taklitçilik gayretiyle kestirdim; hakikaten “Darwin”in istediği gibi ecdadıma benzedim.</p>
			<p class="paragraf">Fakat ilk zamanlar, o kadar utandım ki... size tarif edemem. Bir arkadaşa rast gelmeyeyim diye arka sokaklardan eve geldim. Kapıyı açan evlâtlık beni bu hâlde görünce dehşetli bir nara attı. Kurt görmüş bir kısrak heyecanıyla, haykıra haykıra kaçtı. Ben kapıyı iterek yukarı çıktım. Hınzır kız, kim bilir anneme neler söylemiş.</p>
			<p class="paragraf">Odama annem geldi. Ben, dişlerim ağrıyormuş gibi ağzımı tutuyor, bıyıklarımı göstermiyordum.</p>
			<p class="paragraf">“Ah hain alçak! Artık benim evlâdım değilsin!” dedi.</p>
			<p class="paragraf">Hıçkıra hıçkıra ağlıyordu. Zavallı kansız elleri titriyor, yüreğinin şiddetle çarpmasından derin derin geğirmeler göğsünü, başını sarsıyordu.</p>
			<p class="paragraf">“Niçin anneciğim?” dedim.</p>
			<p class="paragraf">“Niçin mi?” diye inledi, “hani bıyıkların?”</p>
			<p class="paragraf">“Bıyıklarımı kesmekle niçin alçak, niçin hain olayım?” Annem daha beter ağlamağa, daha beter geğirmeğe başladı.</p>
			<p class="paragraf">“Beni anlamaz mı sanıyorsun?” dedi, “Bıyıklarını farmasonlar keserlermiş. Demek sen de farmasonmuşsun! Verdiğim süt sana haram olsun. Ah, demek sen de farmasonmuşsun da bizim haberimiz yokmuş...”</p>
			<p class="paragraf">Ben her ne kadar bu rezaleti sırf taklitçilik yüzünden, hem âdeta haberim olmadan yaptığımı anlatmağa kalktımsa da hiç para etmedi. Annem daha beter ağladı. Lâflarıma inanmıyordu. Dizlerini döverek “Seni doğuracağıma keşke cehennem taşları doğuraydım!” diye çırpınıyordu.</p>
			<p class="yildiz">* * *</p>
			<p class="paragraf">Tam bu esnada babam da gelmez mi!.. Evlâtlık kız bıyıklarımın hâlini ona da yetiştirmiş. Aralık kalan kapıdan onu kalın bastonuyla beraber yukarı çıkmış görünce titredim. Korkmadım desem yalan söylemiş olurum. Mahvolduğumu anladım. Babam hızla içeri girdi. Ben hâlâ ellerimle bıyıklarımı kapalı tutuyordum. Bastonunu havada savurarak “Aç bakayım ellerini...” diye haykırdı. Artık iş çatallaşmıştı. Hemen bir yalan uydurdum.</p>
			<p class="paragraf">“Babacığım, bugün cigaramı yakarken kazara bıyığımın bir tarafını tutuşturdum... Onun için kestirdim.”</p>
			<p class="paragraf">Ama bizim ihtiyarda hacı gözü yoktu.</p>
			<p class="paragraf">“Sen bana dolma yutturamazsın” dedi, “demek ki sokakları dolduran züppelerin hepsinin bıyıkları kibritle mi yandı?”</p>
			<p class="paragraf">Sustum. Cevap vermedim.</p>
			<p class="paragraf">Babam açtı ağzını, yumdu gözünü... Öyle şeyler söyledi ki ben burada mümkün değil tekrarlayamam. Fesinin püskülünü önüne getirmek, bıyıklarını kesmek hep bir şeye delâlet edermiş... Öyle pis bir şeye ki...</p>
			<p class="paragraf">Babamın hiddeti karşısında ne yapacağımı şaşırıyor, “Bıyıklarımı keseceğime keşke kafamı kesseydim!” diye içimi çekiyordum. Babam son sözünü söyledi. Beni reddetti. Evden kovdu.</p>
			<p class="paragraf">“Hemen çık!” dedi, “Bir daha sakın buraya geleyim deme... Çünkü artık bıyıkların çıksa bile namusun yerine gelmez...”</p>
			<p class="yildiz">* * *</p>
			<p class="paragraf">Ne yapayım? Çar-naçar çıktım. Gidecek yerim yoktu. Aklıma Topkapı’da bir arkadaşım geldi. “Bari gidip ona misafir olayım” dedim.</p>
			<p class="paragraf">Tramvay yoluna doğru yürüdüm. Köşe başında bizim sporcu arkadaşları gördüm. Bana gözleri ilişince “Bonjur, bonjur!” diye haykırıştılar, “İşte şimdi adama benzedin... Neydi o palabıyıklar! Mezardan kalkmış bir yeniçeri ağası gibi...”</p>
			<p class="paragraf">Ne cevap, ne selâm verdim. Yürüdüm. Annemin, babamın ayrı ayrı manalar verdiği felâketimi bu beyler çok muvafık, çok hoş buluyorlardı.</p>
			<p class="yildiz">* * *</p>
			<p class="paragraf">Topkapı tramvayına bindim. İçerisi tenhaydı. Kabahatli gibi bir tarafa iliştim. Geldi, yanıma abanî sarıklı, kır sakallı bir hoca efendi oturdu.</p>
			<p class="paragraf">Biletimi aldım.</p>
			<p class="paragraf">Ara sıra dışarı bakıyordum. Gözüm hoca efendiye kaçtı. Dikkat ettim. Dik dik bana bakıyor... Yüreğim hop etti. “Sakın bu da bıyıklarım için küfrüme hükmetmesin...” diyordum. Gittikçe yüreğimin çarpması ziyadeleşti. Kalkmak, dışarı kaçmak istedim. Hazırlanıyor, kımıldanıyordum. Hoca efendi gülümsedi.</p>
			<p class="paragraf">“Eksik olmayınız oğlum. Var olunuz!” dedi. Heyecanıma şimdi hayret de karışmıştı.</p>
			<p class="paragraf">“Niçin efendim?” diye sordum.</p>
			<p class="paragraf">“Sizin gibi şık gençleri sünnetli görmek bizim için en büyük bir iftihardır!” dedi.... Anlamadım. Hassaten bir yere bakmak istemiyormuşum gibi yavaşça gözlerimi önüme indirdim. Hayır... Evet hayır... Tekrar sordum: “Fakat sünnetli olduğumu nerden anladınız efendim?” Hoca güldü.</p>
			<p class="paragraf">“İşte bıyıklarınızı kestirmişsiniz ya oğlum” dedi. “Bu sünnet-i şerif değil midir?..”</p>
			<p class="paragraf ParaOverride-6"><span class="CharOverride-11">“!”</span></p>
			<p class="paragraf ParaOverride-7"><span class="CharOverride-10">Diken, </span>Sayı: 4, [tarihsiz, 12 Kânun-ı evvel 1334/12 Aralık 1918?],<span class="dipp"><a class="_idFootnoteLink" href="#footnote-225-231" id="footnote-225-231-backlink">231</a></span> s. 6.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-231-backlink" id="footnote-225-231">231</a>	Derginin bu sayısı tarihsizdir. Çıkış tarihini, <span class="CharOverride-10">Zaman</span> (sayı: 248, 13 Kânun-ı evvel  [Aralık] 1918, s. 2) gazetesindeki bir ilandan öğreniyoruz.</p>
				</div>
			</div>
		</div>
	</body>
</html>