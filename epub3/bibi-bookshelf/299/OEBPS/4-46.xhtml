<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-46</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="baslik" id="_idParaDest-44">Gayet Büyük Bir Adam<span class="dipp"><a class="_idFootnoteLink" href="#footnote-225-114" id="footnote-225-114-backlink">114</a></span></p>
			<p class="paragraf"><span class="CharOverride-10">Bu roman hem hakikat, hem de hayaldir. Ömer Seyfettin hakikî simaların bazı garabetlerini, tuhaflıklarını ince, müstehzî kalemiyle göstermek suretiyle cahil, küstah, bilmediği mebahise icâle-i kalem, itâle-i lisan etmekten korkmaz; adetleri gittikçe mütezayit bir gençliğin hâlet-i ruhiyesini gösteriyor, onları doğru yola davet ediyor. Romanın en büyük meziyeti metin bir sihr-i beyan ile en vâsi handeler tevlit etmesindedir. Kârilerimizi güldürmek, nefis, zarif bir roman ihda etmek maksadıyla bu eseri neşrettik. Ömer Seyfettin herkesçe tanınmış bir sima olmakla daha ziyade bahse lüzum görmedik.</span></p>
			<p class="yildiz">* * *</p>
			<p class="paragraf"><span class="CharOverride-10">Birinci Kısım</span></p>
			<p class="paragraf ParaOverride-14">Hürriyet ilân olunduğu vakit ben İzmir’de idim. El şakırtıları, allı yeşilli bayrak dalgaları, birbiri üstüne binerek “yaşasın, yaşasın” diye haykıran şuursuz halkın içinde beni arkadaşlarım buldular.</p>
			<p class="paragraf">“Ulan, hâlâ burada sen ne arıyorsun?” dediler.</p>
			<p class="paragraf">“Durmayıp da, ne yapayım?” diye ağzımı açtım.</p>
			<p class="paragraf">“Ne yapacaksın! İstanbul’a git” diye haykırdılar, “senin gibi feylesof, muharrir, şair, müverrih, mütefennin bir genç payitahtta milletine hizmet edebilir. Yoksa burada değil...”</p>
			<p class="paragraf">Ve beni omuzladılar. Havaya kaldırarak el üzerinde gezdirmeğe başladılar. Halk hürriyet kahramanlarından biri sanarak beni onların elinden zorla aldı. Ayaklarımı ve pantolonumun paçalarını öperek, saatlerce sokaklarda dolaştırdı. Ben bu tezahürleri kendim için çok görmüyordum. Çünkü biliyordum ki Türkiye’de benden başka embriyoloji ilminde ihtisas kazanmış kimse yoktu. Ve halk, haberi olmadan bu meziyetim için beni yükseklere kaldırıyordu.</p>
			<p class="paragraf">İlimsiz, irfansız, fensiz, felsefesiz bir vatan yaşar mıydı? Eğer uykusuz kaldığım geceler embriyoloji ile uğraşmasam bu güzel ve aydınlık saadet gününü görebilir miydik? Rıhtımdaki Paris Kahvesi’nde yapayalnız bunu düşünüyordum. Artık gece yarısı çoktan geçmişti.</p>
			<p class="paragraf">Mersinli’nin<span class="dipp"><a class="_idFootnoteLink" href="#footnote-225-115" id="footnote-225-115-backlink">115</a></span> üstünde, menekşe, mor ve sincabî renkte bir fecir açılıyordu. Garsonlar uyukluyorlardı ve önümde hür ve insanlık hukukuna malik Osmanlılar geçiyorlardı. Kalktım. Onların arkasına takıldım. Galiba biraz sarhoştular. “Yeni bir âleme doğan bu yeni halk ne konuşuyor?” diye merak ettim. Kendilerine yaklaştığımı duymuyorlardı. Biri diyordu ki: “Bu eğlenmekse, eğlenmemek nedir?”</p>
			<p class="paragraf">“Yatıp uyumak...”</p>
			<p class="paragraf">“Sabaha kadar uyanık durmanın bir şey olduğunu bileydik Abdülhamit’in devrinde de yapardık.”</p>
			<p class="paragraf">Gülümsedim. Kalbim çarpıyordu. Daha hürriyetin ilânından üç gün geçmemişti. “Dün” ayrılıyor, Abdülhamit’in devri oluyordu. Onları dinledikçe yetmiş dört birahane gezdiklerini; doksan iki şişe bira içtiklerini ve daha yüzümü kızartacak birçok şeyler işitiyordum. Biraz geriledim. Arkamdan yine hür Osmanlılar geliyorlardı. Ve kendileri gibi lafları da kulaklarıma geliyordu.</p>
			<p class="paragraf">“Sabah oluyor yahu...”</p>
			<p class="paragraf">“Hürriyet bu... Gündüz uyku, gece keyif...”</p>
			<p class="paragraf">“Eey, para?..”</p>
			<p class="paragraf">“Allah kerim!”</p>
			<p class="paragraf">Onlar da yanımdan geçtiler. Ve Mısır Oteli’nin işkembeci dükkânına girdiklerini görünce karnımın acıktığını hatırladım. Ben de girdim. Çorbayı içtikten sonra çıkarken elimi cebime soktum. Ancak bir çeyrek bulabildim. Ve işkembeci altı kuruş istiyordu. Sözde içine dört yumurta fazla kırmış...</p>
			<p class="paragraf">“Ne yapayım, ne yapayım?” diye başımı kaşıdım. Pazarlık olmazdı. Hem bu millî şenlik içinde bir tatsızlık yapmak, artık vücutları görünmez olan polisleri yine meydana çıkarmak, benim gibi fazıl ve uyanık, âlim ve muharrir bir gence yakışır mıydı? Fena olduğunu bildiğim halde yalan söylemenin faydasını inkâr edemem. Aklımda ismi kalmayan bir feylesof, “Yalan olmasa, dünya dönmez, yıkılır, giderdi” diyor. Kaşlarımı yukarı kaldırdım. “Eyvah” diye bağırdım, “çantamı düşürmüşüm...”</p>
			<p class="paragraf">Ve hemen ilâve ettim: “İçinde yedi İngiliz, dokuz Fransız, on bir Osmanlı, hatta bir tane de Fas lirası vardı. Mührüm altından idi.”</p>
			<p class="paragraf">Tezgâh başında hesap gören hür Osmanlılardan hiçbir kimse hür bir kardeşinin ziyanına eseflenmedi.</p>
			<p class="paragraf">“Korkma usta, şimdi paranı vereceğim” diyor, çantamı kim bulursa, Fas lirasından maadasını kendisine hediye edeceğimi söylüyordum. Herkes başını sallıyor, en dikkatli dinleyen bile gülümsüyordu. Çantamın kaybolmasından ancak işkembeci heyecana geldi. “İnşallah bulursunuz” dedi. “Ama şimdi üzerinizde başka para yoksa bana bir şey rehin bırakınız.”</p>
			<p class="paragraf">Üzerimde beş sene evvel iki kuruşa aldığım bir cep cüzdanı vardı. Bir de kurşun kalemi, iki forma Fransızca “Essai sur l’embriologie”, bu kâğıtları uzattım.</p>
			<p class="paragraf">“İşte sana bir rehin!” dedim. “Bir liradan fazla eder.”</p>
			<p class="paragraf">Usta gözlerime baktı. “Eğleniyor musun?” diye sordu. Ve köşede yığılmış Rumca büyük gazete yığınını göstererek ilâve etti: “Kâğıt para etseydi, biz dükkânları kapardık. İşte sana on okka kâğıt, getir beş kuruş, al hepsini git.”</p>
			<p class="paragraf">Mesele çatallaştı. Çorbasını bitiren tezgâhın başına geliyordu. İçlerinden bazısı şüpheli nazarla beni süzerek, “Ayıp, ayıp!” diye homurdanıyorlardı. Al aşağı ver yukarı, sanki haberim yokmuş da, kazara buluyormuşum gibi cebimdeki çeyreği çıkardım, geriye kalan bir kuruş için de yeleğimi bıraktım. Kapıdan kendimi dışarı attım. İçimde bir acı duyuyordum. İzzet-i nefsim kırılmıştı. Hiç bir kuruş için adamın ceketi çıkartılır, yeleği arkasından alınır mıydı? Keşke tütünü bırakmasaydım! Tütünü bırakmasam bu felâket başıma gelmeyecekti, çünkü fakfon<span class="dipp"><a class="_idFootnoteLink" href="#footnote-225-116" id="footnote-225-116-backlink">116</a></span> tabakamı da kaybetmeyecek, müşkül bir mevkide bir kuruşa karşı rehin gibi onu kullanacaktım. Zaten adam, üzerinde kıymetli bir şey bulundurmalıydı. Bu âdeta içtimaî bir mecburiyetti. Fakat benim gibi âlimâne, sa’y ve tetebbu içinde hayat geçirenler akıllarını öyle lüzumsuz şeylere sarf edemezler. Spencer gibi büyük bir feylesof bile üzerinde elbette gümüşe dair bir şey taşımazdı. Büyük hakikatin herkes tarafından anlaşılması için aç açına kitaplar yazdı. On beş sene yazdıktan sonra otuz bin franktan, yani bin beş yüz liradan fazla bir para kaybetti. Yine yılmadı. Kendisine verilen mükâfatları, rütbeleri bile istemedi. 1882’de Paris Ulûm-ı Maneviye ve Esasiye Akademisi’ne aza tayin olunduğu hâlde tabiî bir genç Osmanlı vatanperverliği ile hiçbir ecnebi müesseseye giremeyeceğini söyledi. Amerika’da kendini seven dostları ve okuyucuları bu feylesofun fakirliğini, açlığını düşünerek aralarında kırk bin frank kadar para toplamışlar ve bir altın saatle göndermişler. Spencer saati aldı, paraları da geri yolladı. Sonra Kraliçe Victorya’nın kendisine verdiği rütbe ile Almanya imparatorunun madalyasını da geri çevirdi.</p>
			<p class="paragraf">Güzel ve küçük bir odasında yattığım Hacı Seymen Hanı’na<span class="dipp"><a class="_idFootnoteLink" href="#footnote-225-117" id="footnote-225-117-backlink">117</a></span> giden sokaklardan geçiyordum. Kalabalık buralara bile taşmıştı. İstemeye istemeye “Doğrusu bu Spencer biraz budala imiş...” diyordum ve ne kadar büyük olursa olsun ona benzememeye karar verdim. </p>
			<p class="paragraf">Hayatta niçin para ve menfaatten böyle nefret etmeli? Eğer ilim için bu budalalık lâzımsa ben bütün embriyolojiye ait notlarımı yırtar, meydana atılarak “Cahilim, yahu ben de cahilim!” diye haykırmağa başlardım. Hâlbuki işte hürriyet ilân edildi. Bunu şu yahut bu zat, isimlerini bütün dünyaya telgrafların aksettirdiği Niyazi ve Enver yapmadı. Halk yaptı. Ahali uyandı. Uyanan Osmanlılar yaptılar. Tabiî şimdi bunlar gençliğe, ilme, fenne, hususuyla embriyolojiye büyük bir kıymet verecekler ve bizim gibi âlimleri bu akşam bana yaptıkları gibi hep el üstünde gezdirecekler, mükâfatlar, paralar, maaşlar bahşedeceklerdi. Ve akademi açılacaktı... Embriyoloji mütehassısı ben mutlaka ilk azadan olacaktım. Yarın nereden para bulabileceğimi hep bunlarla beraber düşünüyordum. Artık son parasızlık günlerimiz bu günlerdi! Yarın Meşrutiyet ve Hürriyet sayesinde şöhret cennetine girince gamlı bir mazi olan sefalet ve züğürtlüğümü nasıl hatırlayacak, hatıratımı yazarken bir saat evvelki yelek vakasını nasıl ballandıracaktım?</p>
			<p class="paragraf">Hanın kapısına geldim. Tuhaf! Hancı Mesut beni bekliyordu. “Hey gidi hürriyet hey... İşte ilmin, âlimin kıymeti bilinmeğe başladı” diye suratımı ekşittim. Mesut, kalın kara kaşlı, kısa boylu, ters ve mendebur bir herifti.</p>
			<p class="paragraf">“Seni bekliyordum” dedi, “feneri nerede söndürdün?..”</p>
			<p class="paragraf">“Heyhat zavallı” diye kabardım, “fener söndürmedim. Bilakis hezaran ve es bi eydi hisad hezaran eşi’a-i hürriyet i‘kad ettim.”</p>
			<p class="paragraf">“Ne yaptın, ne yaptın?”</p>
			<p class="paragraf">“Söylediğimi anlamadın mı?”</p>
			<p class="paragraf">“Yooook...”</p>
			<p class="paragraf">“Niçin?”</p>
			<p class="paragraf">“Türkçe söylemiyorsun ki babam, boyuna lügat paralıyorsun.”</p>
			<p class="paragraf">“Bu Osmanlıca, ilmî lisandır. Sizin Türkçe ile söylenmez.”</p>
			<p class="paragraf">“Öyle ise sus, hiç söyleme...”</p>
			<p class="paragraf">Fena hâlde surat astı. Gözlerini öbür tarafa çevirdi. Ben sevgili vatandaşımın hatırını kırmamak için lâfımı Türkçeye tercüme ettim.</p>
			<p class="paragraf">“Bak ne diyorum: Fener filan söndürmedim. Bilakis binlerce fikirsiz kafada yüz binlerce hürriyet ışığı alevlendirdim.”</p>
			<p class="paragraf">“Ey sonra buraya neye geldin?”</p>
			<p class="paragraf">“Yatmağa...”</p>
			<p class="paragraf">“Ben senin odana iki müşteri yatırdım.”</p>
			<p class="paragraf">Hiddetlenecektim. Hâlbuki iki aylık borcum vardı. Şimdi Mesut, biraz akıllı ve fikri açık bir adam olsa, benim gibi nam, şöhret ve sâmânın eşiğine gelmiş bir âlime böyle eşekçe muamele eder miydi? Feylesofluğa vurmak istedim.</p>
			<p class="paragraf">“Ne ise zararı yok. Başka cahil bir adam olsa, bu yaptığına kızardı...”</p>
			<p class="paragraf">“Ben cahile kızmam ama... parasızı bir elime geçse, anasını bellerim...”</p>
			<p class="paragraf">Gayr-i ihtiyarî “Yaaaa...” diye ağzım açıldı. Gündüz oluyordu. Uyku gözlerimden akıyordu. Ayaklarım titriyordu. Acaba bu kaba herif benim parasızlığımı yüzüme vurmak, taş mı atmak istiyordu? Yine pişkinliğe vurdum. Feylesofların avam ile uğraşmaları ayıptı. Gülümseyerek “Pek uykum var, bari bana başka bir yatak göstersen de bir iki saat kestirsem” dedim.</p>
			<p class="paragraf">“Hiç boş yatağım yok.”</p>
			<p class="paragraf">“Ey, ben şimdi ne yapayım?”</p>
			<p class="paragraf">”Senin ne yapacağını ben ne bileyim?”</p>
			<p class="paragraf">Artık herifin münasebetsizliğine dayanamadım. İki aylık borcumu vermeyeceğimi söyledim. Cevap olarak benim bütün eşyalarımı, yatağımı, kitaplarımı zapt ettiğini söylemesin mi?.. Boğazına sarılacağım geldi. Lâkin artık Meşrutiyet’ti... Böyle vahşîce ve barbarca bir hareketin benden çıkması, doğrusu gençliğe, Meşrutiyet’e, ilme, insaniyete leke olabilirdi. Ah, kendimi tutmak için nasıl dişlerimi sıktım. Gıcırdarken “çatt” dedi. Üst sıra dişlerimin sağdan üçüncüsü kırılmasın mı? Hiddetimin dehşetinden kendim de korktum. Tekrar caddeye doğru kaçmaya başladım. Mesut arkamdan küfürleri basıyordu.</p>
			<p class="paragraf">Salepçibaşı Hanı’nın kıraathanesine girdim. Henüz kimse yoktu. Başımı, masanın mermerlerine dayadığım kollarımın üzerine bir güzel yerleştirdim. Kulaklarım uğulduyor, başım ağrıyordu.</p>
			<p class="paragraf">Evet, ben İstanbul’a gitmeliydim. Şan, şöhret, sâmân beni orada bekliyordu.</p>
			<p class="paragraf ParaOverride-7"><span class="CharOverride-10">-Mabadı var-</span><span class="dipp"><a class="_idFootnoteLink" href="#footnote-225-118" id="footnote-225-118-backlink">118</a></span></p>
			<p class="paragraf ParaOverride-8"><span class="CharOverride-10">Safahât-ı Şiir ve Fikir, </span>Sayı: 2, 20 Mart 1330/3 Nisan 1914, s. 30-32.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-114-backlink" id="footnote-225-114">114</a>	Efruz Bey tipi etrafındaki hikâyelerin ilki olan bu metin için “Efruz Bey” bölümüne de bk.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-115-backlink" id="footnote-225-115">115</a>	İzmir’de bir köy (Ö. S.).</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-116-backlink" id="footnote-225-116">116</a>	Fakfon (Alm. Fackfong): Bakır, nikel ve çinkodan yapılma, gümüş görünümünde bir alaşım.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-117-backlink" id="footnote-225-117">117</a>	İzmir’de bir han (Ö. S.).</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-118-backlink" id="footnote-225-118">118</a>	Devamı yayımlanamamıştır.</p>
				</div>
			</div>
		</div>
	</body>
</html>