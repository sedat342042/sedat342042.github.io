<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-89</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">   </p>
			<p class="baslik" id="_idParaDest-87">Makul Bir Dönüş</p>
			<p class="paragraf ParaOverride-8"><span class="CharOverride-10">Ali Dânâ Efendi’ye</span></p>
			<p class="paragraf ParaOverride-14">Cabi Efendi’nin birdenbire aklı başına gelmişti! Çıkarılacağı gün, dört senedir bu minimini taş odada hapsolunduğuna bir türlü inanamıyor; güllâbilere tekrar tekrar “Doktorun söylediği sahi mi?” diye soruyordu.</p>
			<p class="paragraf">Şuurunda hakikaten dört senelik bir fasıla vardı. Sabahleyin uyanınca, akşamdan kalan pembe bir çarşaf kadar geniş Sabah gazetesinde yazılan “Artık Avrupa’da katiyen muharebe ihtimali olmadığına dair” yazdığı gayet âlimane bendi dikkatle okuduğunu, “dün gibi” hatırlıyordu. Sonra yüzünü yıkamaya giderken, sedefli dama kutusunun sofada, yerlerde süründüğünü görmüş, o anda kan başına sıçramış, avazı çıktığı kadar bağırıp çağırmaya, sövüp saymaya başlamıştı. </p>
			<p class="paragraf">Daha sonra ne yapmış, ne olmuş, nasıl buraya getirilmişti? Bilmiyordu... Ömründe ilk defa gördüğü sarı duvarlı, basık kubbeli, kaldırım döşeli methalde, demir parmaklık kapının açılmasını beklerken, hep bunları düşünüyor, bahçeden taşarak havayı titreten davudî sert bir gazeli işitiyor, yeni arkasına giydiği buruşuk şayak esvaplarından ağır bir rutubet kokusu fışkırdığını duyuyordu. </p>
			<p class="paragraf">Mermer eşiği aşınca gözleri kamaştı. Ne çabuk bahar olmuştu. Durdu. Etrafına bakındı. Dik sokak tenhaydı. Dibinde, ihtimal Ceneviz’den kalma gayet kalın bir granit sütunun yan gelip yattığı atkestaneleri, rüzgârla sallanan yapraklarını tımarhanenin yüksek, küçük pencerelerine, serçelerin oynaştığı abus çatılarına sürüyordu. Durmadı. </p>
			<p class="paragraf">“Haydi, gel canım...” gibi gülümseyen başgardiyanın ardından yürüdü. Set üstündeki yeşil bahçeciğiyle, sakflarını saran sarı gülleriyle, tıpkı şehrin ortasında kalmış bir evvel zaman köşkünü andıran daireye girdi. Dar, eğri, eski kapılardan geçti. İçindeki yeni masaya, maroken koltuklara inat, soluk perdeleriyle, ahşap tavanıyla, badanalı duvarlarıyla, hâlâ koyu alaturkalığını muhafaza eden gölgeli odada, genç doktor, sanki kendisini bekliyordu. Kapıda görünür görünmez, masanın üstündeki yamru yumru bir çıkını göstererek, “İşte efendim, bu da bohçanız...” dedi, “Sakın bir daha dama oynamayın. Fikrinizi yormayın. Hele hiç hiddetlenmeyin!”</p>
			<p class="paragraf">“Adam kendi hiddetlenmez, hiddetlendirirler!”</p>
			<p class="paragraf">“Neyse...” </p>
			<p class="paragraf">“Evet.” </p>
			<p class="paragraf">Cabi Efendi ilerledi. Bohçasını aldı. Tam çıkacaktı, doktor elindeki saatle kösteği sallayarak tekrar, </p>
			<p class="paragraf">“Ha bakınız” dedi, “sizi getirdikleri vakit üzerinizdeki paraları filân oğlunuz alıp götürmüştü. Sonra yan cebinizde bunları bulmuştuk. Şimdi tabiî hiç paranız yok.” </p>
			<p class="paragraf">“Tabiî...” </p>
			<p class="paragraf">“Size bir lira borç verelim. Bunlar bizde rehin kalsın. Yarın evinizden lirayı getirir, saatinizi alırsınız.” </p>
			<p class="paragraf">Cabi Efendi sıkılıyordu. Bir an evvel dışarı çıkmak için bu izzet-i nefis kırıcı lâfı uzatmadı. </p>
			<p class="paragraf">“Pekâlâ” dedi. Fakat doktorun uzattığı kâğıt parçasını görünce “Bu ne?” diye şaşırdı. </p>
			<p class="paragraf">“Lira.”</p>
			<p class="paragraf">“Nasıl lira? </p>
			<p class="paragraf">“Bayağı lira işte...”</p>
			<p class="paragraf">“...”</p>
			<p class="paragraf">Cabi Efendi, “Acaba akıllanıp akıllanmadığımı denemek için mi yapıyor? ” diye şüphelendi. Güldü. Lâkin doktor da az kurnazlardan değildi. Onu kandırmaya çalışıyordu. Üç senedir yüz yetmiş beş milyon banknot basıldığını, ortada altın, gümüş, nikel değil, hatta eski bakır metelikler bile kalmadığını anlattı. Cabi Efendi, bu sözleri ciddî sanıp münakaşaya girişse, kendi de kendinin deli olduğuna kanaat getirecekti. Gülüyor, başını sallıyor, “Pekâlâ, pekâlâ!” diyordu. </p>
			<p class="paragraf">Yüz yetmiş beş milyon lira... Üç sene içinde! Olacak şey miydi? Bu bizim, aşağı yukarı, on beş senelik bütçemizdi. Doktora “Ne kadar imtihana çeksen yine falso etmem...” gibi tekrar güldü. Gevezeliği kısa kesmek için, uzatılan pembe tirşe hareli Türkçe kâğıdı aldı. Cebine soktu. Dışarıya fırladı. Açık havada, bol aydınlık içinde dimağı birdenbire yine eski faaliyetine başladı. Parke döşeli sokak tertemizdi. “Demek buranın belediyesi millî ananeyi bozmuş!” dedi. Fakat... Hayır! Dikkat etti: Paşakapısı’ndan esen çılgın bir rüzgâr, yokuşu yalıyordu. Fevkalâde temizliğin sebebini keşfedince gülümsedi. Bu görünmez, ilâhî süpürge sayesinde, böyle dik bir yerde çerçöp değil, kocaman kalaslar olsa duramayacak, aşağılara yuvarlanıp gidecekti. Kim bilir içinde kaç gün baygın uyuduğu binanın heybetli ağzına döndü. İki tarafından sümüklü böcek boynuzları gibi yükselen incecik kısa direklere birer Osmanlı Bayrağı çekilmişti. Burası, kapı kemerinin üzerindeki yeni yaldızlanmış mübarek yazılarıyla tıpkı sakin bir mabede, çilesi nihayetsiz bir tekkeye benziyordu. Hemen aklına cebindeki Türkçe banknot geldi... “Aşağıda birisine sorarım” dedi. Sonra kendi kendine güldü. “Sahiden deli miyim? Bak bunun geçeceğine inanıyorum!” diye düşündü. Yokuştan, bohçası koltuğunda kös kös inmeye başladı. Kendini zorluyor, zorluyor, sabahleyin yere atılmış dama kutusunu gördükten sonra ne olduğunu bir türlü aklına getiremiyordu. Demek hiddetinden bayılmış olacaktı. Bu baygınlıktan istifade eden oğlu filân onu omuzlayınca “deli” diye buraya getirip tıkmışlardı. İşte ama, ayılınca kendine gelmişti. Dört sene filân mutlaka doktorun uydurmasyonlarıydı. “Belki bir hafta kadar açılamadım. Kan tuttu. Ah hınzırlar! Ben size göstereceğim!” diyordu. Bir de baktı ki, Atpazarı’na gelmiş... Durdu. Etrafındaki viranelikler çevrilmiş bir mezbeleye benzeyen bu meydancığın ortasında birkaç inek, bir iki at, eşek, keçi filân duruyordu. “Acaba pazar dağıldı mı?” diye mırıldandı. Ama bu kadar erken!.. Alıcı vericilerin arasına saptı. Sonra yüzünü güneşe kaldırdı. Hayır... </p>
			<p class="paragraf">Tutulmamıştı! Parıl parıl parlıyordu. İşte! Fakat niçin böyle, bütün bu insanların çehreleri sararmış, tunç rengine çalmıştı. Keskin bir ses kulağını çınlattı: “Sekiz yüz lira... Sekiz yüz lira... Daha yok mu?”</p>
			<p class="paragraf">“...”</p>
			<p class="paragraf">Cabi Efendi, yırtık mavi çuha esvaplı, kırmızı kuşaklı, uzun boylu, kara kuru tellâlın arkasına isabet eden kırmızı aşı boyasına boyanmış, viran esnaf kahvesini bir süzdü. Bu harabe, meydanın ortasında yıkık bir ada gibi duruyordu. Ne kadar mevkiinde olsa yine sekiz yüz lira etmezdi. Haftada bir, cuma günleri işleyecek küçücük bir kahve ayda ne kadar getirebilirdi? </p>
			<p class="paragraf">“Sekiz yüz on.” </p>
			<p class="paragraf">“Sekiz yüz on beş...”</p>
			<p class="paragraf">... Ama artıyordu işte? Yürüdü. Tellâla yaklaştı. Herifin yanında dört beş adam vardı. </p>
			<p class="paragraf">“Çok pahalı değil mi, ağa?” dedi. Geveze tellâl hemen cevap verdi: “Ne pahalısı? Günde altı okka süt veriyor.”</p>
			<p class="paragraf">“...”</p>
			<p class="paragraf">Cabi Efendi şaşaladı. Kahvenin önünde zayıf buzağısıyla bitkin bir inek vardı. Acaba ondan mı bahsediyordu. </p>
			<p class="paragraf">“Günde altı okka süt kim veriyor?” </p>
			<p class="paragraf">“Nah bu inek.” </p>
			<p class="paragraf">“Sekiz yüz on beş liraya ha?” </p>
			<p class="paragraf">“Ne sandın?”</p>
			<p class="paragraf">Cabi Efendi cevap vermedi. Bugün ihtimal delilerin çıktığı gündü. Kendinin tımarhane tarafından indiğini gördüklerinden, inanacak mı diye denemek için şaka yapıyor sandı. Güldü. </p>
			<p class="paragraf">“Çapkın seni!” dedi, “Sen babanı kandır!”</p>
			<p class="paragraf">Yürüdü. Arkasından şaka devam ediyor, inek “sekiz yüz on beş liradan” derece derece sekiz yüz elliye çıkıyor, dokuz yüze doğru yükseliyordu. Bir insanla böyle resmî bir meydanda, haraç mezat, ulu orta eğlenmek hakikaten terbiyeye muhalifti. Fakat burada küstahlık için galiba herkes ittifak etmişti. Cabi Efendi, ne sorsa eğleniyorlar, hiç bozuntu vermeden, ciddîymiş gibi, uyuz bir eşek için yüz doksan lira, oğlaksız bir keçi için seksen beş lira istiyorlardı. Kim bilir atların fiyatını sorsa kaç binler işitecekti. “Lahavle...” çekerek hızla uzaklaştı. Eskiden birçok defalar altından geçtiği mescidi gözleri aradı. Acaba yanmış mıydı? Yıkılmış mıydı? Etrafından, üstü başı perişan takır takır, takunyalı adamlar geçiyordu. Daha bir kolalı gömlekliye rast gelmemişti! “Ne millî yer, ne millî yer...” diyor; dükkânlarda sararmış, zayıf kadınların; başıkabak, yarı çıplak, sıska çocukların pineklediklerini gördükçe, kendi kendine, “Acaba kocaları, babaları camiye mi gitmiş?” diye soruyordu. Hâlbuki namaz vaktine daha çok vardı. Şerbetçi, helvacı dükkânları boştu. Fırınlar kapalıydı. Cabi Efendi, epey müddettir Üsküdar’a geçmemişti. Eski bol, kalabalık, ucuzluk, şen Üsküdar’ı hatırlıyor, “Acaba ne oldu? Yüz senede bir memleket bu kadar değişmez!” diye şaşıyordu. Bir bakkalın önünde, yırtık, kirli başörtülü bir kızcağızın, cebindeki kâğıda benzer bir banknotu bozdurduğunu gördü. Dikkat etti. Çıkardı. Kendisininkine baktı. Aynıydı. Demek geçiyordu. Bozdurmak için bakkaldan bir şey almayı kurdu. Kenarları çözülmüş bir küfenin içindeki çakal eriklerine göz attı: “Okkası kaça bunun?”</p>
			<p class="paragraf">“Doksan sekiz buçuk kuruş...” </p>
			<p class="paragraf">Bakkala dik dik baktı. Bu altmış yaşında kadar, köse, suratsız bir sarıklıydı. </p>
			<p class="paragraf">“Şaka etme!” dedi. </p>
			<p class="paragraf">“Ne şakası? Doğru söylüyorum.” </p>
			<p class="paragraf">“Sen deli olmuşsun...” </p>
			<p class="paragraf">“Terbiyesiz, edepsiz, hayâsız, maskara! Herife bak! Deli sensin be!”</p>
			<p class="paragraf">“...”</p>
			<p class="paragraf">Cabi Efendi, delilik mevzuu üzerine hır çıkaracak bir vaziyette değildi. “Çirkefe taş atma....” hikmetini mırıldanarak, kaçar gibi uzaklaştı. Halkın ciddiyetsizliğinden, arsızlığından, yüzsüzlüğünden muhakemesini şaşırmıştı; artık düşünemiyordu. Önü yeni sulanmış aşmalı kahvenin hizasından geçerken, canı bir fincan sade kahve istedi. İçeri baktı. Sarı sakallı, hırka entarili bir beyle, ne oldukları belirsiz, kıyafetleri karışık birkaç kişi açık pencerenin yanındaki peykeye oturmuşlardı. Arzusunu kıramadı. Kapıdan girdi. Oturanlara ayrı ayrı selâm verdikten sonra bir köşeye büzüldü. Karşısına gelen çocuğa, </p>
			<p class="paragraf">“Bir sade kahve! Oğlum...” dedi. </p>
			<p class="paragraf">“Nohut mu, hâlis mi, beybaba?” </p>
			<p class="paragraf">“Ne demek? Nohut olur mu hiç?” </p>
			<p class="paragraf">“Olur ya...”</p>
			<p class="paragraf">“Nasıl olur?” </p>
			<p class="paragraf">“Kesesine güvenemeyen nohut içer...” </p>
			<p class="paragraf">“On paralık kahvenin nohudu olsa kaç para eder?” </p>
			<p class="paragraf">“Ne on paralık kahvesi?..”</p>
			<p class="paragraf">Çocuğun alıklaşması Cabi Efendi’yi sarstı. “Eey, kahve kaç para?” diye sordu. </p>
			<p class="paragraf">“On kuruş.”</p>
			<p class="paragraf">“On kuruş mu?”</p>
			<p class="paragraf">“Evet.”</p>
			<p class="paragraf">“Ya nohut?..”</p>
			<p class="paragraf">“Beş.”</p>
			<p class="paragraf">“...”</p>
			<p class="paragraf">“!”</p>
			<p class="paragraf">Pencerenin yanında oturanlar konuşmayı bırakmışlar, onun kahve pazarlığını dinliyorlar, gülüşüyorlardı. Bir tanesi, “Eski çamlar bardak oldu!” dedi. </p>
			<p class="paragraf">İsten simsiyah olmuş tavanda asılı kafeslerdeki kanaryalar katılacak derecede ötüyorlardı. Cabi Efendi’nin faal muhakemesi ansızın sönmüş gibiydi. Acaba kendisinin, olmayacak şeylere inanıp inanmayacağını denemek için tımarhane idaresi tâ iskeleye kadar bir tecrübe tertibatı mı almıştı? Bu mümkün değildi. Zihnini durdurdu. İçinden, “Hayırdır inşallah...” derken dışından, “Hâlis bir kahve getir öyleyse...” diye güldü. </p>
			<p class="paragraf">Karşısındaki, millî sanatkâr meşhur ressam Hulusi Efendi ’nin<span class="dipp"><a class="_idFootnoteLink" href="#footnote-225-203" id="footnote-225-203-backlink">203</a></span> elinden çıkma Dömeke, Velistin muharebelerinin, Gazi Etem Paşa’nın resimlerine bakıyor, dimağı karıncalanmış gibi düşünemiyordu. Çocuğun getirdiği kahveyi yudum yudum içtikçe açıldı. Pencere yanındakilerin konuştuklarını duyuyordu:</p>
			<p class="paragraf">“Son ay içinde, İngilizler altı yüz bin kişi kaybetmişler.”</p>
			<p class="paragraf">“Fransızlar da ona yakın.”</p>
			<p class="paragraf">“Geçen sene İtalyanlar da yarım milyondan ziyade eşek cennetine gönderdiler.” </p>
			<p class="paragraf">“Sırplar, Romenler...” </p>
			<p class="paragraf">“Ruslar kadar olmaz ya!.. Hele ihtilâlden sonra yirmi beş milyondan ziyade adam ölmüş...” </p>
			<p class="paragraf">....</p>
			<p class="paragraf">Cabi Efendi kulağına inanamıyor, dikkatle dinliyordu. Evvelâ Avrupa’da tufan olmuş sandı. Sonra konuşanların münakaşalarından Cihan Harbini duydu. Bu herifler hiç şüphesiz deliydiler. Hele, “Bu muharebe daha yirmi sene sürebilir, daha kadınlar askere alınmadı!” diye iddia eden sarı sakallının mavi gözleri hiç de iyi değildi. Otuz bu kadar devlet birbirine harp ilân eder, hiç durmadan dinlenmeden boğazlaşabilirler miydi? Yoksa tımarhane mi boşalmıştı?<span class="dipp"><a class="_idFootnoteLink" href="#footnote-225-204" id="footnote-225-204-backlink">204</a></span> Herkes saçmalıyordu. Cabi Efendi, Atpazarı’nda rast geldiği münasebetsiz muameleye yine uğramamak için bunlara bir şey sormadı. Kahvenin parasını verdi. Çocuk tezgâhtan irili ufaklı bir tutam kâğıt getirdi. </p>
			<p class="paragraf">“Bunlar ne?” </p>
			<p class="paragraf">“Liranın gerisi.” </p>
			<p class="paragraf">Cabi Efendi baktı. Sarı, eflâtun, turuncu, pembe pis pis kâğıtlar... Mecidiye, çeyrek yüzlükler... Pencerenin yanındaki abuk sabuk saçmalayan delileri güldürmemek için sesini çıkarmadı. Kendisini sokağa attı. “Bir gazete alır okurum” dedi. </p>
			<p class="paragraf">Biraz yürüdü. Ahmediye’ye giden üç yol ağzında, mescidin önündeki asfalt döşeli meydancıkta mahalle çocukları topaç döndürüyorlardı. Kitapçı Acem’in<span class="dipp"><a class="_idFootnoteLink" href="#footnote-225-205" id="footnote-225-205-backlink">205</a></span> önünde durdu. </p>
			<p class="paragraf">“Bana bir <span class="CharOverride-10">Sabah</span> gazetesi ver” dedi. </p>
			<p class="paragraf">Bir göz gezdirince, bütün dünyanın olup olacak vukuatını bir hamlede anlayacaktı. </p>
			<p class="paragraf">“<span class="CharOverride-10">Sabah</span> yok.” </p>
			<p class="paragraf"><span class="CharOverride-10">“İkdam</span> ver öyleyse...”</p>
			<p class="paragraf">“O da kalmadı.”</p>
			<p class="paragraf">“<span class="CharOverride-10">Peyam</span>.. falan ne varsa ver canım.”</p>
			<p class="paragraf">....</p>
			<p class="paragraf">Acem’in uzattığı gazete onu bütün bütün şaşırttı. Bu kâğıdın üzerinde, gazeteye benzememek için ne yapılabilirse hepsi yapılmış, hatta ötesine bile aşılmıştı. Serlevhanın üstünde havadisler vardı. Baş makale sekiz santimetreyi geçmiyordu. Baktı. Baktı... Yine “Hayırdır inşallah, bu da ne? ” dedi. Fiyatının kırk para olduğunu duyunca itiraza kalkmak istedi. Karayağız Acem, “Dağdan mı gelmişindir hele! On paraya gazete oluptur?..” diye çıkışınca, yine cevap vermedi. </p>
			<p class="paragraf">Yürüyerek okuduğu bu gazete aklını bütün bütün alt üst etti. En son demlerine yetiştiği Şinasi devrinden sonra, modası geçmiş sandığı, secili Nergisî üslûbu ne vakit, nasıl canlanmıştı? Japonya, Amerika, Liberya, Çin filân Almanya ile nasıl harp edebilirlerdi. Acaba artık coğrafya mı bozulmuştu? Yoksa mizah mıydı, neydi? Cabi Efendi bunları düşünmek istedi. Fakat muvaffak olamadı. Muhakemesi, zembereği kopmuş saat gibi zınk diye durmuştu. Boğazına sarılmış bir kâbustan silkinen insanlara mahsus asabîlikle gazeteyi buruşturdu. Yere attı. Sonra, hadsî bir gevezelikle dükkânların önlerinde dura dura, yiyeceklerin, içeceklerin, giyeceklerin fiyatlarını sora sora iskele yolunu tuttu. Yağın okkası sekiz yüz otuz, pirincin yüz elli üç, şekerin iki yüz doksan buçuk, kahvenin yedi yüz altmış iki kuruştu! Kavaf işi çocuk patiklerine on sekiz lira istiyorlardı. </p>
			<p class="paragraf">Araba vapuru iskelesinin tam karşısına gelince Cabi Efendi durdu. Aklının sağlam olmadığını samimiyetle hissetti. Elini başına götürdü. Zihninin en son şulesiyle muhakemesini aydınlatmak istedi. Fakat... her şeyin fiyatı yüzde on bin artmıştı. Kulağı böyle işitiyor, gözü böyle görüyordu. Artık kendisine nasıl “Akıllıyım!” diyebilirdi. Gözlerini tentesiz, ipsiz, bayraksız, direksiz, tayfasız kalmış harap araba vapurunun çatlak siyah bacasından kaldırdı. Şirket iskelesinde hazır duran vapura baktı. Beş paralık kahve on kuruşa olursa, elli paralık bilet herhâlde bir liradan ziyadeye fırlamış olacaktı. Cebinde İstanbul’a gidecek para yoktu. Eve, çıktığını haber vermek için telgraf şöyle dursun, yirmi paralık bir mektup göndermeye bile, şüphesiz yarım lira lâzımdı! Para gelinceye kadar ne yer, ne içerdi, nerede yatardı! Hem, haydi evine gitse bile artık nasıl geçinebilirdi? On beş kişinin boğazına en aşağı ayda bin lira lâzımdı! Bütün mallarını satsa ancak altı ay yaşayabilirdi. Sonra... Evet sonra, keşkül takıp dilenci olmak icap edecekti. Yaşaran gözlerinin önüne, erkeksiz, aç Anadolu köyleri, ıssız ovalar, viran tekkeler, yıkık kervansaraylı Turan yolları, uzak uzak Buhara, Semerkant, Hîve mezarlıklarının müphem hayali geldi. “Ben hakikaten deliymişim! Neler düşünüyorum, bak!” dedi. Koltuğundaki bohçayı yere attı. </p>
			<p class="paragraf">Kalıpsız fesini iki eliyle bir hamlede bastırdı. Birdenbire döndü. Hani o bir saat evvel çıktığı yere doğru alabildiğine koşmağa başladı. </p>
			<p class="yildiz">* * *</p>
			<p class="paragraf">Eski tımarhanenin genç doktoru, pencereleri sarı güllerle örtülmüş sakin dairesinden dalgın dalgın çıkarken, azıcık daha Cabi Efendi’yle toslaşacaktı. </p>
			<p class="paragraf">“!!!”</p>
			<p class="paragraf">“Beni yine odama koyunuz!”</p>
			<p class="paragraf">Doktor geriledi. Kan ter içinde soluyan ihtiyarcığı dikkatle süzdü. </p>
			<p class="paragraf">“Siz iyi oldunuz canım!” dedi.</p>
			<p class="paragraf">“Hayır efendim. Beni yine içeri tıkınız. Allah aşkınıza!..”</p>
			<p class="paragraf">“Niçin canım?” </p>
			<p class="paragraf">Cabi Efendi dua eder gibi tombul ellerini havaya açtı. Boynunu, sola eğri çarpık burnunu aksi istikamete bükerek “Beni içeri tıkınız. Allah aşkınıza! Ya ben akıllanmamışım ya bütün dünya zır deli olmuş!” dedi. </p>
			<p class="paragraf">Hakikaten, kanlı çanaklarından fırlayan iri parlak gözleri pek fena, pek acı, pek korkunç bakıyordu. </p>
			<p class="paragraf ParaOverride-7"><span class="CharOverride-10">Vakit, </span>Sayı: 215, 24 Mayıs 1334/1918, s. 3.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-203-backlink" id="footnote-225-203">203</a>	Sultan II. Abdülhamit devri halk ressamlarından Harputlu Mehmet Hulusi kastediliyor.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-204-backlink" id="footnote-225-204">204</a>	Metinde “boşanmıştı”.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-205-backlink" id="footnote-225-205">205</a>	Naci Kasım Açıkel kastediliyor.</p>
				</div>
			</div>
		</div>
	</body>
</html>