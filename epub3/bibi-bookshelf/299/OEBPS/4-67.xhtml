<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-67</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">     </p>
			<p class="baslik" id="_idParaDest-65">Çakmak</p>
			<p class="paragraf">“Ulan İboş, sen be!”</p>
			<p class="paragraf">“Vay Mıstık, sen ha?” </p>
			<p class="paragraf">“Ben ya...” </p>
			<p class="paragraf">.....</p>
			<p class="paragraf">İki hemşehri hemen kucaklaştılar. Makedonya’dan çıktıkları günden beri görüşmemişlerdi. Şimdi bu ücra Anadolu kasabacığının dışarısında, bu inleye inleye akan çakıllı dereciğin başında böyle karşı karşıya gelmek... onlar için umulmadık bir saadet oldu! Hayretle karışan sevinçleri pek samimiydi. Terk ettikleri eski vatanlarında ikisi de sürücülük yapardı. Yılın her mevsimine göre ayrı bir ticaretleri vardı. Sonbaharda Sırbistan’a geçerler, at, katır, eşek alır... kış gelince cambazlığı bırakarak Bulgaristan’dan zahire taşırlardı. Vakıa hiç ortaklık etmemişlerdi. Ama gayet iyi tanışırlardı. Birbirlerinin hakkında nihayetsiz bir itimat beslerlerdi. Mıstık kirli sarı yüzünde gayet temiz birer canlı mücevher gibi mavi mavi parlayan küçük gözlerini oynatarak sordu: “Ne yapıyorsun bakalım?” </p>
			<p class="paragraf">“Hiç...”</p>
			<p class="paragraf">“Burada ne arıyorsun?” </p>
			<p class="paragraf">“Hiç. Geçiyorum. Eey sen?” </p>
			<p class="paragraf">“Ben de.”</p>
			<p class="paragraf">“Nereye gidiyorsun?” </p>
			<p class="paragraf">“Daha belli değil. Sen nereye?” </p>
			<p class="paragraf">“Benim de belli değil.” </p>
			<p class="paragraf">“Ne vakitten beri buradasın?” </p>
			<p class="paragraf">“Bir ay var...”</p>
			<p class="paragraf">“Ben de aşağı yukarı bir aydır buralardayım!”</p>
			<p class="paragraf">.....</p>
			<p class="paragraf">İkisi de henüz gençtiler. Çolukları çocukları yoktu. Sermayeleri, sırtlarındaki iplerle bellerindeki kuşaklarıydı. Anadolu ’da şehir, kasaba, köy beğenmiyorlardı. Çiftçi olmadıkları için toprağa, zanaat sahibi olmadıkları için çarşıya ehemmiyet vermiyorlardı. Aradıkları kalabalık bir ticaret yeriydi! Yüzde üç yüz kâr bırakacak bir ticaret yeri... </p>
			<p class="paragraf">İboş “Gözünü sevdiğimin Rumeli’si...” dedi, “nerede o günler?”</p>
			<p class="paragraf">Mıstık başını salladı.</p>
			<p class="paragraf">“Nerde?.. Eski çamlar bardak oldu. İşin yoksa burada on kuruş gündelikle eşek gibi çalış...” </p>
			<p class="paragraf">“....”</p>
			<p class="paragraf">Derenin kenarı düz bir çimenlikti. İhtiyar söğüt ağacı alaca gölgeliklerini sudaki aksine karıştırıyor, etraftaki nihayetsiz tarlalar, tenhalıklarıyla zümrüt kumlu bir çölü andırıyordu. </p>
			<p class="paragraf">“Çökelim şuraya, be can...” </p>
			<p class="paragraf">“Çökelim be...” </p>
			<p class="paragraf">Çimenlerin üstüne bağdaş kurdular. Mıstık hazin hazin akan dereye bakarak “Ah, nerede bizim Mesta?” dedi. Sonra Anadolu sularının midesine dokunduğunu, sıtma yaptığını anlatmaya başladı. Kara kaşlı, kara gözlü, tıknaz, insan esvabı giymiş bir öküz kadar kuvvetli İboş, hep sıska arkadaşını tasdik ediyor... yanaklarından kan damlarken, Anadolu’ya geldi geleli hastalıktan baş kaldıramadığını söylüyordu. Sulardan sonra sırasıyla havadan, yollardan, şimendiferlerden, dağlardan, hanlardan, jandarmalardan bahsettiler. İboş büyük kırmızı kuşağından meşin bir kese çekti. Dar poturunun yamanmış bir yırtığa benzeyen cebinden nikel bir çakmak çıkardı. Kirden rengi belli olmayan bir keseyi Mıstık’a uzattı.</p>
			<p class="paragraf">“Yap bakalım, bir cigara...” </p>
			<p class="paragraf">Mıstık keseyi daha açmadan... zayıf, tıraşı uzamış, pis suratını fena hâlde ekşiterek “Tütün değil, mübarek, tezek!” dedi. </p>
			<p class="paragraf">“Ah bizim tütünler!”</p>
			<p class="paragraf">“Dilber saçı sanırdın...” </p>
			<p class="paragraf">“Tutam tutam sırmaydı...” </p>
			<p class="paragraf">....</p>
			<p class="paragraf">Cigaralarını sardılar. Anadolu tütünlerinin, Rejinin,<span class="dipp"><a class="_idFootnoteLink" href="#footnote-225-167" id="footnote-225-167-backlink">167</a></span> kaçakçıların aleyhinde küfürler savurarak içmeye başladılar. Her şeyden ziyade Anadolu’nun ahlâkından, hilekârlığından, geçimsizliğinden şikâyet ediyorlardı. </p>
			<p class="paragraf">Mıstık “Tövbe! Tövbe!” dedi. “Hele yalan yere yemin etmeleri...” </p>
			<p class="paragraf">“Evet, bu en fena tabiatları...” </p>
			<p class="paragraf">“Bir gün yer yarılacak, vallahi hepsi batacak...” </p>
			<p class="paragraf">“Batacak, batacak...” </p>
			<p class="paragraf">“Batacak!”</p>
			<p class="paragraf">Tutulacak işleri, hükümetin himayesini, muhacirlik imtiyazlarını konuştular... Belki bir saatten ziyade... Beğenmedikleri tütünden, birbiri arkasına, onar cigara içmişlerdi. Kalkarlarken tütün kesesini kuşağına sokan İboş arandı, tarandı. Eğildi, üstünde oturdukları çimenleri elleriyle yokladı. Doğruldu. Kaşlarını çattı. Yumruklarını böğrüne dayadı. Çok kirpikli gözlerini süzdü. Mıstık’a baktı: “....”</p>
			<p class="paragraf">“Ne var?” </p>
			<p class="paragraf">“Ver, diyorum.” </p>
			<p class="paragraf">“Ne istiyorsun?” </p>
			<p class="paragraf">“Bilmiyor musun?” </p>
			<p class="paragraf">“Yooo...k!”</p>
			<p class="paragraf">“Çakmağı ver diyorum.” </p>
			<p class="paragraf">“Hangi çakmağı?” </p>
			<p class="paragraf">“Ulan, inkâr mı ediyorsun?” </p>
			<p class="paragraf">“Neyi, be?”</p>
			<p class="paragraf">“....”</p>
			<p class="paragraf">İboş dişlerini sıktı. Açılan yumrukları titremeye başladı. Bu, âdeta insanı eşek yerine koymaktı! Sakin bir tatlılıkla sordu: “Biz burada otururken yanımıza kimse geldi mi?”</p>
			<p class="paragraf">“Hayır.” </p>
			<p class="paragraf">“Ben tütün kesesiyle beraber bir çakmak çıkardım mı?” </p>
			<p class="paragraf">“Çıkardın.” </p>
			<p class="paragraf">“Cigaralarımızı o çakmakla yakmadık mı?” </p>
			<p class="paragraf">“Yaktık.” </p>
			<p class="paragraf">“Buradan kalkıp bir yere gittik mi?” </p>
			<p class="paragraf">“Hayır.” </p>
			<p class="paragraf">“Öyleyse çakmak nerede?” </p>
			<p class="paragraf">“Ben ne bileyim?” </p>
			<p class="paragraf">“Sen aldın...” </p>
			<p class="paragraf">“Hâşâ...” </p>
			<p class="paragraf">İboş üstünü başını, yerleri, çimenlerin arasını dikkatle, tekrar tekrar aradı. Çakmağı Mıstık’ın çaldığından artık hiç şüphesi kalmadı. Bunun hemşehriliğe yakışmayacağını söyledi. Yalvardı, yakardı. Mıstık “Hâşâ... Kabul etmem vallahi...” diye birbiri arkasına yeminleri basıyor, arkadaşının bu ithamını ağır bir hakaret sayarak kabarıyor, kavga çıkarmaya kalkıyordu. İboş’un eski memleketinde tuhaf bir şöhreti vardı. Ona “Bir pire için yorganı yakan” derlerdi. En ufacık hakkını bile kimsede bırakmazdı. Hatta bir defa, eşyasını taşıdığı bir müddeiumumî, bozukluğu olmadığı için sürücü ücretinden iki kuruşçuğunu eksik vermişti. Bu iki kuruşu bırakmamak inadıyla İboş o vaktin Müfettiş-i Umumîliğine, Dâhiliye Nezaretine, Vilâyete tam beş yüz kuruşluk şikâyet telgrafı çekmişti. </p>
			<p class="paragraf">Bu vaka bütün Rumeli’nce meşhurdu. </p>
			<p class="paragraf">“Sen beni bilirsin Mıstık” dedi, “ben kimsede bir şeyimi bırakmam. Ver şu çakmağı.” </p>
			<p class="paragraf">“Almadım vallahi...” </p>
			<p class="paragraf">“Eey, sen almadın, ben de almadım, ecinniler mi gelip aldı?” </p>
			<p class="paragraf">“Bilmem.” </p>
			<p class="paragraf">“Ben senden bu çakmağı çıkarırım.” </p>
			<p class="paragraf">“Almadım ki, ne çıkaracaksın...” </p>
			<p class="paragraf">“...”</p>
			<p class="paragraf">“?..”</p>
			<p class="paragraf">...</p>
			<p class="paragraf">İboş mahkemeye müracaatla dava edeceğini söyledi. Hiddetle, kasabaya doğru giden yola atıldı. Hâlbuki Mıstık çakmağı çalmıştı. İçinden “Görmeden aldım. Şahit yok. Sepet yok. Bir yemin değil mi? Ederim” dedi. Dışından –bir dakika evvel o kadar tatlı tatlı muhabbet ettiği arkadaşına– acı acı haykırdı: “Haydi beraber gidelim, ben de senden namus davası edeceğim.” </p>
			<p class="paragraf">“Haydi gel...” </p>
			<p class="paragraf">Etrafı derin hendeklerle çevrilmiş tozlu yoldan yan yana yürümeye başladılar. Ama iki şaşı göz gibi biri sağa, biri sola bakıyordu. </p>
			<p class="yildiz">* * *</p>
			<p class="paragraf">... Yarım saat sonra... </p>
			<p class="paragraf">Hükümet konağındaki küçük mahkeme salonunda idiler. Alt kattan, azgın zaptiye beygirlerinin kişnediği, tepindiği işitiliyor... açık pencerelerden birbirlerini öldürmek için kovalıyorlar sanılan kırlangıçlar giriyorlar, siyah tahtalı eski tavanın çatlaklarında çamurdan delikleri andıran yuvalarına konuyorlardı. </p>
			<p class="paragraf">Ak sakallı hâkim, enfiyesini çekerek, bu iki yabancının davasını dikkatle dinledi. </p>
			<p class="paragraf">İboş’a sordu: “Bu adamın çakmağını çaldığına şahidin var mı?” </p>
			<p class="paragraf">“Yok.” </p>
			<p class="paragraf">Mıstık’a döndü: “Sen de çalmadım diyorsun.” </p>
			<p class="paragraf">“Evet. Hem de namus davası ediyorum. Bana hırsız demek istiyor. Ben bunu kabul etmem.” </p>
			<p class="paragraf">“O başka mesele... Şimdi sen çalmadığına yemin edeceksin. Eder misin?” </p>
			<p class="paragraf">“Ederim.” </p>
			<p class="paragraf">“Öyleyse evvelâ, senin istediğin dava görülmüş olur. Yani hırsız olmadığın meydana çıkar. Namusun temizlenir.” </p>
			<p class="paragraf">“Pekâlâ!”</p>
			<p class="paragraf">Gayet soluk, lekeli bir yeşil çuha örtülmüş kürsüye yaklaşan Mıstık yine yeşil bir bohçaya sarılı kitaba elini bütün kuvvetiyle bastı, çakmağı almadığına yeminler savurdu. O anda onun kazandığı davayı İboş kaybetti!</p>
			<p class="paragraf">... Tam dışarı çıkarlarken sevinen Mıstık’a hâkim, “Oğlum, sen on kuruş vereceksin!” dedi. </p>
			<p class="paragraf">Mıstık ağzıyla gözlerini açtı:</p>
			<p class="paragraf">“Niçin! Ben davayı kazanmadım mı?”” </p>
			<p class="paragraf">“Kazandın.” </p>
			<p class="paragraf">“Çakmağı benim almadığım meydana çıkmadı mı?” </p>
			<p class="paragraf">“Çıktı.” </p>
			<p class="paragraf">“Öyleyse ne parası istiyorsun?” </p>
			<p class="paragraf">“Mahkeme masrafı...”</p>
			<p class="paragraf">“!..” </p>
			<p class="paragraf">Mıstık vurulmuş gibi durdu. Önüne baktı. Ağzını yüzünü buruşturarak düşündü. Sonra İboş’a döndü. Yavaş yavaş elini koynuna soktu. </p>
			<p class="paragraf">“!”</p>
			<p class="paragraf">“?”</p>
			<p class="paragraf">“Altmış paralık şey için on kuruş veremem! Al malını uğursuz...” diye, biraz evvel katiyen çalmadığı tahakkuk eden çakmağı arkadaşının suratına fırlattı!</p>
			<p class="paragraf ParaOverride-7"><span class="CharOverride-10">Vakit</span>, Sayı: 25, 15 Teşrîn-i sânî [Kasım] 1333/1917, s. 2. </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-167-backlink" id="footnote-225-167">167</a>	Reji: Türkiye tütünlerini 30 yıl işlemek ve satmak üzere Osmanlı Bankası, Crédit Anstaldt ve S. Bleichröder grupları tarafından 1884’te kurulan anonim şirket, tütün idaresi. İmtiyazı, 1914’te beş yıl daha uzatılmıştır. 1926’da millileştirilerek Tekel kurulmuştur.</p>
				</div>
			</div>
		</div>
	</body>
</html>