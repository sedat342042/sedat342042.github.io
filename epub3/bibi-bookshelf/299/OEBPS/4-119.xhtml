<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-119</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="baslik" id="_idParaDest-117">Beynamaz</p>
			<p class="paragraf ParaOverride-8"><span class="CharOverride-10">Az tamah çok ziyan getirir!</span></p>
			<p class="paragraf ParaOverride-8">Atasözü</p>
			<p class="paragraf ParaOverride-14">Kırmızı yapraklı kuru meşe dallarından yapılmış kocaman çardağı ovadan kopan hırçın bir rüzgâr yıkacak gibi sarsıyordu. Penceresiz kahvenin loş karanlığından sıkılan köylüler, yine buraya toplanmışlar, Hacı İmam’ın tatlı tatlı söylediklerini dinliyorlardı. Yere yayılı yırtık, kaba hasırın kenarlarına hepsi boyunlarını büküp diz çökmüşlerdi. Sakin hâllerinde ayinsiz derin bir ibadet sükûnu vardı. Hacı İmam namaz aralarındaki boş vakitlerini hep vaaz etmek, nasihat vermekle geçirirdi. Bu, biraz ihtiyarca, çok rahattan semirmiş, küçük çakır gözlü, mübarek bir adamdı. Caminin dışında oldu mu, yaz kış, daima kolları sıvalı, abdest almağa alesta<span class="dipp"><a class="_idFootnoteLink" href="#footnote-225-253" id="footnote-225-253-backlink">253</a></span> bir vaziyette bulunurdu. Sarı abasının, şimdiye kadar kirli, temiz hiçbir tarafa dokunmamış eteklerini sımsıkı toplayıp belinin üstüne ağır bir kambur gibi yerleştirmek en birinci merakıydı. İşte on yedi senedir bu köyde yaşıyordu. Yedi yaşından yetmiş yaşına kadar herkesi cemaatle namaz kılmağa alıştırmıştı. Büyüklerin küçüklerin, kadınların kızların hatta çoluk çocuğun arasında bile artık abdest, namaz, oruç, zekât, farz, vacip münakaşalarından başka lâf olmazdı. Ezan vakitleri yaklaşırken bütün köylü, kışsa evlerinde, yazsa dağdan çağlaya çağlaya gelen minimini derede abdestlerini alırlar, itiş kakış aceleyle camiye dolarlardı. İmam Efendi aynı zamanda hafızdı da. Beş vakti gayet ağır kıldırır, dört rekâttan ibaret olan sabah namazcığını bile yarım saatten ziyade sürdürürdü. Onun [60] tatlı tesirli nasihatleriyle, ruhanî vaatleriyle köyün halkı, hayatı, manzarası; hâsılı her şeyi, hatta ismi bile değişmişti. Günün en aşağı yedi saatini abdest almakla, namaz kılmakla, camide aşir, kahvede hususî vaaz dinlemekle geçiren köylüler “ekim biçim” işlerini tamamıyla kadınlara bırakmışlardı. Bağlarda, bahçelerde, incirliklerde, zeytinliklerde hiçbir erkek görülmezdi. Ova komşuları artık buraya “Doğanlı” namını vermiyorlar, “Sofular Köyü” diyorlardı. Fakat işte içinde uyanıkken hiç abdestsiz insan bulunmayan bu sofu köyün tek bir beynamazı vardı: Gâvur Ali... Hacı İmam galeyana gelerek “yarın ahrette” köyce cennete nasıl gireceklerini, hurilerle gılmanları aralarında nasıl pay edeceklerini ballandıra ballandıra anlatırken Gâvur Ali’yi hatırlayınca birdenbire susar, somurturdu. Bu kıpkızıl bir zındıktı. Daha ömründe bir defacık olsun abdest aldığını, camiye girdiğini, sadaka, zekât verdiğini gören yoktu. Bekârdı. Anası babası çoktan ölmüşlerdi. Hısım akrabasıyla da dargındı. Köyün poyraz tarafında, tepedeki küçük ağılında yalnız başına oturur, yanına çoban, uşak filân almazdı. Gayet hasisti. Vakıf mera borçlarını batırır, pazar günleri çarşıdan öteberi alırken iki para için kavga çıkarır, değirmende ununu “Az bir şey...” diye bedava öğüttürmek isterdi. Askerlikte gittiği Arnavutluk’tan beş sene evvel tezkere alıp dönünce ilk işi evini, tarlalarını, bağlarını satmak oldu. Eline geçen para ile ağılını yapmıştı. Ucuz ucuz topladığı, yetiştirdiği koyunların sayısı beş yüzü bulunca sürüsüyle beraber gâvur İzmir’in yolunu tutuyor, tam altı ay görünmüyordu. Onun köyde bin türlü hasislik ettiği hâlde İzmir’de bol bol harç ettiğini duymuşlardı. Köyün dışında yedi kat bir elmiş gibi yaşıyor, herkese hakaretle bakıyor, pazara indiği zaman kendine verilen selâmı bile almıyordu. Rast geldiğine dişlerini sıkar, Arnavutluk’ta öğrendiği kabadayı şivesiyle, “Ah bire, keratalar bire! Karılarınız olmasa açlıktan gebereceksiniz, bire...” diye küfrü basardı.</p>
			<p class="paragraf">Kimseden korkusu yoktu. Askerden getirdiği ağır Rumeli kebesini çıkardığı zaman, belindeki kocaman Karadağ tabancası göze çarpardı. Kulübesine uğrayan ahbap jandarmalara “kurt için” diye gösterdiği mükemmel bir de martini vardı. Kuraklık, çekirge, salgın filân gibi felâketler baş gösterdi mi, köylü hemen Gâvur Ali’yi düşünür, “Kurunun yanında yaş da yanıyor!” derdi. Evet, Allah bazen onun dinsizliğine, küfürbazlığına kızıyor, sırf onu cezalandırmak için –sanki hainin bağı bahçesi, çifti çubuğu olmadığını bilmiyormuş gibi– tarlalara yağmur vermiyor, bağlara filoksera gönderiyordu. İşte bu yıl da havalar kurak gidiyordu. Çakır İmam’ın etrafındaki halkadan bir ihtiyar, “Hacı Efendi, hâlimiz ne olacak? Bizi bir gün yağmur duasına çıkarıversen...” dedi.</p>
			<p class="paragraf">İki saattir anlattığı “Kesikbaş” hikâyesini yeni bitiren imam, böyle ehemmiyetli bir teklifi işitince üç aydır gökten bir damla rahmet düşmediğini hatırladı. Ağır kebesiyle, siyah kalın kaslarıyla, beyaz keçe külâhıyla Gâvur Ali gözünün önüne geldi.</p>
			<p class="paragraf">Sık ağaçların üstünden yalnız beyaz ince minaresi gözüken camiye doğru baktı. Büyük çınarlar rüzgârla dalgalanarak fasılasız zikreder gibi fısıldıyorlar, ağustosböcekleri cır cır ötüyorlardı. Cami ile kahvenin arasında iri çakılları aşan dere çağlayarak köpürüyor, dar tahta köprünün başında yatan bir sürü kaz boyunlarını eğerek tek gözleriyle havaya bakıyorlar, sanki biraz rahmet bekliyorlardı.</p>
			<p class="paragraf">“Köyümüzde bir zındık varken Hak Taalâ bakalım duamızı kabul eder mi ki...” diye başını salladı. Sonra Gâvur Ali’yi hatırlayınca –yaralarına dokunulmuş gibi– kaşları çatılan, suratları buruşan köylülere, “Ben onu imana getireceğim” dedi. Mintanının cebinden temiz bir kaplumbağa yavrusuna benzeyen Piryol saatini çıkardı. Yavaşça açtı, baktı.</p>
			<p class="paragraf">“Ne duruyoruz?” diye yerinden fırladı, “İkindiye üç çeyrek kalmış. Haydin abdestlerimizi tazeleyelim ağalar!”</p>
			<p class="paragraf">Köpüklü dereciğin kenarına koşanlardan ürken kazlar, tıslayarak, sallana sallana köprünün başından uzaklaştılar.</p>
			<p class="yildiz">* * *</p>
			<p class="paragraf">Bir sabah Gâvur Ali ağılının dış kapısına serdiği kara kebeye yan gelmiş, kavalıyla, askerde öğrendiği: </p>
			<p class="paragraf"><span class="CharOverride-10">Drama köprüsünden</span></p>
			<p class="paragraf"><span class="CharOverride-10">Gece mi geçtin,</span></p>
			<p class="paragraf"><span class="CharOverride-10">Debreli Hasan...</span></p>
			<p class="paragraf ParaOverride-14">türküsünü çalıyordu. Dik yeşil tepeden akıp köye doğru sapan keçi yolundan bir adamın geldiğini gördü. “Acaba kim?” diye dikkatle baktı. Tanıdı. Bu, Hacı İmam’dı. Sarı aba çakşırı, sarı aba cübbesinin eteklerinden yapılmış kocaman kamburuyla tıpkı canlı canlı şişirilerek tulum yapılmış yuvarlak bir deve yavrusuna benziyordu. Ağıla çıkacağı belliydi. Çünkü bu yol başka yere gitmezdi. Burada ne işi vardı? Acaba zekât filân istemeğe mi geliyordu? Ali kavalını yere koydu. Doğruldu. “Zok, Zok, Zok” diye seslendi. Hışım gibi kapıdan fırlayan iri sarı köpeğe uzaktan geleni gösterdi.</p>
			<p class="paragraf">“Haydi, tut bire!” dedi. Köpek havlayarak Hacı İmam’a doğru koştu. Gâvur Ali gülümseyerek Zok’un gidişine baktı. Yeri yalayarak seken ağır bir ok gibi uçuyordu. Elindeki sopayla kendini korumağa çalışan imama bir anda yetişti, saldırmağa, etrafında dönmeğe başladı. İmam bir sağa, bir sola dönüyor, kalın sopasını Zok’un dizlerine savuruyordu. Can havliyle “Ali Ağa, hey Ali Ağa...” diye haykırdı.</p>
			<p class="paragraf">Gâvur Ali cevap vermedi. İmam yine seslendi. Arada iki yüz arşın kadar bir yer vardı. Nihayet, ayağa kalktı, bağırarak sordu: “Ne var, bire?”</p>
			<p class="paragraf">“Şu köpeği çağır, oğul! Parçalayacak beni!”</p>
			<p class="paragraf">“Geri git, tepeyi dön; korkma, arkandan gelmez.”</p>
			<p class="paragraf">İki adam uzaktan birbirleriyle bağrışırken, Zok, daha ziyade azıyor, yüzüne savrulan sopaya kudurmuş gibi atılıyor, avazı çıktığı kadar havlıyor, gazabından taşları toprakları ısırıyordu.</p>
			<p class="paragraf">Hacı İmam, “Oraya geleceğim!” deyince Gâvur Ali içinde sebepsiz bir sıkıntı duydu, kızdı.</p>
			<p class="paragraf">“Burada ne yapacaksın ki?”</p>
			<p class="paragraf">“Seni göreceğim.”</p>
			<p class="paragraf">“Beni ne göreceksin?”</p>
			<p class="paragraf">“Bir sözüm var.”</p>
			<p class="paragraf">“Söyle oradan!”</p>
			<p class="paragraf">“Uzaktan denmez oğul! Şu köpeği bir çağır sen hele...”</p>
			<p class="paragraf">Gâvur Ali tekrar düşündü. Köpeği çağırmadı. Kendi yavaş yavaş yoldan aşağı inmeğe başladı. Zok efendisinin geldiğini görünce yabancının işini daha çabuk bitirmek için gayrete geliyor, deliriyordu. Gâvur Ali kan ter içindeki imama yaklaşınca Zok’a, “Haydi defol, yukarı bire...” diye bağırdı. Birden susan köpek, kuyruğunu bacaklarının arasında kıstı. Hakikaten insanî bir nazarla dargın dargın Gâvur’a baktı. Fakat hiç karşı gelmezdi. Son derece muti idi. Acı acı ulumalarla inleyerek, dönüp [61] dönüp yabancıyla konuşan efendisine bakarak ağıla çıktı. Kara kebenin yanına arka ayaklarının üstüne oturup düşmanına hiçbir vakit inanamayan âkil bir muhafız dikkatiyle gözlerini aşağıdaki efendisiyle yabancıya dikti. Muhakkak bir felâketi sezmiş gibi ince, keskin uzun sesler çıkarıyor, iri pençeleriyle toprağı eşiyor, sabırsızlanıyordu. Gâvur Ali imamın karşısında durdu.</p>
			<p class="paragraf">“Ne söyleyeceksin?” dedi.</p>
			<p class="paragraf">“Şey.”</p>
			<p class="paragraf">“Ne?”</p>
			<p class="paragraf">“Senin kaç koyunun var?”</p>
			<p class="paragraf">“Kaç koyunum varsa var, senin nene gerek be herif...”</p>
			<p class="paragraf">Çakır İmam, aşağı perdeden davrandı, gülümsedi.</p>
			<p class="paragraf ParaOverride-14">“Ne kızıyorsun be Ali Ağa” dedi, “kaç koyunun olursa olsun, bana ne? Benim meramım sana yalnız bir şey sormak.”</p>
			<p class="paragraf">“Sor bakalım.”</p>
			<p class="paragraf">“Ne kadar koyunun varsa az zamanda iki misli daha artmasını ister misin, istemez misin?”</p>
			<p class="paragraf">“İsterim.”</p>
			<p class="paragraf">“Öyleyse gel namaza başla. Koyunların iki misli daha artmazsa yine namazdan vazgeç, ama bir kere dene. Din kardeşiyiz, sen de bizim köyün evlâdısın. Senin zarar görmene razı değiliz.”</p>
			<p class="paragraf">Gâvur Ali, bir eliyle ensesini kaşıyor, öbür eliyle kırmızı kuşağını sıvazlıyor, başını sallayarak gülüyordu. İmamın çakır gözlerine dik dik baktı.</p>
			<p class="paragraf">“Benim kârımdan sana ne?” diye sordu.</p>
			<p class="paragraf">“Hiç!”</p>
			<p class="paragraf">“Öyleyse bana ne karışıyorsun?”</p>
			<p class="paragraf">Çakır İmam Gâvur Ali’nin omzundan tuttu. “Çök şuraya!” dedi. Çimlerin üstüne oturdular.</p>
			<p class="paragraf">“Sen namaza başlarsan benim bir faydam olur mu?”</p>
			<p class="paragraf">“Bilmem.”</p>
			<p class="paragraf">“Ne bilmeyeceksin? Sevabı da, kârı da, faydası da sana.”</p>
			<p class="paragraf">Çakır İmam keskin bir köylü mantığıyla namazın kârlarını anlatmağa başladı. Gâvur Ali’nin zındık olduğunu bildiği için hiç “yarın ahret”ten bahsetmiyordu. Bir dula kocasından miras kalan bir altının nasıl bin olduğunu, bereketin sırlarını, bolluğun sebeplerini uzun uzadıya saydı, döktü. İsimsiz, zamansız, mekânsız olan hikâyelerinde öyle bir hakikat çeşnisi vardı ki Gâvur Ali yarım saat geçmeden yumuşadı, içinden: “Bir denerim, eğer dediği gibi koyunlar artarsa namazı bırakmam.” dedi. Çakır İmam, ibadet mükâfatı olarak yalnız maddî şeyleri gösteriyordu. Eğer Ali inat etmeyip namaza başlarsa sürüsü binleri bulacak, ağılı büyüyecek, hatta bir gün bütün civar meraların sahibi bile olacaktı. Dünyayı bir yaratan vardı. Veren de oydu, alan da... Onu memnun etmek en büyük akıllılıktı. Gâvur Ali’nin de buna aklı yattı. Ama ne abdest almasını, ne namaz kılmasını biliyordu. Küçükken öğrendiği sureleri Arnavutluk’ta bütün bütün unutmuştu. Çakır İmam, “Zarar yok, zarar yok?” diyordu. “Yat kalk! Cemaate uy. Çoban ibadeti bu! Allah yine kabul eder.”</p>
			<p class="paragraf">“...”</p>
			<p class="paragraf">Gâvur Ali’nin, ne kadar maddîleşse yine mâ-fevka’t-tabiaya son derece müsait olan köylü muhayyilesi ucu ufukta kaybolan sürülerle doluyor, karşısında altın dolu heybeler görüyor gibi oluyordu. Ayağa kalkacakları zaman imamın, ağzına uzattığı eli gayr-i ihtiyarî öptü; “Yarın inşallah!” dedi.</p>
			<p class="paragraf">“Ne yarını?”</p>
			<p class="paragraf">“Yarın camiye gelirim.”</p>
			<p class="paragraf">“Niçin yarın gelesin be oğul! Bugün cuma! Gel, cuma namazından başla. Haydi.”</p>
			<p class="paragraf">“Ağılı kapasam...”</p>
			<p class="paragraf">“Vazgeç. Kim girecek? Allah’a tevekkül ol.”</p>
			<p class="paragraf">Gâvur Ali, manyatizma edilmiş gibi hiç mukavemet göstermiyordu. İmamın arkasından yürüdü.</p>
			<p class="paragraf">Yukarıdan efendisinin yabancıyla beraber gittiğini gören Zok acı acı havlamağa başladı.</p>
			<p class="yildiz">* * *</p>
			<p class="paragraf">Gâvur Ali’nin ilk namazı köy için büyük bir hadise oldu. Çakır İmam’ın en dinsizleri imana getirmekte mahareti zaten malûmdu. Fakat Gâvur Ali gibi yıllanmış bir zındığın doğru yola geleceğini kimse ümit etmiyordu. Köy halkı bu harikadan âdeta şaşırdı. Şaşkınlıkları sevinçle karışıktı. O gece onu ağıla bırakmadılar. Şerefine bir ziyafet tertip ettiler. Camide ilâhiler okundu. Ertesi sabah Gâvur Ali misafir kaldığı âyan Ese’nin evindeki temiz odada uyanınca kendini bütün bütün değişmiş buldu. Evet, kahvede toplanan halkın arasında, lezzeti tarif olunamaz bir neşe vardı. Abdestini alan geliyor, hem kurulanıyor, hem kahvesini içiyordu. Ali de dereden abdestini aldı. Camiye girdi. Namazdan sonra cemaat dağılmıyor, doğru kahveye göç ediyordu. Ali de aralarından ayrılmadı. İçinden, “Öğleyi de kılar, sonra ağıla çıkarım!” diyordu. Fakat öğle namazından sonra köylü yine onu bırakmadı. “Mevlit” okunacaktı. Daha mevlit bitmeden dört aydır yağmayan yağmur dışarısını sel içinde bıraktı.</p>
			<p class="paragraf">Gâvur Ali kahveden ağıla gitmeğe kımıldadıkça, “Dur, rahmet dinsin de, öyle gidersin...” diye tutuyorlardı. İkindiyi, akşamı cemaatle kıldı. Gök delinmiş gibi yağmur durmuyor, ha bire yağıyordu. Bu bereket müjdesinden sevinen minnettar köylüler o gece de Ali’yi ağıla bırakmadılar.</p>
			<p class="paragraf">Ertesi sabah, namazdan sonra kahvede Çakır İmam, sanki Gâvur Ali ile evvelden anlaşmış gibi, “Hey ağalar! Bizim Ali Ağa’ya küçük bir çoban lâzım ağılı beklemek için... Kendisi her vakit çıkıp inemeyecek. Eğer ona doğru bir çoban bulamazsak beş vakitte cemaate gelemez. Buna razı mısınız?” dedi.</p>
			<p class="paragraf">Köylülerin hepsi bir ağızdan cevap verdi: “Razı değiliz, razı değiliz!”</p>
			<p class="paragraf">“Öyleyse ufak bir oğlan bulun bakalım...”</p>
			<p class="paragraf">Gâvur Ali, şimdiye kadar yanına kimseyi almamıştı. “Elden vefa, zehirden şifa!” derdi. Başkasına teslim olunan mal kaybolmuş sayılırdı. Fakat kahvede cemaatin karşısında sesini çıkaramadı. Evet, hakikaten bir adam tutmazsa beş vakitte cemaate nasıl yetişecekti? Ağılla caminin arasında en aşağı iki kurşun atımı yer vardı. Hem iki günlük sofuluk onun ruhunu epeyce değiştirmişti. Kahve çok rahattı. İyi yarenlik oluyordu. O gün köylünün bulduğu çocuğu ağıla götürdü. Zok azıcık daha ikisini de parçalayacaktı. Evvelâ bu terbiyesiz köpeği tuttu, bağladı. Güzel bir dövdü. Sonra çocuğa işlerini öğretti. Her sabah koyunları nasıl, nereye çıkaracağını, köpeğin ekmeğini ne vakit vereceğini, akşam ne vakit döneceğini iyice anlattı. Kendisi namaza dara dar yetişti. Günler geçtikçe birçok meselelere merak sarıyor, farz, vacip münakaşalarına o da karışıyordu. İmamdan namaz surelerinden başka iki de aşır öğrendi. Yatsı namazlarından sonra kahvede, pek güzel vakit geçiriyordu. Kahveciyle anlaştı. Artık geceleri de ağıla çıkmaz oldu. Orada peykenin üstüne yatıyordu. Fakat o ilk namaz kıldığı [62] gün başlayan yağmur bir türlü dinmiyordu. Köyün her tarafı göl oldu. Hatta köylüler, Çakır İmam’a, “Kuraklık duası da olur mu?” diye sormağa başladılar. Bir ay geçti, iki ay geçti. Bu esnada yağmur ancak bir, yahut iki gün fasıla vermişti. Durur durmaz yine aynı dehşetle başlıyordu. Ali bir gün kahvede vaaz dinlerken çobanın geldiğini gördü.</p>
			<p class="paragraf">“Ne var ülen?” diye üzerine gitti. Çocuk bir şeyden korkmuş gibiydi.</p>
			<p class="paragraf">“Koyunların burnundan sarı sarı bir şeyler akıyor. Ölüyorlar” dedi.</p>
			<p class="paragraf">“Ölüyorlar mı?”</p>
			<p class="paragraf">“Ölüyorlar. Altı günden beri elli taneden ziyade öldü.”</p>
			<p class="paragraf">“Ne?..”</p>
			<p class="paragraf">“Gel de bak.”</p>
			<p class="paragraf">Gâvur Ali kahvedeki cemaate hiçbir şey söylemeden küçük çobanla uzaklaştı. Bir nefeste ağıla yetişti. Koyunlar hepsi afsuna tutulmuş gibi yerde yatıyorlardı. Hemen ölüleri ayırdı, akşama kadar bunları yüzdü. Zok bu derileri kokluyor, başını havaya kaldırarak acı acı uluyordu. Gâvur Ali çocuğa, “Sen bunları bataklığa sürmüşsün! Hepsi zehirli ot yemişler!” diye çıkışmak istedi. Hâlbuki çoban sürüyü kendi gösterdiği yerden başka yere götürmediğine yemin etti. Gâvur Ali yağmurun altında çobanıyla beraber meraya çıktı, birdenbire şaşırdı. En tepelik yerlerde sarı sarı bataklık çiçekleri bitmişti. Yağmur her tarafı batak içinde bırakmıştı. Rutubetten her taraf küf kokuyor, insan basarken ayakları baldırlarına kadar çimenlere batıyordu. Gâvur Ali o gece köye dönemedi. Fakat ağılda fena hâlde canı sıkıldı. Hele yakın bir felâketin hayalini görür gibi durmadan uluyan Zok’a bütün bütün kızdı. Kalktı, iki defa daha dövdü. Daha güneş doğmadan, yağmur altında, sabah namazına yetişti, camiden çıkarken Çakır İmam’ı tuttu.</p>
			<p class="paragraf">“Hani bizim koyunlar çoğalacaktı? Elli tanesi öldü” dedi.</p>
			<p class="paragraf">Çakır İmam gayet ehemmiyetsiz bir şeyden bahsolunuyormuş gibi, “Adam sen de Ali Ağa!” diye başını salladı, “Sen kalbini sağlam tut. Allah ellinin yerine yüz verir. Sonunda göreceksin...”</p>
			<p class="paragraf">Gâvur Ali iki aylık sofuluğun tesiriyle sağlam bir iman sahibi olmuştu. Çakır İmam’ın teminatını büyük bir hakikat gibi kabul etti. Yine namaza, niyaza, ibadete daldı. Haftada bir gün ağıla uğruyor, yeni ölen koyunların derilerini yüzüyordu. Bu derileri, köyden geçen bir bezirgâna beşer kuruşa sattı. Parasıyla bir mevlit okuttu, beş hatim indirtti. Fakat koyunlar ha bire ölüyorlardı. Çakır İmam bu meseleyi açar açmaz, onun ağzını “Sabret! Kalbini sağlam tut! Allah seni imtihan ediyor! O birin yerine bin verir!” diye hemen kapatıyor, malını mülkünü son puluna varıncaya kadar kaybettikten sonra ibadet kuvvetiyle padişah olan Hasan Efendi masalını anlatmağa başlıyordu. İki ay içinde ağılda kala kala yirmi beş koyun kaldı, fakat bir kere ok yayından çıkmıştı. Gâvur Ali namazı bırakmıyor; hiddetten, gazaptan, pişmanlıktan çatık kaşlı esmer yüzü morarıp morarıp kızardıkça köylü onunla alay eder gibi, “Suratına nur geldi, ülen namaza başlayalı...” diyorlardı.</p>
			<p class="paragraf">Koyunlar on tane kalınca Ali çobanı güzel bir dövdü. Tekmeleye tekmeleye kovdu. Kendi meraya gitmeye başladı. On koyunla bir kösemen, bir sürü sayılmazdı. Bunları köyün etrafında otlatıyor, yine namazını cemaatle kılabiliyordu. Fakat bir gece dalgınlıkla ağılın kapısını açık bırakmıştı. Sabah uyanınca içeride kösemenden başka canlı bir hayvan bulamadı. Zok, dış avlunun kapısında şeytan çarpmış gibi kıvranıyordu. Bütün vücudunu sarsan korkunç teşennüçlerle hıçkırıyordu. Ağzı köpük içindeydi. Gâvur Ali o günü boşu boşuna bütün meraları dolaştı, koyunlarını aradı. Acaba kurt mu kapmıştı? Akşam ağıla geldiği zaman hâlâ Zok hıçkırıyordu. Durmadı, köye indi. Artık bir kösemenle ağıl bekçiliği yapacak değildi ya. Çakır İmam’ı aradı. “Kasabaya gitti” dediler. O gece yatsı namazını kılmadı. Sabahleyin de kendini abdest almağa davet eden hemşehrilerine, “Hastayım. Namaz kılamayacağım” dedi. Bunun üzerine kahvede bir münakaşadır çıktı. Köylü namaz için mazeret tanımıyorlardı. Kesikbaş’ın dipsiz kuyuya düştüğü zaman nasıl ibadet ettiğini anlatıyorlar, Mevlit ahengiyle:</p>
			<p class="paragraf ParaOverride-24"><span class="CharOverride-10">Göz ucuyla namazın kılur idi</span></p>
			<p class="paragraf ParaOverride-12">mısraını hep bir ağızdan tekrarlıyorlardı. Gâvur Ali birdenbire kızdı. Yine eski zındıklığına döndü.</p>
			<p class="paragraf">“Ülen keratalar! Kılmayacağım işte. Siz ne karışıyorsunuz, bire?” diye haykırdı. Kime olduğu belli olmayan pis küfürleri basarak dışarı çıktı. Köylüler zavallının felâketiyle hiç meşgul değildiler. Yalnız onun birdenbire yine döndüğüne şaşıyorlardı. Gâvur Ali bütün gün köyün etrafında dolaşıyor, derenin kenarında tütününü içerken derin derin düşünüyordu. Niçin Çakır haininin sözüne uymuştu! İşte onun sebebine koyunlar bakımsız kalmışlar, altı ay içinde birkaç yüzden hiçe inmişlerdi. Bir plan kurdu. Şimdi martinini, heybeleri omuzlayıp Gâvur İzmir’in yolunu tutmalı, orada birkaç para kazanmalıydı. Başka yapacak bir şey yoktu. Köye girdi, ertesi gün için kendisine ekmek azık falan tedarik etti. Rast geldiği köylü hastalığının geçip geçmediğini soruyor, insanın hasta iken yattığı yerde nasıl namaz kılabileceğini tarife girişiyorlardı.</p>
			<p class="paragraf">Gâvur Ali hiç cevap vermiyor, içinden “Allah hepinizin belâsını versin!” diye homurdanıyordu. Güneş batmadan ağıla döndü. Zok ölmüştü. Kösemen kendisini bekliyordu. Kulübesine girdi, ekmekleri, peynirleri tıka basa heybelere yerleştirdi. Köşeye koydu. Ocağı tutuşturdu. Martini sildi. Çarıklarını yağladı; fakat, gece yarısı oldu. Yine uyuyamadı. Ocağın alevleri karşısında tekrar cahillikle uğradığı ziyanları düşünmeğe başladı. Birbiri arkasına kalın kalın cigaralar yapıyor; birini söndürmeden ikincisini yakıyordu. Gözünün önüne imamın iki cam zıpzıp gibi parlayan çakır gözleri geliyor:</p>
			<p class="paragraf">“Nasıl şeytana uydum?” diye başını sallıyor, çubuğu ağzına bıraktıkça boş kalan elini dizine vuruyordu. Ansızın arkasında bir tıkırdı duydu. Döndü. Aralık kapıdan kösemen girmiş, azık heybesini devirmişti. Ekmeği çıkarıp yemeğe çalışıyordu. Gâvur Ali acı acı gülümsedi. Ocağın kırmızı alevleri yüzünü sanki akmayan soluk kanlara buluyordu.</p>
			<p class="paragraf">“Ülen köse!” diye dişlerini sıktı. Bu hitabı duyan ihtiyar keçi içerisine birdenbire alevlerin dolduğu zeki bir nazarla efendisine baktı.</p>
			<p class="paragraf">“?”</p>
			<p class="paragraf">“Defol oradan... Kalkıp şimdi iki rekât namaza durursam, sen de olduğun yerde geberirsin!” dedi.</p>
			<p class="paragraf">Keçi bu korkunç tehdidin dehşetini hakikaten anlamış gibi alabildiğine şahlanarak dışarı kaçtı.</p>
			<p class="yildiz">* * *</p>
			<p class="paragraf">Ertesi sabah heybelerini, martinini, kebesini omzuna vurduktan sonra Gâvur Ali ağılın her köşesini dikkatle aradı. İki ay evvelki şen sürüsünden yadigâr olarak gurbete götürmek istediği emektar kösemenini bir türlü bulamadı. Sonra durdu, Zok’un naaşına uzun uzun baktı. Dış avluda ölüleri çalınmış, servileri kesilmiş bir mezarlık durgunluğu vardı. Fecir her tarafı pembe bir aydınlık içinde bırakmıştı. Kapıyı hiddetli bir beceriksizlikle kilitledi. “Ah bire boş kafa, ah bire boş kafa!” diye anahtarı başına vurdu. Batı tarafına yükselen yamacı tırmanmağa başladı. Arkasında kalan görünmez köyden tatlı, uzun, ulvî, berrak bir ezan sesi aksediyor, sanki onu son bir veda namazına çağırıyordu!</p>
			<p class="paragraf ParaOverride-7"><span class="CharOverride-10">Büyük Mecmua, </span>Sayı: 4, 28 Mart 1919, s. 59-62.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-253-backlink" id="footnote-225-253">253</a>	Hazır.</p>
				</div>
			</div>
		</div>
	</body>
</html>