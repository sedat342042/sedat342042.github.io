<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-148</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">     </p>
			<p class="baslik" id="_idParaDest-147">Efruz Bey’in Açık Hava Mektebi</p>
			<p class="paragraf">Efruz Bey Bilgi Bucağı’ndan çekildikten sonra evinde derin tetebbuatına dalmış, uğraşıyordu! Fakat kitap tedariki biraz müşküldü. Avrupa postası bir ayda gelmiyordu. Bir gün sıkıldı.</p>
			<p class="paragraf">“Ben kitapların olduğu yere gitsem” dedi. Hem Avrupa’da tahsilini de ikmal etmiş olurdu. Annesine bu fikri açtı. Bin dereden su getirdi. Nihayet kandırdı. Lâkin ne tahsil edecekti?</p>
			<p class="paragraf">“Müfat Bey’e danışırım” diye mırıldandı.</p>
			<p class="paragraf">Bu zat, Efruz Bey’in dünyada en beğendiği bir adamdı. Hemen hazırlandı. Ne vakitten beri bir kürek mahkûmu gibi odasında kapalı yaşıyordu.</p>
			<p class="paragraf">Sokağa çıkınca halkı, gelenleri, geçenleri o kadar şen, o kadar şatır gördü ki, “Ne tuhaf! Bütün dünya mesut!” dedi. Rüzgârsız parlak bir sabah her tarafı parlatıyor, apartmanların pencerelerinden hizmetçi kızlar öteberi silkiyorlardı. Yaya kaldırımlarında beyaz esvaplı dadılar çocuk arabaları sürüyorlar, mektebe geç kalmış yaramazlar itişerek, kakışarak koşuyorlardı. Harbiye Mektebinin önünde bir arabayı durdurdu. İçine atladı. “Aksaray’a!” dedi.</p>
			<p class="paragraf">Müfat Bey gece gündüz Aksaray’daki “Tıfıl Kovuğu”<span class="dipp"><a class="_idFootnoteLink" href="#footnote-225-356" id="footnote-225-356-backlink">356</a></span> denilen mektebinde bulunurdu. Burası eski bir konaktı. Dört yüksek duvar arasında gayet rutubetli, dar, çukur bir bahçenin içindeydi. En üst kattan bile duvarların öbür tarafı gözükmezdi. Altmış sene evvel, doksan yaşından sonra on dört yaşında bir kızla evlenen kıskanç bir ihtiyar tarafından yaptırılmıştı. Mal sahibi bahçenin duvarlarını yapan ustaya mütemadiyen, “İçerisini kargalar bile görmesin!” demişti. Şimdi uçan kargalar değil, hatta kenarlarına konan serçeler bile içerisini görmüyorlar; bostan kuyusu zannederek kaçıyorlardı. Halk mektebe, bu mimarî vaziyeti için “Kovuk” namı verilmiş sanıyordu. Hâlbuki bu namın sebebi mektebin çukurluğu, kapanıklığı filân değildi. Müfat Bey her ne hususta olursa olsun intihalin aleyhinde bulunanlardan biriydi. Şiirlerini perestiş seviyesinde sevdiği Fikret’in bile yirmi beş senede yazdığı eserin ismini Emile Bergerat’dan<span class="dipp"><a class="_idFootnoteLink" href="#footnote-225-357" id="footnote-225-357-backlink">357</a></span> çaldığına şaşıyordu. Emile Bergerat’ın eseri <span class="CharOverride-10">Lyre Brisée</span> idi. Fikret yarım Türkçe kitabına, bu terkibi Farisîye tercüme ederek bir isim bulmuştu: <span class="CharOverride-10">Rübâb-ı Şikeste</span>. Kitabının ismini Emile Bergerat’tan çalan<span class="dipp"><a class="_idFootnoteLink" href="#footnote-225-358" id="footnote-225-358-backlink">358</a></span> bu şairin evine “Aşiyan” diyorlardı. Birisi bu ismi aldı, gazetesine unvan yaptı.<span class="dipp"><a class="_idFootnoteLink" href="#footnote-225-359" id="footnote-225-359-backlink">359</a></span> Sonra diğer bir mektepçi kalktı, “Çocuk Aşiyanı” diye bir mektep ismi çıkardı.</p>
			<p class="paragraf">Bir intihal zinciridir gidiyordu. Müfat Bey bunlara kızar, “Zavallılar, hiç manayı düşünmüyorlar” derdi. Çocuk aşiyanı manasız bir şeydi. Çünkü aşiyan “yuva” demekti. Yuva en çok havada uçan hayvanlar hakkında kullanılabilirdi. Kuş yuvası, karga yuvası gibi. Hâlbuki yerde yaşayan hayvanlar için “in” kelimesi kullanılırdı. Tilki ini, ayı ini, kurt ini gibi. İnsanlar kuştan ziyade dört ayaklı hayvanlara yakındı. “çocuk aşiyanı” yerine “çocuk ini” denilmiş olsa daha mantığa muvafık hareket edilmiş olacaktı.</p>
			<p class="paragraf">İşte Müfat Bey, insanları kanatlı hayvanlardan ziyade dört ayaklı hayvanlara benzettiği için mektebine “Tıfıl Kovuğu” demişti. Kovuk İstanbul’un en meşhur bir müessesesi sayılırdı. Alafranga gayr-i millî terbiye taraftarları çocuklarını hep buraya verirlerdi. Zira Müfat Bey “Türk, Türklük” diye bir milletin vücudunu kabul etmiyordu. Millî terbiyenin en büyük aleyhtarı idi. Türk milliyetperverliğinin muhtelif cereyanları karşısında “din var, millet yok!” şiarlı bayrakların sallandığını görmüştü. Fakat Müfat Bey için şiar “din de yok, millet de yok”tu. Onun mefkûresi yalnız alafrangalaşmak, taklit, Avrupalılara benzemekti. İstanbul gibi terakkiyi sever bir muhitte bu mefkûre çok tarafgir buluyor, kovuğun sıraları şapkalı Türk çocuklarıyla doluyordu. Kovuğun çocukları için en büyük küfür “Türk” kelimesiydi. Bu kelimeyle arkadaşına küfreden çocuk hemen mektepten kovulurdu.</p>
			<p class="paragraf">İşte Efruz Bey bu kadar büyük, bu kadar ilmî bir hareketin serdarı olan bu zata Avrupa’da ne tahsil edeceğini sormağa geliyordu. Arabadan inince kocaman duvarın dibinde hakikaten kovuğa benzeyen küçük kapının önünde durdu. Aralıktan baktı. Karanlık bahçede muallimler, çocuklar geziniyorlardı. Yavaş yavaş girdi, önüne çuha şalvarlı bir kavas dikildi. Elhamdülillah, tabancasıyla yatağanı yoktu:</p>
			<p class="paragraf">“Ne istiyorsun?”</p>
			<p class="paragraf">“Müdür beyi göreceğim.”</p>
			<p class="paragraf">“Sen kimsin?”</p>
			<p class="paragraf">Efruz Bey’e bu kaba istintak dokundu. Acaba onu milliyetperver bir maarif müfettişi mi zannetmişti. Bu zannı düzeltmek lâzım geliyordu: “Ben Efruz Bey’im.”</p>
			<p class="paragraf">“...”</p>
			<p class="paragraf">“Kendisine haber verelim.”</p>
			<p class="paragraf">“Evet.”</p>
			<p class="paragraf">Zavallı Efruz Bey kırk dakikadan fazla bekledi. [20] Çocuklar derse girdiler. Nihayet kavas geldi. Deminki muamelesinin aksine, çok nazikleşmişti: “Buyurun efendim, müdür beyefendi sizi bekliyorlar.”</p>
			<p class="paragraf">“Haydi.”</p>
			<p class="paragraf">Efruz Bey kavasla yürüdü. Bu anî tahavvülün manasını bir türlü bulamıyordu. İçinden “Bütün insanlar ayrı ayrı bir muamma!” dedi. Rutubetten çürümüş, küflenmiş merdivenlerden geçtiler. Kavasın bir adım ilerleyerek açtığı geniş bir odaya girdi. Büyük yeşil çuha örtülü masanın kenarında Müfat Bey oturuyordu. Ayağa kalktı. Zairini selâmladı.</p>
			<p class="paragraf">“Buyurunuz...” diye sağındaki küçük bir koltuğu gösterdi. Kendi de oturduğu sandalyeyi çevirdi. Efruz Bey’e birkaç sene evvel bir konferansta takdim olunmuştu. Biraz gözü ısırdı.</p>
			<p class="paragraf">“Evvelden teşerrüf ettik galiba?”</p>
			<p class="paragraf">“Estağfurullah, evet efendim.”</p>
			<p class="paragraf">“Nasılsınız?”</p>
			<p class="paragraf">“Çok şükür, iyiyim. Siz?”</p>
			<p class="paragraf">“Biz de elhamdülillah...”</p>
			<p class="paragraf">.....</p>
			<p class="paragraf">Susuyorlardı. Efruz Bey bu kadar büyük, bu kadar âlim bir adamın kendisine söyleyecek bir lâf bulamamasına şaştı. Şaşkın şaşkın etrafına bakındı. Duvarlar meşhur büyüklerin resimleriyle doluydu. Bir köşede koca bir küre duruyordu. Kütüphaneler ağzı ağzına kitapla doldurulmuştu. Böyle bir odada oturan adam ömründe kitap açmasa âlim olabilirdi.</p>
			<p class="paragraf">“Siz Türkçü müsünüz efendim?”</p>
			<p class="paragraf">Efruz Bey hemen protestoyu bastı: “Asla! Bunu kabul etmem efendim. Bendeniz zatıâliniz gibi Türk milliyetperverliğinin aleyhtarıyım.”</p>
			<p class="paragraf">“Fakat Ocak’ta konferanslar verdiğinizi işitiyordum.”</p>
			<p class="paragraf">“Veriyordum, fakat samimî değil.”</p>
			<p class="paragraf">“?..”</p>
			<p class="paragraf">“Orada da iktidarımı göstermek için”</p>
			<p class="paragraf">“...”</p>
			<p class="paragraf">“...”</p>
			<p class="paragraf">“Mahdumunuzu mektebimize mi vereceksiniz?”</p>
			<p class="paragraf">“Hayır, benim mahdumum yoktur.”</p>
			<p class="paragraf">“Kızınız var mı?”</p>
			<p class="paragraf">“O da yok.”</p>
			<p class="paragraf">“O hâlde ne arzu buyurursunuz?”</p>
			<p class="paragraf">Efruz Bey birdenbire esas meselenin karşısında kalınca şaşırdı. Ellerini ovuşturdu: Kendime ait bir şey sormağa gelmiştim.</p>
			<p class="paragraf">“Buyurunuz.”</p>
			<p class="paragraf">“Bendeniz Avrupa’ya tahsile gidiyorum. Ne okuyayım?”</p>
			<p class="paragraf">“Ne okumak istiyorsunuz?”</p>
			<p class="paragraf">“Daha bir şey tasarlamadım. Yaşım otuza yakın. Öyle bir tahsil istiyorum ki gayet kolay olsun, kısa olsun. Hatta...”</p>
			<p class="paragraf">“Hatta?”</p>
			<p class="paragraf">“Kitap bile olmasın, şöyle şifahî bir ilim! Zira gözlerim artık yoruldu.”</p>
			<p class="paragraf">“...”</p>
			<p class="paragraf">Müfat Bey gülümsedi. Mektepçi oldu olalı okumak istediği hâlde gözlerini yormaktan korkan, kitapsız ilim arayan bir adama ilk defa rast geliyordu. Şifahî bir ilim, şifahî bir ilim... Evet, gramofonlar bu kadar terakki etmemişti. Plâklar harikulade bir tekâmüle uğrayıp cilt hâline geçirilse okumadan âlim olmak mümkündü. Fakat şimdi... insaniyet daha bu noktadan çok uzaktı. Müfat Bey çok misafirperver olduğu için bir ilim âşığını meyus bırakmak istemedi. Dünya bu... âşığa maşuk mu bulunmaz!</p>
			<p class="paragraf">“En ziyade neye istidadınız var?” diye sordu. Efruz Bey için bu suale cevap vermek pek müşküldü: “Her şeye efendim.”</p>
			<p class="paragraf">“Ama en çok neye?”</p>
			<p class="paragraf">Biraz düşündü. Onun her şeye en çok istidadı vardı. Şair, riyazî, musikişinas olduğu gibi ressamdı da...</p>
			<p class="paragraf">“Resme.”</p>
			<p class="paragraf">“Resme mi? Çok iyi öyleyse. Elişlerine çalışınız.”</p>
			<p class="paragraf">“Elişlerine mi?”</p>
			<p class="paragraf">“Elbet, bu da bir ilim.”</p>
			<p class="paragraf">“Fakat mekteplerde okutulur mu?”</p>
			<p class="paragraf">“Elbet, şimdi hemen her mektepte. Eskiden resim bile günahtı. Çocuklar bir resim yaparlarsa yarın ahirette ‘Bunun canını ver bakalım!’ teklifine maruz kalacakları söylenilirdi.”</p>
			<p class="paragraf">“Demek elişleri bir ilim ha...”</p>
			<p class="paragraf">Efruz Bey şaşırıyordu. </p>
			<p class="paragraf">Müfat Bey izahat verdi: “Elişleri sayesinde çocuklar küçükten büyüklerin yaptığı en mühim işleri öğrenirler, kurnazlaşırlar. Neyi tutsalar bir şeye benzetirler. Kendilerinde beceriksizlikten eser kalmaz. ‘Oyun, mekteptir!’ diyen feylesof çok haklıdır.”</p>
			<p class="paragraf">“!..”</p>
			<p class="paragraf">“Elişi her çocuğa gayet az bir masrafla öğretilebilir... Biraz zamk biraz kâğıt...”</p>
			<p class="paragraf">“...”</p>
			<p class="paragraf">Müfat Bey, Efruz Bey’in “Aman efendim, zahmet etmeyiniz, lutuf buyurunuz. Bendeniz pek iyi bilirim” demesine bakmadı. Kalktı. Ona<span class="dipp"><a class="_idFootnoteLink" href="#footnote-225-360" id="footnote-225-360-backlink">360</a></span> kütüphaneden birçok elişleri çıkarıp gösterdi. Elişlerinin bütün tarihini, mucidini, en muvaffak olan sanatkârları, fabrikaları, hepsini, hepsini anlattı. İşte bizim memleketimizde hakkıyla el işlerine aşina kimse yoktu. Mademki Efruz Bey’in istidadı vardı, o hâlde mutlaka el işlerine de istidadı olacaktı. Müfat Bey, “Elişleri muallimliğinin yanında darülfünun müderrisliği, iptidaiye hocalığı gibi gelir” diyordu. Yarım saat sonra Kovuk’tan çıkarken Efruz Bey, âdeta bir elişi kahramanı, bir elişi fedaisi olmuştu. Evet, şöhrete, şaşaaya bakmamalıydı. Lâfa lüzum yoktu. İşe ihtiyaç vardı, el işine, elişlerine!</p>
			<p class="yildiz">* * *</p>
			<p class="paragraf">Efruz Bey bir türlü Avrupa’ya gidemedi. Zaten gidenler ne öğrenmişti? Yalnız kuru bir yaldız... İki gönül bir olunca samanlık nasıl [21] seyran olursa, okuyan için de kitapları elde ettikten sonra kendi evi, kendi odası Haedelberg, Oxford, Sorbonne olurdu! Efruz Bey elişlerine dair birçok modeller, kitaplar, metotlar getirtti. Kütüphanenin bir tarafını atölye hâline koydu.</p>
			<p class="paragraf">“Avrupa’ya gitmiş gibi üç sene sokağa çıkmayacağım, tahsilimi odamda ikmal edeceğim” diyordu. Bununla beraber, herkese kendini Avrupa’ya gitmiş bildirmek istedi. Bir hafta bütün tanıdıklarını ziyaret etti.</p>
			<p class="paragraf">“Size vedaya geldim.”</p>
			<p class="paragraf">“Hayırdır inşallah...” diye şaşıyorlardı.</p>
			<p class="paragraf">“Bir haftaya kadar Avrupa’ya gidiyorum.”</p>
			<p class="paragraf">“Niçin canım?”</p>
			<p class="paragraf">“Niçin olacak? Burada kalıp cehaletten patlayayım mı? Tahsile gidiyorum.”</p>
			<p class="paragraf">“Ne tahsiline?”</p>
			<p class="paragraf">......</p>
			<p class="paragraf">Efruz Bey yalnız tanıdıklarının bu sualine doğru cevap veremiyor, “Gelince ne tahsil etmiş olduğumu görürsünüz!” diyordu.</p>
			<p class="paragraf">Efruz Bey ortadan kaybolunca dostları hep Avrupa’ya<span class="dipp"><a class="_idFootnoteLink" href="#footnote-225-361" id="footnote-225-361-backlink">361</a></span> gitmiş sandılar. Eve uğrayanlara, “Londra’da... Mektup almadık!” cevabı veriliyordu. Fakat Efruz Bey odasında, kitaplardan kurduğu darülfünununda iki aydan ziyade duramadı. Azıcık daha can sıkıntısından patlayacaktı. Sherlock Holmesleri,<span class="dipp"><a class="_idFootnoteLink" href="#footnote-225-362" id="footnote-225-362-backlink">362</a></span> Arsen Lüpinleri<span class="dipp"><a class="_idFootnoteLink" href="#footnote-225-363" id="footnote-225-363-backlink">363</a></span> baştan başa devrettiği hâlde bu tetebbuata tahammül mümkün değildi. Nihayet kendini sokağa attı. Arkadaşları ona rast gelince şaşıyorlar:</p>
			<p class="paragraf">“Ooo... Hoş geldin. Ama ne çabuk!” diyorlardı.</p>
			<p class="paragraf">“Hoş bulduk.”</p>
			<p class="paragraf">“Yahu kuş mu kaçırdın? Gitmenle gelmen bir oldu.”</p>
			<p class="paragraf">“Kâfi!”</p>
			<p class="paragraf">“Ne kâfi?”</p>
			<p class="paragraf">“Tahsil için iki ay...”</p>
			<p class="paragraf">“...”</p>
			<p class="paragraf">Sonra hepsine nasıl tahsil ettiğini, iki günde koca bir darülfünunun bütün imtihanlarını vererek diploma aldığını anlatırdı. Evet, Efruz Bey Avrupa’da pedagoji tahsil etmişti. Şimdi memleketin en büyük pedagoguydu. İlk hareketi mevcut pedagogları yıkmak oldu. Konferanslarında hiç ilimden, ıstılahtan bahsetmiyor, yalnız yeni meslektaşlarına hücum ediyordu. Evvelâ Kovukçu Müfat’a saldırdı. Zavallı Müfat bunu görünce azıcık daha aklını kaçıracaktı. Gelip kendisinden elişinin ismini ömründe ilk defa işiten bu züppe onun ilmine, fazlına “Şarlatanlık!” diyordu.</p>
			<p class="paragraf">Efruz Bey Müfat’ı yıkınca karşısında terbiyeci İsmail Hakkı’yı<span class="dipp"><a class="_idFootnoteLink" href="#footnote-225-364" id="footnote-225-364-backlink">364</a></span> buldu. Bu adamı tanımıyordu. Fakat Darülfünun’da falan dersleri olduğunu biliyordu. Onunla münakaşa güçtü. İhtimal bir pot kırabilirdi. İşi siyasete vurdu. Ortaya bir fikir fırlattı: “İsmail Hakkı terbiyeci değildir!”</p>
			<p class="paragraf">“Ya nedir?” diyenlere, “Bir nazariyatçı” cevabını veriyordu. Hâlbuki asıl terbiyeci kendisiydi. Terbiye nazariye demek değildi. Terbiye amelî idi. Evet, Efruz Bey terbiyenin nazariyelerinden hiç bahsetmemek için her konferansının nihayetinde, “Vallahi, billahi, tallahi...” diye yemin ediyor, dinleyenleri de, nazariye söyleyenleri bir daha dinlememeleri için yemine davet ediyordu. Bu sayede İsmail Hakkı azıcık daha sâmisiz kalıyordu. Efruz Bey’in “amelî terbiyeci”liği bütün mehafilce duyuldu. Ne yapacağını söylemiyordu.</p>
			<p class="paragraf">“Ben yaptıktan sonra görürsünüz!” diyordu. Mektepçiler, terbiyeciler, muallimler, müdürler toplanıyorlar, “Acaba ne yapacak?” diye düşünüyorlardı. Efruz Bey susuyor, cevap vermiyor, esrarengiz niyetine dair tasavvur ettiği projeleri söylemeden dinleyenlere ihsas etmeye çalışıyordu. Bir gün, “Ben, Pasteur’ün yaptığını yapacağım. O nasıl tıbbı değiştirmişse, ben de maarifi kökünden değiştireceğim” dedi. Sonra ilâve etti: “Ama, İsmail Hakkı falan gibi kitap içinde, kâğıt üzerinde değil... amelî olarak, amelî... amelî...”</p>
			<p class="paragraf">....</p>
			<p class="paragraf">Efruz Bey “terbiye mütehassısı” gibi önüne gelen resmî, hususî mektebe dalıyor, sınıfları geziyor, muallimleri, muitleri lâfa tutuyor, çıkıp giderken hepsine birer resimli kart yadigâr bırakıyordu. Kasımpaşa’daki “Maşrık-ı Envar-ı Maarif-i Osmanî” mektebi en ziyade nazar-ı dikkatini celp eden bir müesseseydi. Müdürü tam filozof, malûmatlı, kıymetli bir gençti. Uzun saçları, eski redingotun yağlı yakasına dökülüyor, ona dünyadan vazgeçmiş sarhoş bir şair hâli veriyordu. Mekteple uğraşalı Fransızcayı unutmuştu. Ona Efruz Bey ilk görüştüğü zaman, “Hangi mektepten mezunsunuz?” diye sormuştu.</p>
			<p class="paragraf">“‘Mekteb-i tabiat’tan!”</p>
			<p class="paragraf">“Ne demek?”</p>
			<p class="paragraf">“Yani kendi mektebimden! Rousseau<span class="dipp"><a class="_idFootnoteLink" href="#footnote-225-365" id="footnote-225-365-backlink">365</a></span> gibi...”</p>
			<p class="paragraf">....</p>
			<p class="paragraf">Efruz Bey bu cevaba bayılmış, içinden “İşte emsalsiz bir adam. Meçhul bir adam. Meçhul bir dâhi!” demişti. İsmi pek uzundu: Mehmet Mustafa Tahsin Nidaî... Ama herkes bu uzun ismi söylemiyor, yalnız “Müdür Bey” diyorlardı. Kupkuruydu. Koyu esmerdi. Köse olduğu için çok saçlarının altında yüzü daha minimini görünüyordu. Efruz Bey bu kıymettar gence meftunluğundan her gün mektebe gelmeye başladı. Onunla kafadaş oldular. Müdürün en bariz hasleti amelî olmasıydı. Hiç nazariyat bilmiyordu. Hatta, [22] “Okumam efendim” diyordu, “okutan okumaz!”</p>
			<p class="paragraf">....</p>
			<p class="paragraf">“Okutan okumaz!” Efruz Bey bu hikmeti içinden tekrar ediyor, yine içinden, “Demek bende okutmak seciyesi daha galip!” hükmünü çıkarıyordu. Mektebin binası pek haraptı. Pencerelerin camları kâğıtlarla yapışıktı. Hele müdürün odası görülecek şeydi. Çökük bir yazıhane, duvarda büyük bir Alasonya<span class="dipp"><a class="_idFootnoteLink" href="#footnote-225-366" id="footnote-225-366-backlink">366</a></span> haritası... Yazıhanenin karşısında eski bir kanepe! Kanepenin üstünde Müşir Ethem Paşa’nın<span class="dipp"><a class="_idFootnoteLink" href="#footnote-225-367" id="footnote-225-367-backlink">367</a></span> Acem matbaalarında<span class="dipp"><a class="_idFootnoteLink" href="#footnote-225-368" id="footnote-225-368-backlink">368</a></span> basılmış müthiş bir resmi.</p>
			<p class="paragraf">Efruz Bey bu kadar mükemmel bir adamın bu kadar tahammül olunmaz çirkinlikler arasında nasıl oturduğuna bir türlü mana veremezdi. Bir gün, “Azizim Mehmet Mustafa Tahsin Nidaî Bey” dedi, “ben, sizin iktidarınıza hayranım.”</p>
			<p class="paragraf">“Tabiî.”</p>
			<p class="paragraf">“Evet, tabiî olarak hayranım. Lâkin sizde bir noksan görüyorum.”</p>
			<p class="paragraf">“Ne gibi?”</p>
			<p class="paragraf">“Bediiyata, bediî terbiyeye hiç ehemmiyet vermiyorsunuz.”</p>
			<p class="paragraf">“Aaa...”</p>
			<p class="paragraf">“...”</p>
			<p class="paragraf">Müdür bu lâftan hiçbir şey anlamadı:</p>
			<p class="paragraf">“Bediiyat ne demek?”</p>
			<p class="paragraf">“Estetik.”</p>
			<p class="paragraf">“Maliye nazırı değilim ya...”</p>
			<p class="paragraf">“Ne demek?”</p>
			<p class="paragraf">“Öyle ya, estetikle maliye nazırları uğraşmalı. Bizim ne vazifemiz?”</p>
			<p class="paragraf">Efruz Bey yine bir şey anlamıyordu. Bediiyat ile maliye nazırları niçin uğraşsın?</p>
			<p class="paragraf">“Fakat anlamıyorum...”</p>
			<p class="paragraf">“Canım şunu bunu rakamlarla cem edip rakam neticeler çıkarmak değil mi, bizim ne vazifemiz?”</p>
			<p class="paragraf">Efruz Bey gözlerini açtı: “Hayır canım.”</p>
			<p class="paragraf">“Ya ne?”</p>
			<p class="paragraf">“Estetik.”</p>
			<p class="paragraf">“O da ne? Ayrı bir şey mi?”</p>
			<p class="paragraf">“Bediiyat işte...”</p>
			<p class="paragraf">“Bediiyat ne efendim?”</p>
			<p class="paragraf">“A...”</p>
			<p class="paragraf">....</p>
			<p class="paragraf">Efruz Bey, hakından fakından karıştırarak bediiyatı tarif etti. Gaye, güzellikti. İnsanın oturduğu, yattığı, okuduğu, hâsılı yaşadığı muhit güzel olmalıydı. Sonra samimî bir münekkit gibi mektebin hâline geçti. Pisliğe itiraz etti. Yağmur günlerinde her taraf akıyordu. Sonra müdür odasının bu mobilyasızlığına geldi. O söyledikçe sıska müdür gülümsüyordu. Nihayet, “Görüyorum ki Efruz Bey” dedi, “siz de bütün iddianıza rağmen bir ‘nazariyatçı’sınız.”</p>
			<p class="paragraf">“Neden bildiniz?”</p>
			<p class="paragraf">“Söyledikleriniz hep nazariye mahsulâtı, hiç ameliyatla münasebeti yok.”</p>
			<p class="paragraf">Efruz Bey izah etmesini rica etti: “Lûtfen.”</p>
			<p class="paragraf">“Pekâlâ, evvelâ mektebe itiraz ediyorsunuz. ‘Niçin harap, perişan?’ diye, değil mi?”</p>
			<p class="paragraf">“Evet.”</p>
			<p class="paragraf">“Size söyleyeyim. Ahalinin dörtte üçü fakirdir. Bunların çocukları yıkık, harap evlerde yaşadıkları için mahfuz, mükemmel mektepler, sıhhatlerine dokunur.”</p>
			<p class="paragraf">“Ya zengin çocukları?”</p>
			<p class="paragraf">“Mektebin haraplığı onların istifadesine başka türlü hizmet eder.”</p>
			<p class="paragraf">“Nasıl?”</p>
			<p class="paragraf">Eğer babalarından kalacak mirasları hesapsız yerlerse, en nihayet böyle harap binalarda soğuktan, rüzgârdan ıstırap çekeceklerini düşünürler, peşinen akıllanırlar.</p>
			<p class="paragraf">......</p>
			<p class="paragraf">Efruz Bey bu amelî felsefeye hayran kaldı. Müdür pisliğin faydasını da anlatıyordu. Hıfzıssıhha kendimizi soğuktan, sıcaktan muhafaza değil, belki bu soğuğa, sıcağa alıştırmaktı. Bugün hastalıkların esası mikroptu, hastalıklardan korunmak için mikroplardan kaçmak değil, onlara alışmak, onlarla anlaşmak icap ediyordu. Pislik tabiatta vardı. Temizlik bid’atti, zaaftı. Medeniyet icabı bir şeydi. Bütün hastalıklar medeniyetle, yani temizlikle başlamıştı. Temizliğin ne olduğunu bilmeyen iptidaî insanlar, bugünkü vahşîler niçin hastalanmıyorlardı? Çünkü mikroplarla, yani pislikle ünsiyet peyda etmişlerdi. Efruz Bey müdürün izahatını dinliyor, yakasındaki yağlara, kalıpsız fesindeki dört santimetre kadar yukarı doğru ilerleyen kirlere bakıyordu. Evet, bunlar ne basit hakikatlerdi. Fakat ne kadar orijinal, ne kadar yeni hakikatlerdi! Müdür pislikten sonra lüksün aleyhinde açtı ağzını, yumdu gözünü... Dünyadaki felâketlerin en baş sebebi lükstü! Süslü ev, süslü esvap, süslü muhit... Bu süs iptilâsı insanları kudurtuyor, fakirlerin zenginlerin aleyhine kalkmasına sebep oluyordu. İhtimal bir gün bütün fakirler birleşecek, süse dair ne varsa, ev, apartman, gazino falan... hepsini yağmaya verecekler, hepsini harap türap edeceklerdi. Mektepte mobilya aleyhtarlığını amelî bir surette tatbik etmişti. Muallimler adî hazır kahve sandalyelerinde oturuyorlardı. Pencerelerde tek bir perde yoktu. Mademki hava yahut ziya için açılmışlardı, bu menfezlere perde takmanın manası var mıydı?</p>
			<p class="paragraf">Efruz Bey “Maşrık-ı Envar-ı Maarif-i Osmanî” müdürünün bu prensiplerini dinledikçe talihin kendisine daha bir arkadaş çıkardığına seviniyor, “İşte amelî terbiye ufuklarında benimle çalışabilmeye müstait bir arkadaş!” diyordu. Evet, bu tam amelî bir adamdı. Şeniyeti olduğu gibi görüyordu. Ekseriyetin fakir olduğunu bildiği için, bu fakirliğin de zenginleşme arzusunu veren yegâne âmil bulunduğuna kanaat getirdiği için mektebi sefil bir dilenci kulübesi sisteminde tertip etmişti. Fakrın, zaruretin “ibretcengiz” levhaları her köşede nazara çarpıyordu. En büyük buluşu “amelî adalet”ti.</p>
			<p class="paragraf">Efruz Bey, “Bu ne?” diye sordu.</p>
			<p class="paragraf">“‘Amelî adalet’ mi?”</p>
			<p class="paragraf">“Evet.”</p>
			<p class="paragraf">“Gayet tabiî bir şey. Yani hakikî adaletin ta kendisi.”</p>
			<p class="paragraf">Aman izah ediniz.</p>
			<p class="paragraf">Müdür Bey, “Baş üstüne” diye başladı. “İnsanlar tabiatı bozarak hayatı hafifleştirdikleri için kendi felâketlerini elleriyle hazırlamışlardır. Meselâ ‘hak, adalet’ gibi tabirler uydurmuşlar, yaşayışın revişindeki ahengi bozmağa kalkmışlardır. Sözde mücerret bir hak varmış. Asırlardan beri onu ararlar! Asırlar içinde Nasrettin Hoca’dan başka ‘hakk’ı anlayan gelmemiştir.”</p>
			<p class="paragraf">“O nasıl anlamış?”</p>
			<p class="paragraf">“Hikâyesini bilmiyor musunuz?”</p>
			<p class="paragraf">“Hayır.”</p>
			<p class="paragraf">“Bir gün Nasrettin Hoca, yolda birkaç çocuğun kavga ettiklerini görmüş.”</p>
			<p class="paragraf">“Eey?”</p>
			<p class="paragraf">“‘Niçin dövüşüyorsunuz?’ diye sormuş. Çocuklar da, ‘Şuradan ceviz topladık. Pay edemiyoruz’ demişler. Hoca, ‘Ben size pay edeyim mi?’ diye sormuş. ‘Et’ demişler. Fakat Hoca çocuklara tekrar ‘Hakça mı, kulca mı pay edeyim?’ diye sormuş. Çocuklar düşünmüşler, Hakça pay edilmesini istemişler. Nasrettin Hoca rastgele kimine bir, kimine üç, kimine beş ceviz vermiş. Geri kalanını da kendi heybesine doldurmuş.” [sayı 7 sayfa 21]</p>
			<p class="paragraf">“Sonra!?”</p>
			<p class="paragraf">“Sonra çocuklar ‘Bu nasıl pay, Hoca?’ diye şaşırmışlar. Hoca ‘Hakça pay buna derler. Rastgele! Kimine az, kimine çok, kimine hiç...’”</p>
			<p class="paragraf">“Eey sonra?”</p>
			<p class="paragraf">İşte bu kadar... Yani müsavat hülyasının insanlara mahsus bir vehim olduğunu Hoca daha o vakit çakmış. Evet, tabiata bakarsak adaletin gayr-i mantıkî bir fantezi olduğunu sarahaten görürüz. İnsanların bir kısmı fakir, bir kısmı zengin, zenginlerin içinde hiç çalışan olmadığını, budalaların, aptalların ekseriyet teşkil ettiklerini düşünürsek sa’yin, zekânın ne kadar hayalî bir kıymeti olduğunu anlamakta bir güçlük çekmeyiz. Evet, saadet, felâket bir amelin muayyen mukabili değil, öyle gelişigüzel üzerimize düşen bir talihtir. Bana ne kanunu...</p>
			<p class="paragraf">“Nedir?”</p>
			<p class="paragraf">“Mantıksızlık! Azizim Efruz Bey, âdeta bütün hayat mantıksız bir temadidir.”</p>
			<p class="paragraf">“Fakat...”</p>
			<p class="paragraf">Bu esnada müdür odasının tek kanatlı, rezeleri kopuk kapısı açıldı. Kısa boylu, perişan, zayıf bir muallim içeri girdi, arkasında iki çocuk vardı. Bunlar ağlıyorlardı. Birisinin burnu kanıyordu.</p>
			<p class="paragraf">Müdür sordu: “Ne oldu?”</p>
			<p class="paragraf">Muallim, “Efendim” dedi, “bunlar hiç rahat durmuyorlar. Yine muslukların başında kavga etmişler. Yetmiş altı, doksan ikinin burnunu kanatmış. Artık bu efendilerden bıktık.”</p>
			<p class="paragraf">“Ben onlara şimdi gösteririm” dedi. Sonra tekrar muallime emir verdi: “Sen git, bana muslukların civarında dolaşan ‘meccanî’ lerden iki tane yakala, getir.”</p>
			<p class="paragraf">“Baş üstüne.”</p>
			<p class="paragraf">“...”</p>
			<p class="paragraf">Muallim çıkınca müdür çocuklara, kapının dışarısında adalete muntazır bulunmalarını söyledi. Odada yalnız kalınca Efruz Bey’e döndü: “Tam tesadüf! İşte şimdi size amelî adaleti göstereceğim.”</p>
			<p class="paragraf">“Nasıl?”</p>
			<p class="paragraf">“Göreceksiniz. Sabrediniz.”</p>
			<p class="paragraf">“‘Meccanî’ler kimler?”</p>
			<p class="paragraf">“Maarif yüzde yirmi talebeyi ücretsiz okutmamızı şart koymuştur. Her sınıfta birkaç tane ‘meccani’ vardır. Bunlar mektepte ayrı bir cins teşkil ederler. Hani Hindistan’daki paryalar gibi.”</p>
			<p class="paragraf">“Eey?”</p>
			<p class="paragraf">“Ben mektepte ne vukuat olursa cezalarını ‘meccanî’lere veririm.”</p>
			<p class="paragraf">Efruz Bey âdeta galeyan etti: “Bu olur mu ya? Bu olur mu ya?”</p>
			<p class="paragraf">“Mis gibi... Cızıltıya meydan vermez. Malûm ya, mektepte dayak resmen yasaktır. Hâlbuki bu dayak müessesesi cennetten çıkmıştır. Kim ne derse desin onsuz terbiye olmaz. Tabiî bizim mektepte de resmen dayak yok. Ama ‘meccanî’ler müstesna. Onlar şikâyet falan edemezler, hemen kovarız. Kim ne yaparsa dayağı ‘meccanî’ler yerler. Kabahatli çocuklar ‘meccanî’lerin yediği dayaklardan ibret alırlar.”</p>
			<p class="paragraf">“Fakat...”</p>
			<p class="paragraf">“İşte amelî adalet, azizim.”</p>
			<p class="paragraf">“Ama ‘meccanî’lerin kabahati yok ki...”</p>
			<p class="paragraf">“Olmasına hacet yok ki... Maksat ibret için ceza.”</p>
			<p class="paragraf">“Fakat...”</p>
			<p class="paragraf">Efruz Bey itirazına devam edemedi. Muallim iki çocuk daha getirmişti. Bunlar hemen yalın ayak, başıkabak denecek derecede perişan kıyafetteydiler. Müdür Bey, “Çağır öbürlerini de” dedi.</p>
			<p class="paragraf">“Baş üstüne!”</p>
			<p class="paragraf">Kavga eden çocuklar da içeri girdiler. Müdür “meccanî”lerden birisine sordu: “Muslukların başında ne arıyordun sen?”</p>
			<p class="paragraf">“Su içmeye gitmiştim.”</p>
			<p class="paragraf">“Zehir iç, şimdi görürsün!” “Meccanî”lerin ikincisine döndü: “Eey sen? Sen ne arıyordun orada?”</p>
			<p class="paragraf">“Hiç!”</p>
			<p class="paragraf">“Vay, inkâr mı ediyorsun?”</p>
			<p class="paragraf">“Hayır efendim.” [22]</p>
			<p class="paragraf">“Söyle öyleyse...”</p>
			<p class="paragraf">“Geçiyordum.”</p>
			<p class="paragraf">“Geçecek başka yer yok muydu?”</p>
			<p class="paragraf">“...”</p>
			<p class="paragraf">Zavallı çocuk titriyor, bir cevap bulamıyor, önüne bakıyordu. Müdür Bey yazıhanesinin altından bir değnek çıkardı. Ayağa kalktı. Bütün kuvvetiyle bu iki “meccanî”yi dövmeye başladı. Çocuklar ağlıyorlar, kollarını yüzlerine siper yapıyorlar, “Aman Müdür Bey, affediniz Müdür Bey!” diye yalvarıyorlardı.</p>
			<p class="paragraf">Mehmet Mustafa Tahsin Nidaî Bey, hakikaten gazaba gelmişti. Efruz Bey bile müdahaleden korktu. Zayıf tüysüz çehresinde deminki donuk gözleri büyümüş, parlamış, birer alev parçası olmuştu. İyice dövdüğü çocukları tekmeleyerek dışarıya attı. Sonra asıl kabahatlilere, “Gördünüz ya... Bir daha yaramazlık ederseniz sizi de böyle döverim” dedi.</p>
			<p class="paragraf">Muallimle onlar da çıktıktan sonra tekrar yazıhanesinin başına oturdu. Hâlâ soluyordu. Efruz Bey şaşırmış, bembeyaz kesilmişti. Kabahatsiz çocukların acıklı feryatları onu müteessir etmişti. Dayanamadı. “Bu ‘amelî adalet’ hiçbir şeye benzemiyor” dedi.</p>
			<p class="paragraf">“Ne diyorsunuz?”</p>
			<p class="paragraf">“Evet, hiçbir şeye benzemiyor.”</p>
			<p class="paragraf">“Siz azizim Efruz Bey, nazariyatçısınız.”</p>
			<p class="paragraf">“Hâşâ...”</p>
			<p class="paragraf">Efruz Bey “nazariyatçı” ithamına çok kızardı.</p>
			<p class="paragraf">“Evet nazariyatçısınız.”</p>
			<p class="paragraf">“Niçin?”</p>
			<p class="paragraf">“Çünkü amelî kaidelere akıl erdiremiyorsunuz.”</p>
			<p class="paragraf">“İzah edin rica ederim.”</p>
			<p class="paragraf">“Şimdi ben ‘meccanî’lerden birini dövdüm. Pekâlâ! Farz ediniz ki onlar kavga etmişler.”</p>
			<p class="paragraf">“Farz olur mu ya?”</p>
			<p class="paragraf">“Olur ya. Cebir, riyaziyat, ciddî, esas ilimler hep faraziyat değil mi? Faraziye hakikatin annesidir.”</p>
			<p class="paragraf">“...”</p>
			<p class="paragraf">Efruz Bey bunu reddedemedi.</p>
			<p class="paragraf">“Evet farz ediniz ‘meccanî’ler muslukların başında birbirleriyle kavga ettiler. Birisinin burnu kanadı. Vakıa bu bir faraziye! Ama bakınız nasıl bir hakikat doğuracak?”</p>
			<p class="paragraf">“Söyleyiniz.”</p>
			<p class="paragraf">“Ben onlara sopayı çektim. Asıl kabahatliler bunu gördüler. Şüphesiz ibret aldılar. Hiç olmazsa kendilerinin lâyık oldukları cezanın ne olduğunu anladılar.”</p>
			<p class="paragraf">“Bu doğru.”</p>
			<p class="paragraf">“Hâlbuki mektepte dayak yasak.”</p>
			<p class="paragraf">“Evet...”</p>
			<p class="paragraf">“‘Meccanî’lere gelince... Kimsenin aldırdığı yok. Onların sayesinde ‘dayak’ müeyyidesi mektepte zararsızca yaşatılabiliyor.”</p>
			<p class="paragraf">“Vakıa doğru.”</p>
			<p class="paragraf">“Hele söyle azizim. ‘Amelî adalet’e akıl erdirebildiniz mi?” Vakıa Efruz Bey buna hiç akıl erdirememişti. Fakat bunu söylemek izzet-i nefsine ağır geldi. Gayr-ı ihtiyarî, “Evet” dedi.</p>
			<p class="paragraf">Böyle her gün, Efruz Bey, Mehmet Mustafa Tahsin Nidaî Bey’in hakîmane hareketlerini gördükçe bütün büyük adamların meydanda değil, gölgede haklı olduklarına kanaat getiriyordu. Lüksün aleyhinde olduğu hâlde odasında Ethem Paşa’nın o berbat resmiyle, Alasonya’nın topograf haritasını bulunduruşuna bir türlü mana verememişti. Bir gün bunu da sordu.</p>
			<p class="paragraf">Müdür, “Bundaki manayı anlamayışınıza teessüf ederim” cevabını fırlattı. Zaten cümleleri, hele hitap hâlindeki lâfları pek ağır, pek şiddetliydi. Efruz Bey bediiyat prensiplerinden kendine bir siper yapmaya çalışarak tekrar sordu.</p>
			<p class="paragraf">“Duvarlardaki levhalardan maksat sırf bir ziynet, bir süstür. Haritaya gelince onda da bir fayda olmalı. Ethem Paşa’nın şu resmi son derece fena. Ne o öyle, atı şaha kalkmış, ayağının altında toplar, tüfekler, bacağı kolu kopmuş insanlar... Harpte başkumandanın böyle bir mevkide bulunması mümkün değil. Alasonya haritası ise küçücük bir kazayı gösteriyor. Ne faydası olabilir?”</p>
			<p class="paragraf">Müdür güldü. “Hep nazariye, hep nazariyat!” dedi, “Azizim Efruz Bey, senin ne vakit amelî düşündüğünü göreceğim?”</p>
			<p class="paragraf">“Canım bunda amelîlik, nazarîlik var mı?”</p>
			<p class="paragraf">“Var ya!”</p>
			<p class="paragraf">“Neresinde?”</p>
			<p class="paragraf">“Sorduğun şeyler hep nazariye.”</p>
			<p class="paragraf">“Pekâlâ bunların amelî cevabını veriniz bakalım.”</p>
			<p class="paragraf">“Vereyim. Bizim millî ressamımız, hatta millî dâhimiz meşhur Hulusi Efendi’dir! Bu levha da onun eseridir. O, milletin ruhunu tanır. Millet nasıl isterse öyle yapar. Cahil olmadığı için tabiî bir başkumandanı, maroken koltuğa kurulmuş, ağır bir perdenin altında yapamaz. Münevverler hâlâ Avrupa taklidi eserleri sanat sanırlar. Cahilliklerinden... Ahaliden kim on para verse onların resimlerini alır. Hâlbuki Anadolu’ya falan gitmeğe hacet yok, İstanbul’un kahvelerini gez. Hepsinde Hulusi Efendi’nin bir eserine mutlaka rast gelirsin. Bu ressam o kadar amelî bir dâhidir ki gözü, karıncayı yormamak için resimlerin altına ne olduğunu yazar. Topun altına top, geminin altına gemi, şimendiferin altına şimendifer...”</p>
			<p class="paragraf">Efruz Bey dayanamadı. “Ya Alasonya haritası?” dedi.</p>
			<p class="paragraf">“Bunu işte anlamamak pek büyük ayıp. Dünyada son zaferimizin geçtiği yer! Bence, Alasonya Mohaç’tan, Çaldıran’dan, Kosova Meydanından daha mühimdir.”</p>
			<p class="paragraf">Efruz Bey’in dudakları titredi: “Doğru.”</p>
			<p class="paragraf">“Alasonya son zaferimiz olduğu gibi, Ethem Paşa da son kahramanımızdır.”</p>
			<p class="paragraf">“Doğru.”</p>
			<p class="paragraf">“İşte Hulusi Efendi’nin eseriyle topografya haritasının manası!”</p>
			<p class="paragraf">“Hakikaten siz gayet mühim bir şahsiyetsiniz, azizim Mehmet Mustafa Tahsin Nidaî Bey.”</p>
			<p class="paragraf">“Hüsn-i teveccühün demeyeceğim. Bu memlekete göre hiç şüphesiz en büyük adamım.”</p>
			<p class="paragraf">“...”</p>
			<p class="paragraf">Efruz Bey kendi meziyetlerinin azameti için muhiti de kabul etmediği için arkadaşının bu tevazuunu lüzumsuz buldu:</p>
			<p class="paragraf">“Estağfurullah, estağfurullah...”</p>
			<p class="paragraf">“...”</p>
			<p class="paragraf">Sonra uzun bir hasbıhâl başladı: “Ah bu memleket...</p>
			<p class="paragraf">... Evet, bu memleket kördü. Hiç doğruyu göremezdi. Meselâ hâlâ mektepler binaların içindeydi. Hâlbuki medenî memleketlerde...</p>
			<p class="paragraf">Müdür, küçük gözlerini Efruz Bey’e kaldırdı: “Medenî memleketlerde mektepler de binaların içinde değil midir?”</p>
			<p class="paragraf">“Değildir ya...”</p>
			<p class="paragraf">“Ya nerededir?”</p>
			<p class="paragraf">“Açıkta.”</p>
			<p class="paragraf">“Açıkta mı?”</p>
			<p class="paragraf">“Evet.”</p>
			<p class="paragraf">“Doğru mu söylüyorsunuz?”</p>
			<p class="paragraf">“Şüphe mi ediyorsunuz!”</p>
			<p class="paragraf">“Yok, fakat...”</p>
			<p class="paragraf">“Gözümle gördüm.”</p>
			<p class="paragraf">“Yaz, kış mı açıkta?” [23]</p>
			<p class="paragraf">“Yaz kış...”</p>
			<p class="paragraf">“Nasıl?”</p>
			<p class="paragraf">Efruz Bey asılsız tafsilâta başladı mı coşardı: “Açık hava mekteplerini işitmediniz mi?”</p>
			<p class="paragraf">“Senden bir kere duydum sanıyorum.”</p>
			<p class="paragraf">Evet, Avrupa’da açık hava mektepleri vardır. Tabiî papaz mektepleri falan buradaki gibi hâlâ binalar içinde... Fakat yeni terbiyeyi, yani teşebbüs-i şahsîyi, Anglosakson terbiyesini kabul eden Kaya Mektepleri hep açıktadır.</p>
			<p class="paragraf">“Kaya ne demek?”</p>
			<p class="paragraf">“Ecole de roche...<span class="dipp"><a class="_idFootnoteLink" href="#footnote-225-369" id="footnote-225-369-backlink">369</a></span> Yani, kayalar üzerinde ders okunan mektep.” Mesele mühimdi. Müdür masasının başından kalktı, Efruz Bey’e daha ziyade yaklaşmak için önüne gitti.</p>
			<p class="paragraf">“Kayalar üzerinde mi?”</p>
			<p class="paragraf">“Evet.”</p>
			<p class="paragraf">“Niçin kayalar üstünde?”</p>
			<p class="paragraf">“Pek basit. Çünkü rutubet yoktur. Kaya gayr-i nâkil olduğu için yazın soğuk, kışın sıcaktır. Âdeta Allah’ımızın bir kaloriferi...”</p>
			<p class="paragraf">“Rica ederim Efruz Bey, bu Açık Hava Mekteplerine dair tafsilât ver. Çok mühim buluyorum.”</p>
			<p class="paragraf">“Baş üstüne...”</p>
			<p class="paragraf">“Buyur!”</p>
			<p class="paragraf">Efruz Bey tamam bir buçuk saat buyurdu. “Maşrık-ı Envar-ı Maarif-i Osmanî” mektebinin müdürü öğrendi ki Açık Hava Mektebi ilk insanlar gibi çocukları tabiî hayata alıştırmak için kurulmuş ilmî bir müessesedir. Yaz kış, gece gündüz, muallimler, talebeler, hepsi hayatlarını kırlarda geçirirler. Okumak yazmak pek az! Yalnız ekip biçmek! Yol yapmak! Kanal açmak! Köprü kurmak! Nadas etmek! Hayvan yetiştirmek! Tavukların dil altlarını çıkarmak! Beygirleri nallamak! Güzel övendire kullanmak! Falan, filân... Efruz Bey de ayağa kalktı. İki şahsiyet karşı karşıya geldi. Birbirlerinin gözlerine baktılar. Sıska müdür, “Ne duruyoruz?” dedi.</p>
			<p class="paragraf">“Evet, ne duruyoruz?”</p>
			<p class="paragraf">“Bizim gibi amelî inkılâpçılara bu miskinlik yakışmaz.”</p>
			<p class="paragraf">Efruz Bey başını salladı: “Doğru. Yakışmaz.”</p>
			<p class="paragraf">“O hâlde ne duruyoruz?”</p>
			<p class="paragraf">“Ne duruyoruz?”</p>
			<p class="paragraf">“Yarından tezi yok. Hemen Açık Hava Mektebini bu memlekette tesis edelim.”</p>
			<p class="paragraf">“Edelim.”</p>
			<p class="paragraf">“Hazırlığa falan...”</p>
			<p class="paragraf">“Ne lüzum var, ne vakit.”</p>
			<p class="paragraf">“Fakat!”</p>
			<p class="paragraf">“Çocukların anası babası duyarsa ihtimal razı olmazlar.”</p>
			<p class="paragraf">“Ya ne yapalım?”</p>
			<p class="paragraf">“Sanki bir tenezzühe çıkıyormuşuz gibi kalkar, buradan gideriz. Bir daha gelmeyiz. Bizi kırlarda kim arayıp kim bulacak?”</p>
			<p class="paragraf">“Fakat...”</p>
			<p class="paragraf">“Fakatı makatı yok...” diye Efruz Bey müdürün bütün tereddütlerini gevşetti. Hademeye falan da lüzum yoktu. “Meccanî”ler hademelik edeceklerdi. Tedris ücretlerine gelince, kırda, Açık Hava Mektebinde tesis olunacak çiftliğin varidatı milyonları bulacaktı. İhtimal talebeler aldıkları yüksek yevmiyeleri ailelerine bile gönderebileceklerdi. Efruz Bey zengin hayalinden Açık Hava Mektebinin kârlarına dair tafsilât verdikçe müdürün küçücük dar muhayyileciği de sanki genişliyor, kocaman bir göl oluyordu.</p>
			<p class="paragraf">Saatlerin geçtiğini duymadılar. Masanın başına oturdular. Planlar çizdiler. Yarın sabah çocuklar bir günlük yemekleriyle beraber mektebe geleceklerdi.</p>
			<p class="paragraf">Sonra erkenden Köprü’ye gidecekler, vapurla Haydarpaşa’ya geçecekler, daha sonra öğleye kadar cebrî yürüyüşle Maltepe’yi tutacaklardı. Sonra?</p>
			<p class="paragraf">Efruz Bey, “Sonra” diyordu, “ertesi gün sabaha karşı bir mavna ile doğru Hayırsızada’ya... Tıpkı ilk Türklerin Gelibolu’ya çıkışları gibi! Orada tabiatla yalnız kalacağız! Mücadele başlayacak. Anglosakson terbiyesi baş gösterecek. Her çocuk bir Robenson... Biz de birer Robenson!”</p>
			<p class="paragraf">Müdür, “Ya ekmek?” dedi.</p>
			<p class="paragraf">“Düşündüğün şeye bak. İhtiyaç âza yapar. Acıkan ekmeğini taştan çıkarır.”</p>
			<p class="paragraf">“Bu doğru. Fakat su?”</p>
			<p class="paragraf">“Zannederim ki Hayırsızada’da su vardır. Arayıp bulacağız, bulamazsak...”</p>
			<p class="paragraf">“Ne yaparız?”</p>
			<p class="paragraf">“Deniz suyundan tatlı su çıkarırız.”</p>
			<p class="paragraf">“Nasıl?”</p>
			<p class="paragraf">“İngiliz tayfalarının yaptıkları gibi.”</p>
			<p class="paragraf">....</p>
			<p class="paragraf">Her şeyi müzakere ettiler. Artık mektebin akşam tatil zamanı yaklaşıyordu. Efruz Bey bir şey teklif etti. Bu Açık Hava Mektebini tesis şerefini yalnız “Maşrık-ı Envar-ı Maarif-i Osmanî” müdürüne bırakmak istemiyordu.</p>
			<p class="paragraf">“Ortaklaşa!” diyordu.</p>
			<p class="paragraf">“Fakat nasıl?”</p>
			<p class="paragraf">“Ben mektebin resmen ders nazırı olayım. Selâhiyetim sizinkiyle müsavi olsun.”</p>
			<p class="paragraf">“Bir gövdede iki baş olur mu?”</p>
			<p class="paragraf">“Olur.”</p>
			<p class="paragraf">“Nasıl?”</p>
			<p class="paragraf">“Fevkalâde, ejderhalarda olduğu gibi.”</p>
			<p class="paragraf">“...”</p>
			<p class="paragraf">“Ejderhaların masallarda kuvveti hep yedi, sekiz başlarından ileri gelir.”</p>
			<p class="paragraf">Müdür düşündü, taşındı. “Bu olmaz, Efruz Bey!” dedi.</p>
			<p class="paragraf">“Olmaz mı?”</p>
			<p class="paragraf">“Olamaz.”</p>
			<p class="paragraf">“O hâlde ben yalnız başıma bu mektebi tesis ederim.”</p>
			<p class="paragraf">“Talebe bulamazsın.”</p>
			<p class="paragraf">“Bana iki çocuk kâfi.”</p>
			<p class="paragraf">“Onu da bulamazsın.”</p>
			<p class="paragraf">“O hâlde?”</p>
			<p class="paragraf">“Gel beraber yapalım. İttihattan kuvvet doğar.”</p>
			<p class="paragraf">“Ben de bu fikirdeyim. Fakat selâhiyetim olmazsa...”</p>
			<p class="paragraf">“Resmen olmasın da... hususî, ne istersen yap...”</p>
			<p class="paragraf">Efruz Bey düşündü. Bir kere koloniyi teşkil ettikten sonra, müdürü atlatmak kolaydı. Bir ihtilâl kâfiydi. Hatta icap ederse denize bile attırır, her türlü münasebetsizlikten birdenbire kurtulabilirdi. Vâsi, fakat hususî bir selâhiyetle mektebin ders nazırı oldu. Müdür, “Çocuklar gitmezden evvel seni takdim edeyim” dedi.</p>
			<p class="paragraf">...!</p>
			<p class="paragraf">“Mektepte bulunan yalnız bir muallim var.”</p>
			<p class="paragraf">“Bir muallim mi?”</p>
			<p class="paragraf">“Evet.”</p>
			<p class="paragraf">“Eey kaç sınıf var?”</p>
			<p class="paragraf">“Yedi.”</p>
			<p class="paragraf">“Diğer muallimler nerde?”</p>
			<p class="paragraf">“İkisi hasta. Üçü izinli. Biri tebdil havalı. Dördü de mazeretli olmalı. Bugün gelmediler.”</p>
			<p class="paragraf">“Bir muallim yedi sınıfı nasıl okutuyor?”</p>
			<p class="paragraf">“Geriye kalan altı sınıf müzakere eder. Eski derslerini pişirirler.”</p>
			<p class="paragraf">“Çok iyi, çok iyi, zaten Açık Hava Mektebinde eski muallimleri kullanamayız.”</p>
			<p class="paragraf">“Ben yeni muallim almam. Bu bir prensip meselesi.”</p>
			<p class="paragraf">“Hayır canım, hiç muallim almayacağız. Bir ben kâfi. Ben her şeyi öğreteceğim.” [24]</p>
			<p class="paragraf">“Teşekkürler...”</p>
			<p class="paragraf">Müdür için için seviniyor, neşesini saklayamıyordu. Evvelâ mektep kirasından, sonra da muallim ücretinden kurtulacaktı. Dışarı fırladı. Çocuklar da dersten çıkmışlardı. Trampeti vuran hademeye, “Çabuk muallim beyi gönder. Efendiler çıkmasınlar. Beklesinler. Divan var!” dedi.</p>
			<p class="paragraf">Oda kapısında bekledi. Yan gözle içeriye bakınca yüreği hop etti. Efruz Bey kendi makamına oturmuştu. Dalgındı. Gözlerini sanki Ethem Paşa’nın şaha kalkmış küheylânına dikmişti. Acaba bu büyük şahsiyetin yanında kendi varlığı sönecek miydi? Müdür bunu muhakeme edemeden, çağrılan muallim gelmişti.</p>
			<p class="paragraf">“Divan var, çocukları toplayınız.”</p>
			<p class="paragraf">“Baş üstüne.”</p>
			<p class="paragraf">“Ama çabuk.”</p>
			<p class="paragraf">“Bir dakika...”</p>
			<p class="paragraf">Yıkık binanın alt katından kulakları parçalayacak derecede şiddetli gürültü yükseliyordu. Çocukların en kızdıkları şey bu divandı. Müdürün yarım saat gevezelik edip kendilerini sokağa çıkmakta geç bırakmasını bir türlü çekemezlerdi. Zayıf muallim müdür beye çocuklar hazır olduklarını söylediği zaman bu gürültü daha ziyade azmıştı. Sokak kapısını kitleyip önünde bir put gibi duran kapıcının etrafında çocuklar Karagöz’deki “Başlar mısın, başlayalım mı?” bestesiyle bağrışıyorlardı: “Açar mısın, açtıralım mı?”</p>
			<p class="paragraf">“...”</p>
			<p class="paragraf">Müdürle Efruz Bey eski konaklarda “evaltı” denilen bu loş meydana gelince, gürültü birdenbire durdu. Müdürün ince, keskin madenî sesi öttü.</p>
			<p class="paragraf">“Efendiler, şimden sonra ders nazırımız Efruz Beyefendi’dir. Size takdim ederim. Onun sayesinde neler öğreneceksiniz, neler... Evvelâ o sizi o kadar yoran, gözlerinizi ağrıtan kitaplar kalkacak. Hiç kitapsız okuyacaksınız.”</p>
			<p class="paragraf">Deminden binayı yıkacak gibi haykıran çocuklar şimdi hayretten nefes bile alamıyorlar, işittiklerine inanamıyorlardı. Kitapsız ders! Bu ne saadetti! Gayr-i ihtiyarî itiraz ettiler.</p>
			<p class="paragraf">“Şaka ediyorsunuz?”</p>
			<p class="paragraf">“Şaka mı?”</p>
			<p class="paragraf">“Şaka, şaka...”</p>
			<p class="paragraf">“Müdürünüzün şimdiye kadar bir defa olsun şaka ettiğini gördünüz mü? Ciddî söylüyorum. Efruz Beyefendi kitapları, defterleri, kâğıtları, kalemleri, hatta siyah duvar tahtalarını, tebeşirleri, silgileri, hepsini kaldırıyor. Artık vazife falan da yazmayacaksınız...”</p>
			<p class="paragraf">Çocuklar sevinçten uğulduyorlar,</p>
			<p class="paragraf">“Şaka.”</p>
			<p class="paragraf">“Şaka...”</p>
			<p class="paragraf">“Şaka söylüyorsunuz!” diye haykırışıyorlardı. Müdür Bey uzun uzadıya, izahat vererek hepsini inandırdı. Mektep yeni terbiye usullerini kabul ediyordu. Bu yeni usul hayat içindi. Hayatta kitabın ehemmiyeti yoktu. Kalkan yalnız kitap, yalnız okuyup yazmak, yalnız ezberlemek değildi... Başka... Çocuklar tekrar “Ne? Ne? Müdür Bey, ne?” diye bağrıştılar.</p>
			<p class="paragraf">“Evet, Efruz Bey’in sayesinde mektepten ‘ceza’ da kalkacak, herkes müsavi. Meselâ ben de sizin gibi olacağım. Artık bana selâm vermeye mecbur değilsiniz. Hepimiz müsaviyiz. Muallimler size karışamayacak. Size kimse karışamayacak. Hatta ananız, babanız bile... İstediğinizi yapacaksınız...”</p>
			<p class="paragraf">“Yaşasın Efruz Bey!”</p>
			<p class="paragraf">“Yaşasın!”</p>
			<p class="paragraf">“...”</p>
			<p class="paragraf">.....</p>
			<p class="paragraf">Çocuklar öyle müthiş bir gürültü ile alkışlıyorlardı ki... Efruz Bey gayr-i ihtiyarî ilk hürriyet günlerini hatırladı. Müdürün yanında ayakta duruyordu. İki ellerini yukarı kaldırdı. Alkışçılara karşı “Söz isterim, söz isterim!” diye haykırdı. Kendilerine tasavvur edebilecekleri en büyük saadeti getiren bu halaskârı çocuklar dinledi. O müthiş gürültü birdenbire kesildi. Efruz Bey nutka başladı.</p>
			<p class="paragraf">“Arkadaşlar! Evet size ‘arkadaşlar!’ diyorum. Çünkü benim talebem değil, arkadaşımsınız. Talebelik muallimlik, amirlik madunluk, büyüklük küçüklük cehalet devirlerinin rezaletleriydi! Bugün öyle şey yok. Sabık müdürünüzün söylediği gibi herkes müsavi...”</p>
			<p class="paragraf">Müdür birdenbire sararak, Efruz Bey’in sözünü kesti: “Sabık değil, hâlâ müdürünüz... benim.”</p>
			<p class="paragraf">Efruz Bey, “Hayır, sabık!” diye devam etti. Hiç müdüre bakmıyor, doğrudan doğruya çocuklara hitap ediyordu... “Müdürünüz, eskiden müdürünüzdü. Kendisinin belki haberi yok. Şimdi o sizin müdürünüz değil. Nihayet bir arkadaşınız. Artık kendisine ‘müdür bey’ demek bir hakarettir.”</p>
			<p class="paragraf">“Demeyiz... demeyiz...”</p>
			<p class="paragraf">“Evet, doğrudan doğruya ismini söylersiniz. Fakat ismi de çok uzun! Mehmet Mustafa Tahsin Nidaî.. Âdeta dört kişilik bir isim! Evvelâ bu arkadaşımızın ismini kısaltmalı.” Bu ameliye çocukları çıldırttı: “Kısaltalım.”</p>
			<p class="paragraf">“Kısaltalım...”</p>
			<p class="paragraf">“Nasıl kısaltalım?”</p>
			<p class="paragraf">Müdür sapsarıydı. Gürültü o kadar şiddetli, Efruz Bey’in tesiri o kadar kuvvetliydi ki... içtimaı dağıtmaya cesaret edemedi. Yalnız bir kâbus içinde gibi dinliyordu.</p>
			<p class="paragraf">“Bana kalırsa, ona ‘Mıstık’ diyelim. Bu muhacir ismidir. Bu suretle vatanperverliğimizi, hamiyetimizi de göstermiş oluruz.”</p>
			<p class="paragraf">“Mıstık...”</p>
			<p class="paragraf">“Mıstık... Hey Mıstık.” diye bir gürültü koptu. Bu ismi herkes beğeniyordu. </p>
			<p class="paragraf">Mustafa Mıstık</p>
			<p class="paragraf">Arabaya kıstık...</p>
			<p class="paragraf">.....</p>
			<p class="paragraf">Efruz Bey, müdürün ismini düzelttikten sonra programa geldi: “Arkadaşlar! Yarın hepiniz daha güneş doğmazdan bir saat evvel, buraya geleceksiniz, kitap falan getirmeyiniz. Yalnız bir günlük yiyecek... Ekmek, zeytin, peynir falan... Yarın ilk defa açık hava dersine çıkacağız. Sebükbar olarak! Evde ailelerinize bir şey söylemeyiniz.”</p>
			<p class="paragraf">“Söylemeyiz, söylemeyiz.”</p>
			<p class="paragraf">“Haydi bakayım. Tabur mabur istemez, serbestçe dışarı çıkınız. Paydos!”</p>
			<p class="paragraf">.....</p>
			<p class="paragraf">Kapıcı anahtarı güç çevirdi. Bir çocuk tufanı taştı. Civardaki evler, yangın var, sandılar. En ziyade azanlar “meccanî”lerdi. Kapıdan çıkarken “Allah’a ısmarladık Mıstık!” diye bağırıyorlar, bazıları bu vedayı “Çiroz Mıstık!” hitabıyla tamamlıyorlardı. Efruz Bey’in on dakikalık telkiniyle eski zapt u raptın, kaidelerin, nizamın, intizamın bir anda yıkıldığını gören müdür birdenbire ürktü. Gözlerini açtı. Ev altında çocuk kalmayınca Efruz Bey’e döndü.</p>
			<p class="paragraf">“Fakat azizim” dedi, “biz bunları zapt edemeyiz.” [25]</p>
			<p class="paragraf">“Niçin?”</p>
			<p class="paragraf">“Böyle müsavat falan yapacağını bilmiyordum.”</p>
			<p class="paragraf">“İçeride konuşmadık mıydı?”</p>
			<p class="paragraf">“Konuştuktu.”</p>
			<p class="paragraf">“O hâlde artık itiraz edemezsiniz. Çünkü kabul ettiniz sayılır.”</p>
			<p class="paragraf">“Fakat...”</p>
			<p class="paragraf">“Fakat...”</p>
			<p class="paragraf">“Evet Mıstık, görüyorum ki sen hürriyetten korkuyorsun. Çocuklara tabiî hürriyetlerini, tabiî hukuklarını verince taştılar. Gürültüye başladılar. Bu işte onların “hayatiyet”leridir. Bu hayatiyet eski bâtıl kaidelerle bağlı duruyordu. Hiç istifade olunmuyordu. Şimdi onların hürriyetleri olacak. Hayatiyetlerini istedikleri gibi izhar edecekler. Bak bu taşkın çocuklardan ne harikalar doğacak! Ne kadar dâhiler çıkacak.”</p>
			<p class="paragraf">“...”</p>
			<p class="paragraf">Müdür ürkmüştü. Cevap veremiyordu. Beş dakikalık hürriyetin artık önüne geçilemeyeceğine kaildi. Kendine “Mıstık” diye haykıran talebelere artık talebe namı verilemezdi. İşte on senelik mektep birdenbire yıkılmıştı. İçinden “Ne yaptım da bu adama kandım?” diyordu. Efruz Bey dalgınlığından onu uyandırdı. “Yanlış bir şey yemiş ispinoz gibi ne düşünüyorsun Mıstık?” dedi.</p>
			<p class="paragraf">“Hiç...”</p>
			<p class="paragraf">“Cesaret! Haydi hazırlan. Bu gece mektepte yat. Ben de gece yarısı geleceğim. Yarın ileri...”</p>
			<p class="paragraf">Ok yayından çıkmıştı. Zaten artık geri dönülemezdi. Zavallı Mıstık, “Pekâlâ, yarın erkenden...” diye başını salladı. Hele bu kısalmış ismi kendine ağır bir hakaret gibi geliyordu. Efruz Bey bu kendi eseri olan ismi sık sık tekrarlıyor, ne bey, ne efendi ilâve ediyordu. Mıstık zihninden, “Bari ‘Mıstık Bey!’ dese” fikrini geçirdi. Hatta yüzünü kızarttı. Bu arzusunu söyledi. Efruz Bey bir kahkaha attı.</p>
			<p class="paragraf">“Azizim Mıstık! Sen gayet mahdut bir adammışsın. Seni de Açık Hava Mektebinde müsavata, hürriyete, yani demokrasiye alıştıracağım! Deli mi oldun? Hiç ‘Mıstık Bey’ denir mi? Bu ismin tabiatında, âhenginde, telâffuzunda bile demokratlık vardır. Bey, paşa, efendi, ağa gibi elkapları kabul etmez.”</p>
			<p class="yildiz">* * *</p>
			<p class="paragraf">Efruz Bey hakikaten gece yarısı “Maşrık-ı Envar-ı Maarif-i Osmanî” mektebine geldi. Kapıyı vurdu. İçeride galiba kimse yoktu. Cevap veren olmadı. Mehtap her tarafı aydınlatıyordu. “Biraz gezeyim, düşüneyim!” diye Kasımpaşa’nın sakin sokaklarına daldı. O da annesine üç sene için veda etmişti. Nereye gittiğini inat etti, söylemedi. Evet, üç sene Hayırsızada’da büyük bir müstemleke yaratacaktı. Fakat vaktiyle İstanbul’dan toplanıp oraya sürülen köpeklere dair duyduğu şeyler müthişti! Bu hayvanlar aç kalınca birbirlerini yemeye başlamışlar, en kuvvetlileri zayıfları yiye yiye azarak yırtıcı bir sürü olmuşlardı. Hatta denizlerde yüze yüze civardan geçen sandallara yaklaşıyorlar, içindekileri kaparak çatır çatır yiyorlardı. Çocuklarla buraya çıkınca mutlaka bir muharebe lâzımdı. Muharebe için de silah! Silahı nerede bulacaktı? Fakat ihtiyaç her şeyi insana buldurur. Efruz Bey gülümsedi. “Buldum, buldum!” dedi. Talebeleri silahlandırmak için bir şişe “kloroform” kâfiydi. Küçük bir şişe kloroformla bir tabur teşkil edebilmek!.. Gülümsedi. Kendi kendine söylenmeğe, konuşmağa başladı: “Dâhiyim desem, herkes güler.”</p>
			<p class="paragraf">“Hâlbuki...”</p>
			<p class="paragraf">“Kim bir mecidiyelik kloroformla bin liralık silah elde edebilir?”</p>
			<p class="paragraf">“Şüphesiz, hiç kimse!”</p>
			<p class="paragraf">“Ben yapacağımı söylesem...”</p>
			<p class="paragraf">“Gülerler.”</p>
			<p class="paragraf">“Ah budalalar.”</p>
			<p class="paragraf">“Evet, bir şişe kloroform...”</p>
			<p class="paragraf">Fakat bu şişeyi nerede bulmalıydı. Vakit geçirmeğe gelmezdi. Cebinde meşhur Doktor İsa Nazım’ın, annesine verdiği bir reçete vardı. Onu çıkardı. Yazısını taklit ederek, imzasının üstüne Fransızca “Chloroforme” yazdı. Ay aydınlığında reçeteye dikkatli dikkatli baktı. Sahtekârlığı fark olunacak gibi değildi. Başladı bir eczahane aramağa... Rast geldiği bekçilere soruyor, “Aşağıya in!” cevabını alıyordu. Efruz Bey aksine yukarı çıktı. Perapalas’ın dibinden geçti. Koca Beyoğlu mehtapta sarhoş olmuş gibi uyuyordu. İçinden “Üç sene sonra benim müstemlekemin yanında köy hâlinde kalırsın!” dedi. Camekânında aydınlık gördüğü bir eczahaneye daldı. Kapının gürültüsünden uyanan çırak sersem bir tipti. Reçeteyi okudu. Hiç şüphelenmedi. Efruz Bey onun şüphesini bütün bütün gizlemek için, “Aman çabuk, bütün büyük doktorlar evde bir ameliyat yapacaklar!” dedi. Pamuk da aldı. Şişeyi cebine koyunca azıcık daha muvaffakiyet neşesiyle bir nara atacaktı. İşte silahlarını hazırlamıştı...</p>
			<p class="yildiz">* * *</p>
			<p class="paragraf">Efruz Bey Hayırsızada’da sade “Açık Hava Mektebi” müessisi<span class="dipp"><a class="_idFootnoteLink" href="#footnote-225-370" id="footnote-225-370-backlink">370</a></span> olarak kalmadı. Âdeta orada bir hükümet, bir müstakil prenslik kurdu. Adanın en tepesinde beş metre genişliğinde, dokuz metre uzunluğunda tam yedi renkli bayrağı dalgalanıyor, gürbüz Açık Hava Mektebi talebesi sahillerde, çardakların altında yan gelip yatıyorlar, denize giriyorlar. Adanın kendine mahsus motorbotları vızır vızır İstanbul’a martı yumurtası taşıyor. Hayırsızada birdenbire en hayırlı ada olarak Efruz Bey’le tebaasına nihayetsiz servetler temin ediyordu.</p>
			<p class="paragraf">O daha adaya çıkar çıkmaz “chloroforme”<span class="dipp"><a class="_idFootnoteLink" href="#footnote-225-371" id="footnote-225-371-backlink">371</a></span> kullanmaya hiç hacet kalmamış, bütün sürgün köpekler sanki manyetize olmuş gibi iki geçeli dizilmişler, salta durarak dillerini çıkarmışlar, onu ve talebesini büyük bir memnuniyet ve hürmetle karşılamışlardı.</p>
			<p class="paragraf">Bir gün Efruz Bey adanın en tepesine alacalı bayrağın dalgalandığı yere çıktı, oturdu. Ay, ne oluyordu. Ada birden büyümeğe ve şişmeğe başladı. Efruz Bey bağırmak istedi. Fakat sesi çıkmıyordu. Toprakla beraber yükseldi, yükseldi, yükseldi, belki Hazreti İsa’nın ârâm ettiği dördüncü kat göğe vardı. Nagehan başına gayet ıslak bir şey dokundu...</p>
			<p class="paragraf">Gözlerini açtığı zaman beyaz gömlek giymiş genç bir doktorun, başucunda alnına ıslak soğuk bezler sarmakla meşgul olduğunu gördü. Kımıldamak istedi. Fakat her tarafı külçe olmuştu.</p>
			<p class="yildiz">* * *</p>
			<p class="paragraf">Yavaş yavaş hatırlar gibi oluyordu. Hain müdür onu aldatmış, ne kendisi gelmiş, ne de çocuklardan kimseyi yollamıştı. Fakat Efruz Bey azimkârdı. Fikret’in:</p>
			<p class="paragraf ParaOverride-24"><span class="CharOverride-10">Hak bellediğin bir yola yalnız gideceksin!</span></p>
			<p class="paragraf">mısraına iman etmişti. Bir sabah erkenden vapura binmiş, Kınalıada’ya geçmiş, yanına öteberi de almıştı. Akşama kadar tepeden dürbünle Hayırsızada’yı tarassut etmiş, geceyi otelde geçirmişti. Sabahleyin arka tarafta, in cin olmayan bir yerde boş bir sandal bulmuş, hemen içine atlamıştı. Bundan ötesini bir türlü tahattur edemiyordu...</p>
			<p class="paragraf">Şimdi bulunduğu yer “Yalova” idi. Demek bir felâkete uğramış, dalgalar onu istemeye istemeye Yalova Safası’na<span class="dipp"><a class="_idFootnoteLink" href="#footnote-225-372" id="footnote-225-372-backlink">372</a></span> götürmüştü. Fakat hayır, büyük işler yapmak, meşhur olmak emelindeydi. Her zaman olduğu gibi, düşünmeksizin aklına bir şey geldi. Buradan hemen İstanbul’a dönmek, oradan Yunanistan’a, Akropol’a gitmek, sanat ve edebiyat hacısı olmak...</p>
			<p class="paragraf">Ooooh, bu ne ilâhî bir mefkûreydi. Karyolasının içinde çırpınmağa başladı: Akropol’e, Akropol’e!</p>
			<p class="paragraf">Genç doktor hezeyanın yeniden başladığına zahip olmuş, Efruz Bey’in alnına taze taze ıslattığı bezleri sarmaya çalışıyordu.</p>
			<p class="paragraf ParaOverride-7"><span class="CharOverride-10">Sevimli Ay, </span>C. 3, Sayı: 12 (36), Şubat 1927, s. 19-22.</p>
			<p class="paragraf ParaOverride-8"><span class="CharOverride-10">Resimli Ay</span>, C. 4, Sayı: 37, Mart 1927, s. 21-25.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-356-backlink" id="footnote-225-356">356</a>	Satı El-Husri, Selanik Feyziye Mektebi İdare Heyeti ile birlikte, 1915’te Beyazıt’ta Yeni Mektep bünyesinde “Çocuk Yuvası” kurmuşlardır. Türk Ocağı’nın yayın organı Türk Yurdu dergisi bu kararı hararetle alkışladı. Dergi, Satı Bey’in Araplığı kabullenmesi ve Türklük aleyhinde olmasını şöyle yorumluyor: <span class="CharOverride-10">“Osmanlı heyet-i içtimaiyesinin şekline, istikbâline dair esas fikirlerinin, fikirlerimize ekseriya muhalif olduğunu bilmekle beraber, (...) yorulmak bilmeyen bu Türk Frubel’inin bugünlerde -kendileri ne derlerse desinler, Sâtı Bey bizce bir Türk’tür- (...). ‘Yeni Mektep’ ve ‘Çocuk Yuvası’ (...) unvan(ı) Sâtı Beyin hatta Türkçü olduğunu göstermiyor mu?”</span> (“Yeni Mektep ve Çocuk Yuvası”, <span class="CharOverride-10">Türk Yurdu</span>, C. 7, sayı: 6, 19 Şubat 1330 [4 Mart 1915], s. 2510)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-357-backlink" id="footnote-225-357">357</a>	Émile Bergerat (1845-1923): Fransız bilim adamı, tiyatro yazarı ve şair.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-358-backlink" id="footnote-225-358">358</a>	Ömer Seyfettin, bu iddiasını ilk “Yeni Lisan” yazısında da ileri sürmüştü.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-359-backlink" id="footnote-225-359">359</a>	<span class="CharOverride-10">Aşiyan</span> dergisi: 10 Eylül 1908-12 Şubat 1909 arasında Salih Sırrı, İbni Sırrı Ahmet Cevdet ve İbni Sırrı Mustafa Namık [Çankı] kardeşler tarafından 26 sayı çıkarılmış “edebî, ilmî siyasî, içtimaî, fennî, ahlakî mecmua”.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-360-backlink" id="footnote-225-360">360</a>	Metinde: “o da”.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-361-backlink" id="footnote-225-361">361</a>	Metinde: “Oraya”.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-362-backlink" id="footnote-225-362">362</a>	Sir Arthur Conan Doyle tarafından oluşturulan hayalî dedektif kahraman.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-363-backlink" id="footnote-225-363">363</a>	Fransız romancı Maurice Lebnanc tarafından oluşturulan hırsız tipi.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-364-backlink" id="footnote-225-364">364</a>	İsmail Hakkı Baltacıoğlu kastediliyor.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-365-backlink" id="footnote-225-365">365</a>	Jean-Jacques Rousseau (1712-1778): Fransız filozofu.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-366-backlink" id="footnote-225-366">366</a>	Teselya ile Makedonya sınırı üzerinde bir ova ve kasaba. 1897 Osmanlı-Yunan Savaşı burada başlamıştır.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-367-backlink" id="footnote-225-367">367</a>	Müşir Ethem Paşa (1851-1909): 1897 Osmanlı-Yunan Savaşı komutanı.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-368-backlink" id="footnote-225-368">368</a>	Hacı Kasım’ın kurduğu, sonra oğlu Naci Kasım Açıkel tarafından yönetilen Maarif Matbaası kastediliyor.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-369-backlink" id="footnote-225-369">369</a>	Kaya okulu.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-370-backlink" id="footnote-225-370">370</a>	Bu hikâyedeki Efruz Bey karakterinin “Türkiye’de ilk açıkhava okulunu Çamlıca’da açan İsmayıl Hakkı Baltacıoğlu’nu”; Müfat Bey’in ise 1915’te Darülmualliminden istifa edince Beyazıt’ta Yeni Mektep’teki [yazarın Tıfıl Kovuğu diye alaya aldığı] çocuk yuvasının kurucusu Satı El-Husrî’yi hatırlattığı ifade edilmektedir (Alangu 1968: 492).</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-371-backlink" id="footnote-225-371">371</a>	Renksiz ve özel bir kokusu olan yatıştırıcı ve uyuşturucu bir sıvı.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-372-backlink" id="footnote-225-372">372</a>	“Yalova Safası” ile Karagöz oyunlarından birine işaret ediyor.</p>
				</div>
			</div>
		</div>
	</body>
</html>