<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-128</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="baslik" id="_idParaDest-126">Zeytin Ekmek</p>
			<p class="paragraf ParaOverride-7"><span class="CharOverride-10">Vermeyince Mabut, neylesin Mahmut?</span></p>
			<p class="paragraf ParaOverride-8">Atasözü</p>
			<p class="paragraf ParaOverride-14">Genç, beyaz, gürbüz kadın tıpkı zalim âşığının gadrine uğramış bir evvel zaman cariyesine benziyordu... Soluk basma entarisi parça parçaydı. Gür, kıvırcık, kumral saçları mermer kadar beyaz omuzlarına dökülmüş, cellâdını bekleyen bir masum gibi derin derin düşünüyor, çürük kafesli çarpık cumbadan sokağa bakıyordu. Zeynep Kâmil Hastahanesi’ne inen bu yol pek tenhaydı. Komşu duvarların üstünden aşan bahar çiçekleriyle süslenmiş sık dallar bozuk kaldırımlara ince tül gölgelerini yaymışlardı. Siyah saçaklarda, kırık kiremitler arasındaki yuvalarının insanî sefaletini duymayan mesut serçeler sanki başka bir cihanın, sanki başka bir bayramın zevkini sürüyorlarmış gibi cıvıldıyorlar, uçuşuyorlar, sevinçlerinden kaplarına sığamıyorlardı. Genç, beyaz, gürbüz kadın birdenbire “Aaa...” diye haykırdı. Kalçalarını sarsan hızlı bir hareketle toplandı. Dizlerinin üzerine kalktı. Sonra dirseklerini pencerenin kenarına dayadı. Canlanarak, uzandığı mesnedinden birdenbire doğrulmuş bir heykel kadar bedî, bir heykel kadar şirindi. Seslendi: “Sabire! Sabire!”</p>
			<p class="paragraf">“...”</p>
			<p class="paragraf">Sokaktan geçen iki şık kadın hemen durdu. Uzun boylusu, biraz şaşkın, sesin geldiği tarafı aradı. Siyah kaşlarını çatarak cumbaya baktı. İnce şifon çarşafının altında şekli görünen uzun uyluğuna altın el çantasını vurarak sordu: “Kim o?”</p>
			<p class="paragraf">“Ben.”</p>
			<p class="paragraf">“Sen kimsin ayol?”</p>
			<p class="paragraf">“Naciye!”</p>
			<p class="paragraf">Altın çantayı avuçlarına aldı. Asabî asabî sıktı. İyice cumbaya döndü. Tekrar sordu: “Hangi Naciye?”</p>
			<p class="paragraf">“Bahtiyar Efendi’nin kızı!”</p>
			<p class="paragraf">“Hangi Bahtiyar Efendi’nin?”</p>
			<p class="paragraf">“Sandık emini Bahtiyar Efendi’nin.”</p>
			<p class="paragraf">“Ne!”</p>
			<p class="paragraf">“Ya...”</p>
			<p class="paragraf">Bir an öyle kaldı. Bu yer odasının kopuk, perişan kaplamalarına baktı. Kırık camlara gazete kâğıtları yapıştırılmıştı.</p>
			<p class="paragraf">“Ayol, burada ne arıyorsun?”</p>
			<p class="paragraf">“Hiç.”</p>
			<p class="paragraf">“Ne demek hiç?”</p>
			<p class="paragraf">“Evimiz işte!”</p>
			<p class="paragraf">“Eviniz mi?”</p>
			<p class="paragraf">“Evet.”</p>
			<p class="paragraf">Uzun boylu kadının yanındaki de şaşırmıştı. Birbirine bakıştılar. Bir şaka işitmiş gibi gülümsediler. Uzun boylu, cumbaya, “Yalancı seni! Aç bakayım kapıyı... Ben senin burada ne aradığını anladım” dedi. Üzerine mahalle çocuklarının tebeşirle kuş resimleri yapmış oldukları çürük kapıya yaklaştı.</p>
			<p class="yildiz">* * *</p>
			<p class="paragraf">Sabire ile Naciye çocukluk arkadaşıydılar. Balkan bozgunu başladığı zaman aynı kazada birisinin babası hâkim, birisininki sandık eminiydi. Kaçarken birbirlerini kaybettiler. İşte altı sene sonra yine karşı karşıya geliyorlardı. Fakat Sabire, Naciye’nin üstünü başını görünce, “Bu ne hâl kız! Seni kuduz mu dalamış?” diye haykırdı. Naciye de onun şık siyah çarşafına, açık boynundaki iri zümrüt taşlı platin pandantife, elindeki büyük altın çantaya bakarak şaşıyordu. Hâlinden birdenbire sıkıldı.</p>
			<p class="paragraf">“Fakirlik!” diyebildi. Sabire gözlerini etrafa bir gezdirdi. Sıvaları dökülmüş bölmeler, kaplamasız tavan buraya ahırdan bozma sefil bir kümes manzarası vermişti. Yanındakine döndü. [28] “ Ne kadar güzel değil mi?” dedi.</p>
			<p class="paragraf">“Maşallah...”</p>
			<p class="paragraf">Bu, kendinden biraz yaşlıca, fakat daha şık, daha kokot bir kadındı, kumral simasında bir Çerkez gururu vardı. Bu kadar berbat bir eve girmeği münasebetsiz addediyor gibi kapıdan bakıyor, içeri girmiyordu. Şaşkın bir sükûn içinde üç kadın birbirini tekrar süzdüler. Sabire, içinde gayr-i ihtiyarî bir merhamet sedası duyulan şefkatli bir sesle “Vah Naciye, vah...” dedi, “annen nerede?”</p>
			<p class="paragraf">“Öldü.”</p>
			<p class="paragraf">“Baban?”</p>
			<p class="paragraf">“O da öldü.”</p>
			<p class="paragraf">“Kardeşin?”</p>
			<p class="paragraf">“O da öldü...”</p>
			<p class="paragraf">“Eey, sen burada ne oturuyorsun?”</p>
			<p class="paragraf">“Burası kocamın evi.”</p>
			<p class="paragraf">“Kocanın evi mi?”</p>
			<p class="paragraf">“Evet.”</p>
			<p class="paragraf">“Neci bakayım kocan?”</p>
			<p class="paragraf">“Duvarcıydı. Ama şimdi asker.”</p>
			<p class="paragraf">“Nerede?”</p>
			<p class="paragraf">“Burada. Haydarpaşa’da. Amele taburunda.”</p>
			<p class="paragraf">Tekrar sustular. Zavallı kız bu şık hanımları tek odacığına çağırmıyordu. Fakat Sabire zenginlere, kibarlara mahsus bir gaddar tevazuyla güldü. “İçeri girelim, seninle konuşalım” dedi, “vah Naciye, vah... Kız, sen ne talihsizmişsin.”</p>
			<p class="paragraf">“Buyurun...”</p>
			<p class="paragraf">Sabire arkadaşı hanıma döndü: “Gel azıcık oturalım. Gördün ya şu kızı... Bu kadar güzel bir kadına rast geldin mi? Allah aşkına söyle. Şu saçlara bak... Bu kıvırcıklar naturel! Öyle yapma değil, dikkat et Allah aşkına...”</p>
			<p class="paragraf">Ciddî kadın gülümsüyor, “Maşallah, maşallah...” diyordu. Dar, pis, karanlık, toprak döşeli sofayı geçtiler. Odaya girince fakirliğin sefaleti, bu iki kadını donmuş gibi dimdik bıraktı. Bir yerde oturamıyorlar, oturacak yer bulamıyorlardı. Naciye bütün bütün büzülmüştü. Sanki bu sefalet kendi cinayetiymiş gibi önüne bakıyor, utanıyor, sıkılıyor, kızarıyordu. Köşede yırtık bir hasırın üstüne birkaç yatak yığılmıştı. Hasırın ucunda bir gaz sandığı vardı. Üstünde büyücek bir testi, yanında bir vesika ekmeği, yeşil bir çanak dolusu zeytin duruyordu. Cumba ile perdesiz pencerenin önündeki tahtadan sedirin üstüne ince, eski bir yol keçesi örtülmüştü. Naciye, “Buyurun! Temizdir!” diye burasını gösterdi. İki kadın tahta sedire iliştiler. Arkadaşı basık tavana, badanasız duvarlara bakarken Sabire eski çocukluk arkadaşıyla yine konuşmağa başladı.</p>
			<p class="paragraf">“Şöyle yanıma gel bakayım.”</p>
			<p class="paragraf">“...”</p>
			<p class="paragraf">“Gel otur yanıma.”</p>
			<p class="paragraf">Naciye de sedire oturdu.</p>
			<p class="paragraf">“Ne oldu sana böyle kız?”</p>
			<p class="paragraf">“Talih işte!”</p>
			<p class="paragraf">...Yavaş yavaş anlatmağa başladı. Babası Selanik’te hastalanmış, İstanbul’a geldiklerinin ayında ölmüştü. Annesiyle Üsküdar’da bir oda tutup başlarını sokunca yine hastalık peşlerini bırakmamıştı. Annesi de zatürreden ölmüştü. Naciye yalnız kalınca ev sahipleri olan dul kadın, hâline acımış, ona çarşıya gidip bekâr odalarından bir kocacık buluvermişti. İşte dört senedir onunla yaşıyordu, bu adamcağız iyiydi, fakat gayet fakirdi. Muharebeden evvel bir mecidiye gündelikle yapılarda çalışıyordu. Asker olunca Naciye’ye otuz kuruş maaş bağlanmıştı. Eve izinli geldiği akşamlar, bazı karavana çorbası da getiriyordu.</p>
			<p class="paragraf">“Allah’a çok şükür, geçinip gidiyoruz!” deyince, Sabire coştu: “Bu hâle şükrediyorsun ya?..”</p>
			<p class="paragraf">“Elhamdülillah!”</p>
			<p class="paragraf">“Kız, sen budala imişsin! Gece gündüz, vesika ekmeği... katık zeytin... Sonra üstüne de dua ha...”</p>
			<p class="paragraf">Birden yaşlı kumral kadına döndü. “Gördün ya, Füsun Hanım, Allah’ın ne iyi kulları var” dedi. İkisi de Naciye’ye mütereddit gözlerle bakıyorlardı. Açlık, sefalet içinde bu renk, bu güzellik, bu vücut nasıl dayanıyor, solmuyordu. Kendileri, zenginler bol yemeklerle, şırıngalarla, şaraplarla fakrü’d-demden kurtulamıyorlardı. </p>
			<p class="paragraf">Naciye sıkılarak “Senin baban nerede?” diyebildi. Sabire, “Bilmiyorum. Dışarılarda bir yerlerde!” dedi. Naciye, şık kadının ta gözlerinin içine baktı: “Annen?”</p>
			<p class="paragraf">“O da beraber...”</p>
			<p class="paragraf">“Sen?”</p>
			<p class="paragraf">“Ben mi? Uzun hikâye! Evvelâ, bir zabitle evlendim. Sonra ayrıldık.”</p>
			<p class="paragraf">“Şimdi kiminle oturuyorsun?”</p>
			<p class="paragraf">“Akrabalarımla.”</p>
			<p class="paragraf">Fakat Naciye Sabire’nin İstanbul’da akrabaları, bahusus zengin akrabaları olduğunu bilmiyordu. Zaten o da kendi gibi Rumeliliydi. Lâkin daha ziyade sormadı. Sustu. İki kadın onun güzelliğine şaşıyorlar, gür saçlarını okşuyorlardı. Sabire dayanamadı. Basma entarinin altında parlayan ensesini tuttu, boynundan öptü. Naciye utanıyordu. İki kadın talihin bu güzel vücuda nasıl musallat olduğuna kızıyorlar, çirkin zenginlerden bahsediyorlardı.</p>
			<p class="paragraf">Sabire: “Refika’yı düşün, Füsun! O kazgırdak karı... Köşklerde, otomobillerde! İnsan yüzüne bakmağa korkar. Bir de şu Naciye ’ye bak! Acaba Cemil böyle bir kadını rüyasında görse ne yapar?”</p>
			<p class="paragraf">“Gözlerine inanmaz!”</p>
			<p class="paragraf">“Vallahi inanmaz...”</p>
			<p class="paragraf">Sabire yanında kızaran, sefaletinin mahcubiyeti, zenginliğinin şaşaası karşısında bunalan, biten Naciye’ye “Doğru söyle, ayda yalnız otuz kuruşla mı geçiniyorsun?” diye sordu.</p>
			<p class="paragraf">“Geçen sene asker dikişi de dikiyordum. Bu sene bulamadım.”</p>
			<p class="paragraf">“Vah zavallı!”</p>
			<p class="paragraf">“...”</p>
			<p class="paragraf">“İnanamıyorum, nasıl yaşarsın?”</p>
			<p class="paragraf">“Bayağı!”</p>
			<p class="paragraf">“Canım, nasıl yaşarsın? Otuz kuruşla küçük bir kanarya geçinemez.”</p>
			<p class="paragraf">“Kocam her hafta ne yapıp yapıyor, yarım okka zeytin getiriyor. Ben [de] idare ediyorum.” [29]</p>
			<p class="paragraf">Buna Sabire ile Füsun inanamıyorlardı. Evlerindeki hizmetçilerin vesika ekmeği yemediklerini hatırlıyorlar, acı acı gülüyorlardı. </p>
			<p class="paragraf">Füsun, “Ne diyeyim, dünya işte bu!” diye başını salladı. “Demek o ekmek de yeniyormuş. Vallahi bizim Bubu’ya verdik, yemedi. Hem de kızdı. Öyle acı acı havladı ki... Kudurdu sandık...”</p>
			<p class="paragraf">Sabire sinirli bir tehalükle, “Ben seni burada bırakmam vallahi Naciye!” diye haykırdı.</p>
			<p class="paragraf">“Haydi kalk...”</p>
			<p class="paragraf">“Nereye!”</p>
			<p class="paragraf">“Bize gideceğiz.”</p>
			<p class="paragraf">“A, nasıl olur?”</p>
			<p class="paragraf">“Nasıl olacak, bayağı!”</p>
			<p class="paragraf">“Kocamdan izin almadan...”</p>
			<p class="paragraf">“Haydi, deliliği bırak, gel bir gece bizde kal. Ye, iç, sonra bak bir daha buraya dönebilir misin?”</p>
			<p class="paragraf">“A... a...”</p>
			<p class="paragraf">“Haydi, haydi diyorum.”</p>
			<p class="paragraf">Naciye’nin çıkıp izinsiz bir yere gitmeyi aklı almıyordu. Vakıa kocası bu gece gelmeyecekti. Fakat nasıl olurdu. İki kadın ona acıyor, dört senedir kulübesinde, sıcak yemek pişmediğini duydukça teessürlerinden ne yapacaklarını bilemiyorlardı. Kendileri bugün arabayla Kadıköyü’nden buraya bir aşçı aramağa gelmişler, bu kadının evini bulamamışlardı. Evdeki aşçı hizmetçilerle geçinemiyordu. Onun için savmak istiyorlardı. Füsun bu akşamki yemeklerden başladı. Yaptırdığı tatlıları söylüyordu. Şaraptan, şampanyadan bahis açtılar. Naciye çocukluk arkadaşının her sofrada kırk liralık şampanya içtiğini duyarken kulaklarına inanamıyor, tatlıların, böreklerin, külbastıların hikâyesiyle midesi uyuşur gibi oluyordu. Onlarla konuştukça kendi talihsizliği, sefaleti gözünde daha ziyade büyüyor, felâketinin birdenbire farkına varıyordu. İçinden: “Bir gececik misafirlik! Ne olur? Bari doya doya bir yemek yerim!” diyordu. Yıllar vardı ki, ta bozgundan beri tatlıya, böreğe hasretti. Hatta zeytinden, peynirden başka her şeyin tadını unutmuş gibiydi. Dayanılmaz bir yemek daüssılasının sarsıcı nöbetleri onu hıçkırtmaya başladı. Sabire’ye bu gece gidecekti. Fakat üstü başı yoktu. Sıkıla sıkıla bu mazereti söyledi. Füsun’la Sabire birbirlerine bakıştılar. </p>
			<p class="paragraf">Sabire, “Naciye’yi alır, Doğancılar’a Muazzez Hanım’a gideriz. Onu güzel bir giydiririz. Muazzez de iridir. Etekleri, çarşafı Naciye’ye tam gelir!” dedi. </p>
			<p class="paragraf">Füsun, “Vallahi iyi akıl ettin. O deliyi de bugün bize götürürüz” cevabını verdi. Kalktılar. Naciye sabahtan beri bir şey yememişti. Son derece acıkmadan vesika ekmeğiyle zeytini midesine indiremiyordu. Artık dört senedir zavallıya bir tiksinme gelmişti. Naciye’nin yemek, aşçı, tatlı, börek laflarıyla hayali alevlenmişti. Artık bir şey düşünemiyor, “Ah, bu gece kim bilir neler yiyeceğim?” diyordu. Birdenbire evine gelen bu talihli arkadaşının nasıl böyle zengin olduğunu muhakeme edemiyor, dimağında sabit bir yemek fikri, altın bir sofra gibi doluyor, ağırlaşıyordu. Gayr-i ihtiyarî gözünün önüne beyaz örtülü bir masa geliyor, bu hayalî masanın üstünde dumanlı külbastılar, hoşaflar, tepeleme pilâvlar, kompostolar, dondurmalar görüyor gibi oluyordu. Daldığı bir yemek hülyasıyla tamamıyla sersemlemiş gibiydi. Onlar kalkınca o da meçhul bir sevinçle doğruldu, yatağın arasından eski, yamalı, siyah yünden bol bir çarşaf çıkardı. Utana utana giydi. Sabire ona bakıyor, bakıyor, “Allah aşkına Füsun, bir kere şuna bak! Bu paçavraların içinde bile sultan gibi durmuyor mu?” diyordu.</p>
			<p class="paragraf">Kapıdan çıktıktan sonra çok yürümediler. Küçük caddenin önünde bir araba onları bekliyordu. Binerken Sabire arabacıya “Doğancılar’a çek!” dedi. Naciye karşılarına oturdu. Yolda hep eğlenceden, esvaptan, modadan konuştular. Fakat Naciye pek bunları dinlemiyor, bu akşam bir zengin yemeği yiyeceğini tahayyül ediyordu. Hep onun güzelliğine bakıyor, kollarını tutuyorlardı. </p>
			<p class="paragraf">Füsun, “Naciye Hanım’ın elleri de bozulmamış” diyordu, “sanki her gün sütle yıkanmış gibi...”</p>
			<p class="paragraf">Hakikaten Naciye’nin elleri, kolları son derece güzeldi. Her akşam mahalle çeşmesinden taşıdığı soğuk sularla bol bol yıkanırdı. Sabun çok pahalı olduğu için kirlenmekten korkar, kara kışta bile abdestini soğuk suyla alırdı. Beyaz boyalı büyücek bir evin önünde arabayı durdurdular. Bu ev bu mahallenin eski, ahşap, boyasız evlerin arasına misafirliğe gelmiş yabancı bir konağa benziyordu. Kapıyı gayet beyaz önlüklü bir kız açtı. Sabire sordu: “Hanım evde mi, Eleni?”</p>
			<p class="paragraf">“Evde.”</p>
			<p class="paragraf">“Haydi bizi haber ver.”</p>
			<p class="paragraf">“Buyurun...”</p>
			<p class="paragraf">Mermer döşeli bir taşlığa girdiler. Hizmetçi kız koşarak yukarı çıktı. Merdivenlerden çıkarlarken deli gibi bir kadın onları karşıladı: “Ah hainler! Nereden estiniz böyle...”</p>
			<p class="paragraf">Evvelâ Füsun’a sarıldı. Sonra Sabire’yi kucakladı. Öpüştüler.</p>
			<p class="paragraf">“Nereden estik, bil bakalım!”</p>
			<p class="paragraf">“Bilmem. Gece burada mısınız?”</p>
			<p class="paragraf">“Hayır...”</p>
			<p class="paragraf">Bu, fazla boyanmış, oldukça yaşlı, oldukça güzel, yorgun bir kadındı. Büyük gözlerine kuyruklu sürmeler çekmişti. Naciye ’ye baktı. Sonra gözlerini kapayarak misafirlerine sordu: “Bu tebdil hanım da kim?”</p>
			<p class="paragraf">“Tebdil değil, kendi üstü başı...”</p>
			<p class="paragraf">“Eğlenmeyiniz!”</p>
			<p class="paragraf">Sabire yemin ediyordu: “Vallahi tebdil değil! Senden esvap, etek, çarşaf, potin almağa geldik. Bu gece bizim misafirimiz!”</p>
			<p class="paragraf">“Yalan, yalan...”</p>
			<p class="paragraf">“Vallahi diyorum...”</p>
			<p class="paragraf">Kadın kızaran Naciye’ye bakıyor, inanamıyordu. Bir erkek tavrıyla “Ne güzellik be yahu!” diye haykırdı.</p>
			<p class="paragraf">Hepsi birden tekrar dönüp Naciye’ye baktılar. Füsun, “Giyinsin de siz ona o vakit bir bakın!” dedi.</p>
			<p class="yildiz">* * *</p>
			<p class="paragraf">Geniş bir yatak odasında, gayet büyük bir aynalı dolabın karşısında, üç kadın [30] Naciye’yi soydular. Onu çıplak görünce deli oluyorlardı. Ev sahibi Muazzez ellerini uyluklarına vuruyor, “Ah ya Rabbi, erkek olsaydım!” diye haykırıyordu.</p>
			<p class="paragraf">Şık beyazlar giydirdiler. İpekli bir korse koydular, yine ipekten, gayet ağır bir esvap giydirdiler. Çoraplarını giydirirken ayaklarının, bacaklarının beyazlığı, güzelliği onları haykırtıyordu. Saçlarını kaldırdılar. Bu kumral kıvırcık parlak saçlar o kadar çoktu ki... sahte kıl yumak koymağa hacet bırakmıyordu. Sonra hemen oraya, şezlonga oturarak eserlerine hayran kalan sanatkârlar gibi süsledikleri bu vücudu seyre daldılar. Naciye bir şey söyleyemiyor, gülümsüyor, güzelliği için söylenen sözleri biraz mübalâğalı buluyor, “Acaba sahici mi?” gibi yan gözle, yavaşçacık, aynadaki hayaline bakıyordu.</p>
			<p class="paragraf">Hizmetçi kız gümüş bir tepsi içinde çay getirdi. Küçük bir mangalın başına mavi ipek kaplı sandalyeleri çektiler, oturdular. Naciye’yi de karşılarına oturttular. İnce yaldızlı sigaraları yaktılar. Hep erkeklere dair konuşuyorlardı. Naciye dinliyor, saf bir kadın mantığıyla içinden “Galiba bunlar kötü...” diyordu. Fakat, işte ne kadar zengindiler! Giydikleri ipek, oturdukları ipekti. Ayağının altında yumuşaklığını duyduğu parlak pembe halı da hiç şüphesiz ipekliydi. Kim bilir sofraları nasıldı?.. Gümüş tepsinin üzerinde altın kakmalı şeker kutusuna bakıyor, sabahtan beri ağzına hiçbir şey atmamış bir oruçlu muhayyilesiyle külbastılar, pilâvlar, tatlılar, börekler düşünüyordu. Yine hıçkırmağa başladı. Evet, bu akşam o da bu sıcak, bu yağlı yemeklerden yiyecekti. Hıçkırırken sarsılıyor, sanki bu gayr-i ihtiyarî hâl büyük ayıp imiş gibi utanıyordu. Hıçkırığını tutmaya çalışırken sanki kulakları yeni açılmış gibi Sabire ile arkadaşlarının sözlerini duyuyordu. Biri diyordu ki: “Rıza bu kıza bir gece için bin lira verir!” </p>
			<p class="paragraf">Muazzez reddediyordu: “Vermez! Pis, kurum satar ama paraya gelince cesareti yoktur.”</p>
			<p class="paragraf">“Miloviç’e on bin lira vermiş!”</p>
			<p class="paragraf">“O başka...”</p>
			<p class="paragraf">“Niçin başka!”</p>
			<p class="paragraf">“İnat üzerinedir belki...”</p>
			<p class="paragraf">“Eey, Hacı İbrahim görse ne yapar.”</p>
			<p class="paragraf">“İşte ondan korkarım. Para vermez! Ama o saatte köşk filân almağa kalkar.”</p>
			<p class="paragraf">Naciye, pahasından bahsolunan kızın kendisi olduğunu anlayınca kalbi çarpmağa başladı. İşte onu, ihtimal bu gece birisine peşkeş çekeceklerdi. Gayr-i ihtiyarî kalkıp soyunmak, yine kendi paçavralarını giymek, koşa koşa evine kaçmak istedi. Kımıldadı. Ona da bir sigara yaktırmağa çalışıyorlardı.</p>
			<p class="paragraf">“İçmem vallahi!” dedi. Israr etmediler. Fakat bu ipek esvaplar içinde o kadar rahat etmişti ki kolundaki pembe tül tarif olunmaz bir lezzetle cildine dokunuyordu. “Bir geceden ne olur? Hemen birisinin kucağına atmazlar ya... Bu akşam biraz sıcak yemek yerim! Yarın erkenden yanlarından kaçarım!” diye düşündü. Midesi tıpkı bir kalp gibi atıyordu. Yine onların sözlerini duymuyor, dört senedir hasret kaldığı etleri, tatlıları, muhallebileri hatırlıyordu. Karnı fena hâlde acıkmıştı. Şimdi kalkıp kaçsa evinde ne yiyecekti... Gözünün önüne odasında, gaz sandığındaki yeşil çanak geldi... Bu siyah siyah zeytinler sanki birer azap aletiydi. Vesika ekmeğini çiğniyor gibi bir an dişleri gıcırdadı. Yutkundu. Ne olursa olsun, bu gece bunlarda kalacaktı. İçinden “Yemek için... Yemek için...” diyor, tehlikede kalacak namusunu aklına getirmek istemiyordu. Sabire, Füsun, Muazzez yapacaklarını ondan gizlemiyorlar, kendini birtakım beylere göstererek hepsini deli edeceklerini söylüyorlardı.</p>
			<p class="paragraf">Muazzez, “Hemen arabaya binin. Dört vapuruna yetişin! Moda’da dolaşın! Mutlaka birine rast gelirsiniz” diyordu.</p>
			<p class="paragraf">Kalktılar. Çarşaflandılar. Naciye’ye de siyah ipekten bir çarşaf giydirdiler. Eline kadifeden altın kenarlı şık bir çanta verdiler. Sonra uzun uzun öpüşmeye başladılar. Muazzez Naciye’yi de öptü. Kapıya kadar hepsini indirdi. Sabire ile Füsun bu sefer Naciye’yi karşılarına almadılar. Sıkıştılar. Ortalarına oturttular. Arabayı kuvvetli atlar tenha yolda uçuruyordu. Naciye yine yemek hülyalarına dalmıştı. Sabire ile Füsun’un konuştuklarını duymadan işitiyordu. Haydarpaşa’da deniz kenarından geçerken etrafına görmez nazarlarla bakıyordu. Kadıköyü’nü hiç bilmezdi. Üsküdar’ın, mahallesinin harap evlerine alışan gözleri temiz parke döşeli sokakları yabancı görüyor, kârgir binalara bakarken kendini bir ecnebi memleketinde sanıyordu. Yolda gayet şık beyler onlara eliyle selâm veriyorlardı. Araba nihayet bir meydanlıkta durdu. Burası yüksek bir yerdi. Âdeta bir seyir yeri gibi kalabalıktı. Kenarında büyük ağaçlar vardı. Ağaçların arkasında nihayetsiz deniz görünüyordu. Başka arabalar da duruyordu. Kadınlarla erkekler karmakarışıktı. Geziyorlar, konuşuyorlar, gülüşüyorlardı. Naciye etrafına bakarken birdenbire Sabire’nin birisiyle konuştuğunu duydu. Başını çevirdi. Bu siyah kesik bıyıklı, zayıf, sarışın bir gençti. Ayağında beyaz pantolon, arkasında lâcivert bir ceket vardı.</p>
			<p class="paragraf">“Allah aşkına bu kim?” diyor, Sabire gülüyordu.</p>
			<p class="paragraf">“Bilmem! Yanımıza binmiş işte.”</p>
			<p class="paragraf">Naciye kulak kabarttı. Gencin gözlerine gözleri rast gelince ürkmüş gibi yüzünü Füsun’dan tarafa çevirdi. Bu kadın gayet ciddî duruyor, delikanlıyı görmemiş gibi davranıyordu.</p>
			<p class="paragraf">“Allah aşkına söyle, kim?”</p>
			<p class="paragraf">“Bir insan işte...”</p>
			<p class="paragraf">“Melâike be...”</p>
			<p class="paragraf">“Ne zannettin?”</p>
			<p class="paragraf">“Kuzum Sabire, takdim et.”</p>
			<p class="paragraf">“Erkeklerle konuşmaz yavrum. O bize mahsus...”</p>
			<p class="paragraf">“Allah aşkına diyorum.”</p>
			<p class="paragraf">“Bize gel bu gece.”</p>
			<p class="paragraf">“Siz kalabalıksınız. Biliyorsun ya, ben artık içemiyorum. Siz eğlenirsiniz. Son vapurla geldim. Karnım da tok. Sonra aranızda ben seyirci kalırım.”</p>
			<p class="paragraf">“İyi ya işte, seyirci kal.”</p>
			<p class="paragraf">“Yağma mı var?”</p>
			<p class="paragraf">“Eey, sen de bu peri kızını al götür, yağma mı var?”</p>
			<p class="paragraf">“Sabire aksilik etme. Bizimkiler bir haftadır Büyükada’da... Köşkte kimseler [31] yok. Bu fırsat bir daha ele geçmez. Takdim et şunu bana, birkaç gün sayende yaşayayım...”</p>
			<p class="paragraf">Çok yavaş konuşuyorlardı. Fakat Naciye kalbinin sedasıyla beraber ikisinin sözlerini noktası noktasına işitiyordu: “Benim sayemde yaşarsan bana ne yaparsın?”</p>
			<p class="paragraf">“Sen söyle! Ne istersin!”</p>
			<p class="paragraf">“Hayır söylemem!”</p>
			<p class="paragraf">“Şimdi sana yüz lira veririm.”</p>
			<p class="paragraf">“Daha çık, daha çık!”</p>
			<p class="paragraf">“Yüz yirmi.”</p>
			<p class="paragraf">“Bitpazarında mısın yahu! Ne hacet kuruş kuruş çıkarsın.”</p>
			<p class="paragraf">“Yüz elli, Sabire!”</p>
			<p class="paragraf">“Çık, çık! Gözünün önüne o kart Miloviç’i getir de dikkatle istediğin kıza bir bak. Çık bakayım biraz.”</p>
			<p class="paragraf">“İki yüz.”</p>
			<p class="paragraf">“Ona ne vereceksin!”</p>
			<p class="paragraf">“Sen karışma.”</p>
			<p class="paragraf">“Söyle, söyle.”</p>
			<p class="paragraf">“Vallahi Sabire, ben ömrümde böyle güzel görmedim. Belki kapatırım yahut alırım.”</p>
			<p class="paragraf">“Haydi defol oradan, üç senedir her gördüğünü kapatmağa kalkarsın. Biliyorsun ya, beni de öyle altı ay kadar aldatmıştın.”</p>
			<p class="paragraf">“Ama bu pek güzel!”</p>
			<p class="paragraf">Âdeta kendi üzerine pazarlık ediyorlardı. Canı sıkıldı. Yine arabadan atlayıp kaçmak aklına geldi. Fakat nereye gidecekti. Açlıktan içi bayılıyordu. Evini hatırladı. Dişini sıktı. Yine yemek kokuları duyar gibi oldu. Sabire ile konuşan genç onları gezmeye davet ediyordu. Füsun’a rica etti. Arabadan indiler. Sabire garip bir acele ile geri döndü.</p>
			<p class="paragraf">“Çocukluk arkadaşım Naciye Hanım!” dedi. Naciye’ye de “Paşa babasının paralarını bol bol yiyen Fasih Bey” derken iki kat oldu. Şaşalayan Naciye gülümsedi. Kalabalığa kapıldılar. Dolaşmaya başladılar. Yeldirmeli kadınlar, gençler hep onlara bakıyorlardı.</p>
			<p class="paragraf">Bu dolaşma epeyce sürdü.</p>
			<p class="paragraf">Naciye’nin karnı o kadar acıkmıştı ki... Âdeta midesinde bir sızı duymağa başladı. Gözlerinde siyah siyah lekeler uçuyordu. Güneş ağaçların arkasında, denizin nihayetinde gök pembe, kırmızı bulutlarla doluyordu. Kalabalığın içinden bazı velospitli çocuklar da geçiyorlardı.</p>
			<p class="paragraf">Sabire, “Haydi artık çocuklar, gidelim” dedi, “yoruldum. Bu gece ziyafetimiz de var. Bizi beklerler.”</p>
			<p class="paragraf">Füsun sordu: “Fasih Bey de gelecek mi?”</p>
			<p class="paragraf">“Sor kendine. Gelmiyor.” Fasih cevap verdi: “Beni affediniz efendim.”</p>
			<p class="paragraf">Sabire, “Fasih! Bu gece bizde kalabalık çok, Naciye gürültüye alışmamıştır. Bu gece sende misafir kalacak!” dedi.</p>
			<p class="paragraf">“Maalmemnuniye, tenezzül ederlerse!”</p>
			<p class="paragraf">“...”</p>
			<p class="paragraf">Naciye cevap veremedi. Yorgunluktan sanki hastalanmıştı. Kımıldayacak hâli yoktu. İradesiz bir hayal gibiydi. Yalnız gülümsedi. Eğer Sabire’de kalsa, çalgı çağanak, içki, gürültü içinde ihtimal yemek zamanı uzayacak, gece yarısında bile sofraya oturulamayacaktı. Hâlbuki bu delikanlının evi tenhaydı. Artık işte gece oluyordu. Ellerinden kaçmak, kurtulmak ihtimali kalmamıştı. Onunla gitmek daha hayırlı değil miydi? İçinden “Hemen gidip sofraya otururuz. Karnımı doyururum! Sonra bir mazeret uydurur, belki sabaha kadar teslim olmam. Sonra kaçarım!” diyordu. Fasih’in arabası bu meydanlığın nihayetinde duruyordu. Sabire’yle, Füsun’la vedalaştılar. Delikanlı hemen koluna girmişti. Arabaya bindiler. Lâmbalarını yakmış dükkânlar arasından geçmeye başladılar. Genç de ona güzelliğinin fevkalâdeliğinden bahsediyor, “Aman ya Rabbi! Siz nerde doğdunuz? Nerde büyüdünüz? Ne letafet!” diye tuhaf tuhaf sualler soruyordu. Kendisini bir takdim için Sabire’ye iki yüz lira veren gencin zenginliğini düşünen Naciye bu akşam oturacağı sofrayı da gözünün önüne getirmeye çalışıyordu. Altıyol ağzını, Yoğurtçu’yu, Bağdat Caddesi’ni dörtnala geçtiler. Fasih Bey, onun dalgınlığını pek bedî buluyor, “Ne düşünüyorsunuz Allah aşkınıza... Bir kederiniz mi var?” diyordu.</p>
			<p class="paragraf">“Hiç efendim.”</p>
			<p class="paragraf">“Ne böyle dalgınsınız!”</p>
			<p class="paragraf">“Hiç efendim!”</p>
			<p class="paragraf">Gence dönüp “Hemen doğru sofraya oturalım, olur mu?” diyeceği geliyordu. Sağ tarafında batan güneşin hâlâ gölgeli kızıllığı silinmemişti. Ihlamur’u geçtiler. Araba durunca derin bir uykudan uyanmış gibi sarsıldı. Fasih yere atlamış, ona elini uzatıyordu.</p>
			<p class="paragraf">“Buyurun...”</p>
			<p class="paragraf">“...”</p>
			<p class="paragraf">İndiler. Demir parmaklıklı bir kapının önünde duruyorlardı. İçerde karanlık ağaçlıklı bir yolun nihayetinde bir bina gölgesi görünüyordu. Kapıdan girince Fasih, “İslâm, İslâm!” diye bağırdı. Uzaktan bir Arnavut sesi cevap verdi: “Efendum?”</p>
			<p class="paragraf">“Haydi salonun gazlarını yak!”</p>
			<p class="paragraf">Karşılarına çıkan uzun boylu, bahçıvan kılıklı bir herifti!</p>
			<p class="paragraf">“Baş üstüne efendum.”</p>
			<p class="paragraf">Fasih Naciye’ye döndü: “Bahçıvandan başka evde kimse yok. Sakın sıkılma cicim!”</p>
			<p class="paragraf">“...”</p>
			<p class="paragraf">“Serbest ol artık...”</p>
			<p class="paragraf">“Peki...”</p>
			<p class="paragraf">Geniş taş merdivenlerden çıktılar. Antrenin, salonun gazları yakılmıştı. Naciye ömründe görmediği bu ihtişama, bu süslere hayretle baktı. Hele salonda, âdeta açlığını unutur gibi oldu. Halılar, duvarlarda resimler, vazolar, ağır perdeler, ortadaki masa... Hepsine ayrı ayrı bakıyordu. Salonda görecek şey kalmayınca yine karnının açlığını duydu. Tabiî yemek odası da burası kadar süslüydü. Kim bilir ne yemekler vardı. Şiddetli et, börek kokuları duyar gibi oluyordu. Fasih artık bülbülleşmişti. Anlamadığı birçok şeyler söylüyor, ona ebedî aşklarından, hatta izdivaçtan, doğacak [32] çocuklardan, nihayetsiz saadetlerden bahsediyordu.</p>
			<p class="yildiz">* * *</p>
			<p class="paragraf">Ne kadar vakit geçti, Naciye’nin haberi yoktu. Fasih, “Haydi artık cicim, yukarı çıkalım!” dedi. Aklında hep yemek olan Naciye gayr-i ihtiyarî sordu: “Nereye?”</p>
			<p class="paragraf">“Yatak odamıza cicim!”</p>
			<p class="paragraf">“Fakat...”</p>
			<p class="paragraf">“Ne cicim?”</p>
			<p class="paragraf">Naciye kendini sıktı. “Biraz bir şey yesek...” diyebildi. Fasih, “Ay” diye haykırdı. “Ne kadar eşeğim! Güzelliğiniz beni şaşırttı. Karnınızın aç olup olmadığını soramadım. Allah aşkınıza affediniz. Ben İstanbul’da yemiş de gelmiştim. Durunuz bir şey uyduralım.”</p>
			<p class="paragraf">Sonra kalktı. Açık panjurdan kafasını çıkardı. Yine “İslâm, İslâm!” diye haykırdı.</p>
			<p class="paragraf">“Efendum.”</p>
			<p class="paragraf">“Gel buraya ulan, çabuk diyorum.”</p>
			<p class="paragraf">“...”</p>
			<p class="paragraf">“...”</p>
			<p class="paragraf">“Efendum!”</p>
			<p class="paragraf">“Haydi biraz yiyecek bir şey uydur.”</p>
			<p class="paragraf">Naciye yemek lâfına iyice kulak kabarttı.</p>
			<p class="paragraf">“Ne yapalım efendum?”</p>
			<p class="paragraf">“Ne yaparsan yap!”</p>
			<p class="paragraf">“Gece yarısı oldu efendum, şimdi her taraf kapalı.”</p>
			<p class="paragraf ParaOverride-14">“Ulan kafa ağrıtma, diyorum, git, ne bulursan bul. Çabuk yemek odasına getir.”</p>
			<p class="paragraf">“Efendum, her taraf şimdi kapalu...”</p>
			<p class="paragraf">“Uzatma lâfı diyorum be! Ne halt edersen et!”</p>
			<p class="paragraf">Arnavut çekildikten sonra, Fasih, yine Naciye’ye döndü. Güzel elini tuttu. Öpmeğe, koklamağa başladı.</p>
			<p class="paragraf">“Kusura bakma cicim. Yarın lokantadan getirtiriz. Ben akıl edemedim. Affet.”</p>
			<p class="paragraf">“Estağfurullah...”</p>
			<p class="paragraf">“Hakikaten eşeklik ettim.”</p>
			<p class="paragraf">“Estağfurullah...”</p>
			<p class="paragraf">“Öyle ya, yemeği hiç düşünmedim. Ama sizi görünce şaşırdım vallahi...”</p>
			<p class="paragraf">İçeri giren Arnavut’un ayak sesleri işitildi. Fasih’in söylediklerini artık duymuyor, tabak sesleri işitiyor gibi oluyordu. Arnavut kapının dışından “Hazırdır beyüm, buyurun!” dedi.</p>
			<p class="paragraf">Kalktılar. Sofadaki masanın yanından dolaştılar. Fasih bir kapının önünde durdu.</p>
			<p class="paragraf">“Buyurunuz efendim!” dedi. Naciye hızla girdi. Burası geniş, mükemmel bir yemek salonuydu. Büfelerin billurları içinde yanan lâmbanın akisleri parlıyordu. Büyük murabba masanın kenarına, karşı karşıya iki sandalye konulmuştu. Yalnız bir sandalyenin önünde bir tabak duruyordu.</p>
			<p class="paragraf">“Buyurun efendim!”</p>
			<p class="paragraf">“...”</p>
			<p class="paragraf">Fasih Naciye’yi sandalyeye oturttu. Naciye gözlerini tabakta duran şeye indirince, acı bir çığlık kopardı: “Aaaa!..”</p>
			<p class="paragraf">Evet bu siyah zeytin taneleriydi. Yanında da dört senedir yemekten artık tiksindiği bir vesika ekmeği dilimi duruyordu. Kollarını masaya dayadı. Başını kollarının üstüne kapadı. Ağlamaya başladı. Avazı çıktığı kadar, asabî bir buhran içinde, hıçkıra hıçkıra ağlıyordu. Fasih bu anî tebeddülden bir şey anlayamamıştı. “Ne oldu?” [diyor], Naciye’nin arkasına attığı pelerinin altından görünen beyaz ensesine bakıyor, vesika ekmeğiyle tabaktaki zeytinleri göremiyordu. Arnavut köşkün köpeğine verilen vesika ekmeğinden başka odasında bir şey bulamamıştı. Akşam fasulyesini de bitirmiş, hiç bırakmamıştı.</p>
			<p class="paragraf">Buhran şiddetlendi, Naciye’nin gözyaşları kollarını ıslatıyordu. Fasih hiç durmadan, “Ne oldun cicim? Ne oldun?” diyordu.</p>
			<p class="paragraf">Genç kadın “Hiç!” diye ayağa kalktı. Kapıya doğru yürüdü. Fasih önlemek istedi.</p>
			<p class="paragraf">“Allah aşkına beni bırakınız. Sonra fena olur!” diye haykırdı. Güzel elâ gözleri çerçevesinden fırlamıştı. Delikanlı çekindi. Genç kadının kapıdan çıkıp gidişine bakakaldı. Bahçenin kumlarına basan adımlarını işitirken, “Ne isterik kadın! Âdeta muamma...” dedi.</p>
			<p class="yildiz">* * *</p>
			<p class="paragraf">Naciye karanlığın içinde yürüdü. Bir yemek için bu gece işte namusunu feda ediyordu. Kendisini yalnız bir takdim için iki yüz lira veriliyordu. Sonra işte bu cennet kadar muhteşem, saraylardan süslü köşkün altınlı, gümüşlü, billûrlu yemek odasında karşısına yine zeytin ekmek çıkıyordu. Yürüdü, yürüdü. Artık ağlamıyordu. Kalbi taş kesilmiş gibiydi. Göğsünde onun ağırlığını duyuyordu. Caddeden daha karanlık bir sokağa saptı. Bu bir yokuştu. Daha hızlı yürüdü. Nereye gideceğini bilmiyordu. Sonra yine bir caddeye çıktı. Uzaktan dalgaların seslerini işitti. Karanlığın içinde daha karanlık ağaçlar rüzgârla ötüyordu. Deniz sesinin geldiği tarafa yürüdü. Dalgaları gördü. Köprü gibi bir gölge, denizin ortasına doğru uzanmış gitmişti. Bu gölgenin üzerinden yürüdü, yürüdü. Bir binanın altından geçti. Yürüdü. Serin bir rüzgâr yüzüne çarpıyordu. Bu gölge yol artık bitmişti. Durdu. Karanlık denize baktı, baktı, baktı.</p>
			<p class="paragraf">Evet, buraya kendini atmaktan başka çare yoktu. Sefalet, cennete gitse onun yakasını bırakmayacaktı. Fakat atılacak kuvveti kendinde bulamadı. Oraya yıkıldı. Karşısında kocaman bir yıldız gibi parlayan fenere gözlerini dikti. Baktıkça bu ziya gözlerinin içinde büyüyor, altın bir tepsi gibi kırmızılaşıyor, sanki gözlerinden giren tatlı baygın aydınlığı taş kesilmiş donuk kalbini yavaş yavaş ısıtıyor, eritiyordu.</p>
			<p class="paragraf ParaOverride-7"><span class="CharOverride-10">Yeni Dünya, </span>Sayı: 2, 3 Temmuz 1335/3 Temmuz 1919, s. 27-32.</p>
		</div>
	</body>
</html>