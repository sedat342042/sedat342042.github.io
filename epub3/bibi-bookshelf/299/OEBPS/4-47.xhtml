<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-47</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">     </p>
			<p class="paragraf">Fantezi</p>
			<p class="baslik ParaOverride-12" id="_idParaDest-45">Şîmeler<span class="dipp"><a class="_idFootnoteLink" href="#footnote-225-119" id="footnote-225-119-backlink">119</a></span></p>
			<p class="paragraf">Herkesin, “gayet büyük bir adam” dediği bu zat sahiden pek büyüktü. Boyu bir doksan beş santimetre idi. Yahut yürürken çok kabardığından öyle gözüküyordu. Kuvveti, şiddeti çıplak resimlerindeki kabarık pazularından belli olurdu. Hele bıldırcın avına gidecekmiş gibi başı açık ve spor elbisesiyle çıkarttığı fotoğrafı... Elinde tuttuğu kalın ve korkunç kırbaç.... Tüyleri ürpermeden kimse bu nefis ve kahraman hayale bakamazdı. O kadar büyüktü ki nazırlar yanında pek küçük kalıyorlardı. Okuduğu birkaç milyon kitabın kafasına yığdığı o nihayetsiz malûmata okumayıp da, “okudum” diye iddia ettiği birkaç kentrilyon risalenin sayıları da ilâve edilecek olursa zekâsının... hayır hayır, dehasının dehşetinden titrememek kabil değildi.</p>
			<p class="paragraf">Bütün gençlik, bütün ihtiyarlık, bütün orta yaşlılık, dişilik, erkeklik, büyüklük, küçüklük, iyilik, fenalık, hâsılı bütün dünya onun adı anılınca ayağa kalkıyor; evvelâ rükûa, sonra secdeye varıyor ve vardığı bu secdeden bir daha doğrulamıyor, bir daha kımıldanamıyordu.</p>
			<p class="paragraf">Bu “gayet büyük adam”ın en ziyade kızdığı şey millî ve dinî mefkûrelerdi. “Ah bu serseriler” derdi, “ellerinden gelse bütün insaniyeti mahvedecekler...” Evet dünyada milliyet kadar çirkin ve yırtıcı bir vahşîlik iddiası olamazdı. İtalyanları yarım asır evvel Avusturya’ya karşı isyan ettiren, kurdukları müstakil hükümetleri birdenbire büyüterek ve meşum tarihlerinden ilham alarak Trablus’a atılmalarına sebep [54] olan “milliyet” hissi değil miydi? Rusya’nın Asya’yı benimsemesi, Japonya’nın sivrilişi, sarı tehlike, Pancermanizm, Panislâvizm tehlikeleri hep bu milliyet hissinden doğmamış mıydı? Bulgarların iki hafta içinde İstanbul’a dayanmaları hangi uğursuz kuvvet sayesinde idi? Milliyetler ve dinler olmasa insanlar bu arzın üzerinde kardeş gibi yaşayacaklardı. Türkiye’de olmayan bu tehlikeyi icat etmek en büyük bir cinayet değil miydi?</p>
			<p class="paragraf">Büyük adam, aynı zamanda gayet büyük bir muharrirdi. Liberal gazetelerin baş sütunlarında Pantürkizm, Panislâmizm aleyhinde birçok yazılar yazdı. Hatta bu mecmua “Yeni Lisan ve Yeni Hayat” hareketinin aleyhinde bulunuyor, millî cereyanı asker bozuntusu iki üç muharrire atfediyordu. Büyük muharrir sabredememişti. Hemen bir mektupla, “ben de tamamıyla sizin fikrinizdeyim. Türklük cereyanı vatan ve millete (!) çok muzırdır” diye takdirlerini saçıyordu. Onun fikrince felsefenin, ilmin, fennin gayesi fertleri cemaatlerinden ayırmak, onu hür ve müstakil bırakmaktı. İlim ve felsefeye yabancı kalmayan bir fert ne milliyetini, ne dinini tanır, ayrı dinlerin sâliklerini hep kardeş sayardı.</p>
			<p class="paragraf">Bütün arz onların vatanı idi. Milliyetleri insanlık idi. Ancak bu nazik ve medenî noktayı anlayan insan, insan olurdu... Yoksa milliyet gibi vahşet ve karanlık zamanından kalma bir müesseseye bağlanan, bir cemaatin ruhuyla, idaresiyle hareket eden, kendi arzularını unutan bir adam asla insan addolunamazdı. Ve bu “insan addolunamayan güruh” halkı kendilerine benzetmeye çalışıyor, “Turan, Turan, Turan” diye tehlikeli bir gürültü koparıyorlardı.</p>
			<p class="paragraf">Kırk sekiz yaşında idi. Memeden kesilir kesilmez düşünmeye ve yazmaya başladığı gayr-i matbu altı yüz bin sahifelik eserinde medeniyetin ferdiyete doğru yürümek olduğunu ispat etmişti. Milliyetler ölmeğe mahkûmdu. Cemaatler dağılınca millî vicdanlar da yaşamayacak, herkes umumî bir idare ile değil, şahsî arzularla hareket edecek ve o vakit ortada yalnız “insanlık” kalacaktı. Fakat Avrupa’daki cemaat ruhlarının iflâsına daha çok zaman isterdi. Ruhsuz ve idraksiz bir cemaat olan Osmanlı Türkleri işte bu insaniyet gayesine yüzlerini çevirmişlerdi. Politika ile uğraştığı zamanlar diğer Osmanlıları, yani Bulgarları, Sırpları, Rumları, Arnavutları pek iyi tanımıştı. O vakitki bu gayr-i Türk Osmanlı arkadaşlarının milliyet ve din hususundaki taassuplarına bakar, içinden “Ne dar kafalı herifler...” derdi. </p>
			<p class="paragraf">Bununla beraber Kozmidi ile can ciğer sevişirdi. İntihabat esnasında Boşo’yu<span class="dipp"><a class="_idFootnoteLink" href="#footnote-225-120" id="footnote-225-120-backlink">120</a></span> halka <span class="CharOverride-10">“Sağlamdır... Benden hamiyetli, benden vatanperver bir Osmanlıdır”</span> diye takdim etmişti.<span class="dipp"><a class="_idFootnoteLink" href="#footnote-225-121" id="footnote-225-121-backlink">121</a></span> “Osmanlılık, müsavat, adalet, kanun, kanun, yine kanun, sonra yine kanun...” davasını şimdi Arnavut Krallığı nazırlarından olan eski fesatçılarla beraber ne güzel müdafaa etmişti! Artık “Elhamdü’l-Bacon ve’1-Spencer”<span class="dipp"><a class="_idFootnoteLink" href="#footnote-225-122" id="footnote-225-122-backlink">122</a></span> bu millî[lik taraftarı] ve taassup unsurları Osmanlılığın içinden çıkmışlardı. Araplar Arabistan’da, Türkler Anadolu’da hemen hemen yalnız kalıyorlardı. Ve Türkleri yalnız İstanbul ahalisinden ibaret sanırdı. Ecnebi coğrafya kitaplarının adedini yazdığı on beş milyon Türk’ün varlığına inanmaz, “Bu Avrupalılar etnografya ilminde pek cahildirler” derdi. “Memalik-i Osmaniye”ye haksız olarak “Türkiye” dedikleri gibi Anadolu ahalisine de hep “Türk” diyorlar.</p>
			<p class="paragraf">Ve faydasız mütalâayı sevmediğinden tarihe o kadar ehemmiyet vermemişti. Bütün tarihî malûmatı mektepte öğrendiği şeylerdi. Bu malûmatın verdiği katî itimat ile gülerdi.</p>
			<p class="paragraf">“Anadolu’da on beş milyon Türk ha... Bunu yazan Avrupalılar hiç tarih okumamışlar. Türkler Anadolu’ya altı yüz sene evvel beş yüz çadır halkı olarak gelmişler. Ada tavşanı olsalar bu kadar türeyip çoğalamazlar...”</p>
			<p class="paragraf">Hâlâ mekteplerde okutulan ve içinde “Türk ve Turan” kelimesi geçmeyen küçük <span class="CharOverride-10">“Fezleke-i Tarih-i Osmanî”</span><span class="dipp"><a class="_idFootnoteLink" href="#footnote-225-123" id="footnote-225-123-backlink">123</a></span> kitabından başka tarih görmediğinden Osmanlı Türkleri gelmezden evvel Anadolu’nun baştan aşağıya kadar Türk milleti ile dolu olduğunu bilmezdi. Selçukîleri Acem zannediyordu. Hele Aydın ahalisi tamamıyla Rum’du. Çünkü ora ahalisine verilen “efe” ismi Rumca eski ve genç kahramanlara verilen “efet” kelimesinden çıkmamış mıydı?</p>
			<p class="paragraf">Ve milliyetperverlerin “Türk” yapmaya çalıştığı Türk-Osmanlı nüfusu karmakarışık, kendi tabirince “Mağşûşü’l-milliye” bir heyetti. Bunlara millî ve dinî bir mefkûre vermek müşterek insanlığa karşı bir hıyanet idi. Zira bu Türk-Osmanlıların damarlarında beş sene evvel Selanik’te çıkan milliyetperver bir paçavraya yazdıkları gibi; Rum, Bulgar, Sırp, Rus, Fransız, İngiliz, Alman, İtalyan kanı akıyordu. Ve asla “Türklük”ü kabul edemezlerdi. İşte kendisi Meşrutiyet’in ilânından beri beş-altı milliyete intisap iddia etmişti. Hatta Balat’ta verdiği bir konferansta [55] “Bizzat ben bir Siyonist’im...” diye haykırmıştı. </p>
			<p class="paragraf">Lâkin yine Türklüğü kabul edemezdi. Çünkü kendisinin Türk olmadığını iyice biliyordu. Türk olmadığına zekâsı, dehası şahit değil miydi? Hiç Türklerin içinden kendisi gibi mütekâmil, âlim, fazıl, mütefennin, feylesof çıkabilir miydi?</p>
			<p class="paragraf">Kendisi olsa olsa “Osmanlı” olabilirdi. Öyle bir Osmanlı ki mazi ile “Memalik-i Osmaniye” haricindeki Türkler ile, Türklük ile, Turan ile katiyen alâkası yok.</p>
			<p class="yildiz">* * *</p>
			<p class="paragraf">Yalısının denize bakan en büyük odasını kütüphane yapmıştı. Yıllarca biriktirdiği, ciltlettirdiği kitapları birkaç sene evvel Türklük iddia eden Osmanlılara inat için Hıristiyan ve ecnebi bir müesseseye vermişti. O vakitten beri yine her hafta Beyoğlu’ndan bir küfe kitap alır ve hamalla evine getirirdi. Bu zerzevat gibi küfe ile kitap almak onun eski bir âdetiydi. Osmanlılar küfe küfe alınan bu kitapların hepsini okuyor zannederek ondan ürkerlerdi. Hatta Abdülhamit Efendi bile padişahken onun şöhretinden ve ilminden korkmuş, terbiyesini verememişti.</p>
			<p class="paragraf">Yine dolmağa başlayan kütüphanesine bu sefer büyük büyük dolaplar da koydurmuştu. Akajudan yapılmış bu narin ve şık dolaplar otuz âşıklı bir kokotun elbise dolaplarına benziyordu. Ve kapakların fildişi levhaları üzerinde yaldızlı harflerle:</p>
			<p class="paragraf ParaOverride-14">Birinci sahifeden,</p>
			<p class="paragraf">Yüz on iki bin sekiz yüz kırk beşinci sahifeye kadar...</p>
			<p class="paragraf ParaOverride-14">Yüz on iki bin sekiz yüz kırk altıncı sahifeden,</p>
			<p class="paragraf">Dört yüz otuz bir bin dokuz yüz yetmiş üçüncü sahifeye kadar...</p>
			<p class="paragraf ParaOverride-14">Beş yüz bin altı yüz elli üçüncü sahifeden, </p>
			<p class="paragraf">Sekiz yüz bin üç yüz on birinci sahifeye kadar...</p>
			<p class="paragraf ParaOverride-14">yazılmıştı. Bu dolaplar altı tane idi. Birisi görse bu gayet büyük adamın tevazu için yalan söylediğine, altı yüz bin sahifelik eserinin birkaç milyon sahifelik olduğuna hükmedecekti. Fakat sıkı sıkıya kilitlenmiş olan bu dolapların içinde hiç kâğıt yoktu. Onun eski spor elbiseleri, kırbaçları, kispetleri, tek ve çift gözlükleri, kemerleri, cübbesi, külâhı, tespihleri, neyi ve tamburası dururdu.</p>
			<p class="paragraf">Açık pencereleri indirdi. Hava çok güzeldi. Fakat soğuktu. Üstünde küçük kitap kaleleri yükselen yazı masasına oturdu. Her vakitki meşguliyetine başlayacaktı. Bu masanın üzerinde asla yazı yazmazdı. Yalnız usturalarını bilerdi. Anahtarla çekmeyi açtı, bileği taşını, küçük bir zeytin yağ şişesini ve bir deste ustura çıkardı. Büyük ve âlimane bir dalgınlıkla işe başlayacaktı. </p>
			<p class="paragraf">Lâkin, “Belki erken gelirler...” diye durakladı. Düşündü. Tekrar çıkardığı şeyleri çekmeye soktu ve kilitledi. Sonra önüne büyük ve İngilizce bir kitap açtı. Okuyormuş gibi bakmaya başladı. Bugün iki büyük adamı davet etmişti. Onları barıştıracaktı. Şair, âlim, mütefennin, feylesof, mutasavvıf ve kabalist olduğu kadar hayalperver idi. Bu iki büyük adamın dargınlığında Osmanlılık için gayet büyük, hem gayet büyük bir tehlike görüyordu. “Mağşûşü’l-milliye” ve Türklükle, Turan’la münasebeti olmayan Osmanlıların en büyük adamı kendisiydi. Hatta üç dört aylık hükümeti esnasında vatana, millete ettiği büyük hizmetleri tarihin asla unutamayacağı “Büyük Kabine”<span class="dipp"><a class="_idFootnoteLink" href="#footnote-225-124" id="footnote-225-124-backlink">124</a></span> onun iktidarını, meziyetini takdir ederek âyanlığa namzet göstermemiş miydi? Tuhaf ve hayalî bir hezeyan içinde kendisini nazır zannetti. Yine yalnız hayalinde mevcut olan Osmanlı milletine bir hizmet edecek, bu iki meşhur ve büyük adamı barıştırarak âyana sokacaktı. O vakit ikiye ayrılan Osmanlılar birleşecekler, gayr-i millî ve ferdî hayatlarına devam edeceklerdi. Bunlardan birisi “şîme-i muhabbet”, birisi “şîme-i husumet” iddia ediyordu.<span class="dipp"><a class="_idFootnoteLink" href="#footnote-225-125" id="footnote-225-125-backlink">125</a></span> Hayalinde büyüttüğü, hayalinde vücut verdiği gayr-i millî Osmanlı milleti şimdi şaşırmıştı. Husumete mi, yoksa muhabbete mi taraftar olsunlar? Ve bu iki âlimin, çıkardıkları davalarla şöhretleri cihana yayılmıştı. Eğer barışmazlarsa Avrupa’da değil, hatta bütün dünya yüzünde umumî bir muharebenin baş göstereceği iki kere iki dört eder kadar muhakkaktı. O vakit “şîme-i muhabbet”çi ile “şîme-i husumet”çinin namları tarihlere geçecekti. Bu ne muvaffakiyetti... Kendisi altı yedi yüz bin sahifelik bir eser yazmaya kalkmasına rağmen, fotoğraflarına, makalelerine, hususî mektuplarına, resmî istidalarına imzasını “Feylesof” diye attığına rağmen henüz onlar kadar baş döndürücü ve anî bir şöhret kazanamamıştı. Bunu kıskanıyordu. Ah ne olurdu o da bir “şîme-i birşey” uyduruverseydi... Lâkin hayır, işte kendisi nazırdı. Maddeten değilse bile manen nazırdı. Mademki Türklüğü kabul etmeyen, milliyetperverlerin arkasından gitmeyen Osmanlıların en büyük adamıydı, hakikatte hakkı nazırlık değil, sadrazamlık idi. Ve şîmecileri barıştırıp âyana koyacak, onların iddiasından kendisine mahsus [56] vasatî bir “şîme...” çıkaracaktı. Dünyada en nefret ettiği, sözüyle kalemiyle her fırsatta aleyhlerinde bulunduğu Genç Türkler’in en yırtıcı huysuzlukları, vahşetleri barışmamak, itilâf etmemekti. Onlar “itilâf mesleğin ölümüdür...” derlerdi. Ve biraz kendi itminanlarından, programlarından feda ederek muhalifleriyle, şantajcılarla anlaşmazlardı. Hâlbuki o “muhabbet” ile “husumet”i barıştıracaktı. Çünkü budala değildi ve gayet zekiydi. Hem “muhabbet” ile “husumet”in arasında ne fark vardı? Hemen hiç... Beyaz ile siyahın, tek ile çiftin, ateş ile suyun arasındaki fark kadar ehemmiyetsiz bir başkalık... Bu başkalığa âdeta “müsavat” denebilirdi. Biraz tahlil istiyordu; yoksa muhabbetin husumetten, beyazın siyahtan, tekin çiftten, ateşin sudan hiç farkı yoktu Ve başını sallayarak “Bütün yollar Roma’ya gider...” dedi. </p>
			<p class="paragraf">Zaten o hissediyordu, Muhabbetçi ile Husumetçinin yalnız nağmeleri değişiyordu. Bestelerinin güftesi, bu güftenin manası hep birdi... Hep bir... Menfaat... Ve mademki fikirlerinin esası birdi, niçin dargın duracaklar ve Turan düşmanı Osmanlılığı anarşi içinde bırakacaklardı.</p>
			<p class="paragraf">Daldığı, cehennemdeki gayya kuyusundan daha derin mütalâadan hizmetçi kız uyandırdı.... Rumca şişman bir beyin geldiğini söyledi. O da Rumca yanına getirmesini söyledi. O on yedi lisan biliyordu. İngiliz’le İngilizce, Fransız’la Fransızca, Rum’la Rumca, Arnavut’la Arnavutça, Yahudi ile İspanyolca, fakat Türklerle Osmanlıca konuşurdu. Hizmetçi kızın arkasından giren “Muhabbet”çi bey idi. Biraz ayağa kalktı. Yer gösterdi. “Buyurun, oturunuz, bakalım” dedi. </p>
			<p class="paragraf">“Muhabbet”çinin mesut ve şişman bir banker gibi dünya umurunda değildi. Güldü. “Geç mi kaldım?” diye sordu.</p>
			<p class="paragraf">“Hayır, hayır...”</p>
			<p class="paragraf">“Fakat matbaada işimi bıraktım. Zarar ve ziyan [karşılığı] olarak sizden bir makale almadan gitmem...”</p>
			<p class="paragraf">“Pekâlâ, şeye dair yazdığım yazıları sana veririm...”</p>
			<p class="paragraf">“Neye dair?”</p>
			<p class="paragraf">“Şeye canım...”</p>
			<p class="paragraf">“Neye?”</p>
			<p class="paragraf">Büyük adam öyle kaldı. Neye dair yazdığını bulamıyordu. Pazularını gerdi, dişini sıktı ve attı.</p>
			<p class="paragraf">“Pestalojiye dair canım, birden bulamadım.”</p>
			<p class="paragraf">“Muhabbet”çi sevindi.</p>
			<p class="paragraf">“Pestaloji... Evet gayet mühim bir fen... Sekiz on senedir ben bu fenle uğraşıyorum. Osmanlılarca bilinmeyen bu ilimden ilk defa benim risalemde bahsolunması büyük bir şeref... Şerefin en büyük kısmı da size ait olacak.”</p>
			<p class="paragraf">Bir saat kadar pestalojiye dair konuştular. Bu ilmin tarihinden, terakkisinden, tekâmülünden bahsettiler. Hizmetçi kız bir beyin daha geldiğini haber verdi. Büyük adam “Muhabbet ”çiye “Sana bir sürpriz yapacağım” dedi, “mutlaka barışacaksın...”</p>
			<p class="paragraf">“Niçin?”</p>
			<p class="paragraf">“‘Husumet’çi ile barıştırmak için...”</p>
			<p class="paragraf">“Ne? Beni onun için mi çağırdınız?”</p>
			<p class="paragraf">“Evet.”</p>
			<p class="paragraf">“Mümkün değil.”</p>
			<p class="paragraf">“Niçin?”</p>
			<p class="paragraf">“Çünkü o barışmaz. Yoksa bana göre hiç...”</p>
			<p class="paragraf">Büyük adam hizmetçi kıza bu beyin getirilmesini yine Rumca emretti.</p>
			<p class="paragraf">Muhabbetçiye “Sen emin ol...” dedi. Ve beklediler... Biraz sonra kapı açıldı. Husumetçi büyük adama doğru yürüdü. Kendisine uzanan elleri sıktı. Yüzünü çevirip diğer misafiri görünce çehresi değişti, bir an içinde kızardı, bozardı, sarardı, yeşilleşti, morardı, karardı. Âdeta sathına bukalemun derisi kaplanmış bir husumet heykeline döndü. Gözlüğü titriyordu. Yumruklarını sıktı. Muhabbetçiye o kadar korkunç ve ateşli bir gözle baktı ki... Büyük adam bile ürktü. Ayağa kalktı.</p>
			<p class="paragraf">“Ne oluyorsun yahu?” dedi, “Otursana... Tuhaf bir tesadüf? Hiddetlenmeye lüzum yok.”</p>
			<p class="paragraf">Birden Muhabbetçi de korkmuştu. Husumetçinin elinden bir kaza çıkacağından çekiniyorlardı. Fakat yavaş yavaş Muhabbetçi cesaret aldı. Arkadaş oldukları zaman onun ne kadar cesur olduğunu da öğrenmişti. </p>
			<p class="paragraf">Husumetçi “Düşmanımın bulunduğu yerde duramam, mazurum...” dedi. Ve tekrar kapıya doğru yürüdü. Büyük adam fırladı. Onu belinden yakaladı.</p>
			<p class="paragraf">“Burası tekkedir, gelmek sizin elinizde ama gitmek değil...” diyordu. İlişiyorlardı. Husumetçi kurtulmaya çabalıyordu. Ev sahibi bırakmıyordu. Muhabbetçi bedava sinematograf seyreden acemi bir polis hafiyesi kadar neşveliydi. Nihayet Husumetçinin gözlüğü yere düştü ve büyük adam üzerine basınca tuzla buz oldu. </p>
			<p class="paragraf">Gözlüksüz kalan Husumetçi “Teslim! Teslim!” diye bağırdı. Artık gitmeyecekti. Çünkü gözlüğü kırılmıştı. Artık hiç görmüyordu. Hatta şimdi kovsalar yalnız gidemeyecekti. Zira duvarlara çarpar, hendeklere düşer, denize yuvarlanırdı. Son nefesinde vasiyet veren bir hasta sesiyle “Beni bir yere oturtunuz.” dedi. Bir kolluğa oturttular. Elleriyle gözlerini ovuşturuyordu. Gayet büyük adam feylesof, muharrir, âlim, şair ve ilâ ahirihi... olduğu gibi aynı zamanda doktor idi. Husumetçiye gözlerinin miyop olup olmadığını sordu.</p>
			<p class="paragraf">“Ah ne miyobu” dedi, “hep kabahat bende... O kadar çok kitap okunur mu? İşle gözlerimi kaybettim. Gözlük olursa ne âlâ... görebiliyorum. Yoksa körüm...”</p>
			<p class="paragraf">Büyük adam acıyor ve ameliyat lâzım geldiğini söylüyordu. Bu gözlüksüz kalan gencin hâli o kadar feci idi ki darılmazdan evvel onun birçok defalar gözlüksüz kitap okuduğunu hatırlamakla beraber Muhabbetçi bile acıdı. Husumetçi yumuşuyordu.</p>
			<p class="paragraf">“Görebiliyorum ama pek az... Hayal meyal... Benden size nasihat okumayınız. Deha ve ilim okumakta değil, okumamaktadır.”</p>
			<p class="paragraf">Muhabbetçi sordu: “Peki okumayalım, fakat yazmayalım mı?”</p>
			<p class="paragraf">“Feylesof! Dargın olduğum bir düşmanın aczimden istifade ederek bana söz söylemesine müsaade etme. Ben sana hitap ediyorum, evet dostum, okuma. Yazmaya gelince, bunun için on beş on altı yaşında bir çocuk bulur, onu kullanırsın. Sen söylersin o yazar. Ve tenkitleri o kadar mükemmel yazar ki...”</p>
			<p class="paragraf">Büyük adam dolapların birisinden büyük bir kutu gözlük çıkardı. Hiçbiri husumetçinin gözüne uymuyordu. Nihayet dört gözlüğü birbiri içine taktılar. Bağladılar. Artık husumetçi bir parça görüyordu.</p>
			<p class="paragraf">Yavaş yavaş konuşmaya başladılar. Yine bahis pestaloji ilmine dayanmıştı. Bu ilim Darülfünun’a kabul olunmazsa “Memalik-i Osmaniye”nin ve belki bütün Osmanlıların mahvolacağını muhakkak addediyorlardı. Husumetçi yazdırdığı yeni eserine pestalojiye dair de bir fasıl ilâve ettiğini söyledi.</p>
			<p class="paragraf">“O kadar çok izahat verdim ki herkes şaşacak. Bütün ‘Memalik-i Osmaniye’ halkı birbirine girecek. Sokaklarda nümayişler olacak...” diyordu. Fakat “Pestaloji...”nin manasını bilmiyordu. O zaten ilimlerin kendilerini bilir, lâkin isimlerini bilmezdi. Hatta spiritizm ile Spiritüalizm arasındaki farkı bilmediğini yüzüne vurmuşlardı. Cebindeki <span class="CharOverride-10">“Larousse de poche”</span>çuğu duruyordu. Şimdi çıkarıp baksa pestalojinin neden bahsettiğini birdenbire anlayacak, hatta buracıkta bir konferans bile verebilecekti. Fakat... Ayağa kalktı.</p>
			<p class="paragraf">“Biraz dışarı çıkacağım...” dedi. Yalının her tarafını tanırdı. Abdesthaneye gitti. Kapıyı kapadı. Birbiri içine takılmış dört gözlüğü gözünden çıkardı ve cebinden <span class="CharOverride-10">Larousse’</span>unu çekti. Pestaloji kelimesine baktı. Hayret... Bu 1827’de [57] ölen İsviçreli bir terbiye mütehassısının ismi idi. Evet, bu bir insan ismiydi. Lâkin feylesofla Muhabbetçi ne kadar ciddiyetle bir ilim gibi ondan bahsediyorlardı. Gidip yalanlarını, cahilliklerini yüzlerine vurmayı düşündü. Hâlbuki kendisi pestalojiye dair yeni eserine bir fasıl yazdığını söylemişti. O halde onların yalanına iştirak etmişti. Tekrar oraya gitti. Hâlâ pestalojinin son nazariyeleri konuşuluyordu. Sesini çıkarmadı.</p>
			<p class="paragraf">Nihayet büyük adam dedi ki: “Bakınız, âlimlerin dargın durması millet için ne büyük bir felâket... Ben sizi buraya barıştırmak için çağırdım. Vaktiniz ne kadar faydalı geçti. Pestaloji gibi Osmanlılarca meçhul bir ilim hakkındaki tetebbularımızı hatırladık. Birbirimizin malûmatından istifade ettik. Biz bir araya toplanmazsak cehalet karanlığını kim aydınlatacak? Hayır, hayır... Artık siz dargın duramazsınız. Barışmalısınız. Zaten iddialarınızın esası bir... İkinizin iddiasını kaynatıp bir meslek çıkarmak pek kolay.”</p>
			<p class="paragraf">Ve Husumetçiye döndü.</p>
			<p class="paragraf">“Meselâ siz ‘şîme-i husumet’ diyorsunuz. Maksadınız milliyetperverlerinki gibi adî, kaba ve vahşîyane değildir. Bundan eminim. Meselâ siz zavallı Osmanlıları Türk yapmak, onları mazi ve anane içinde ve bir cemaat halinde toplayıp garba intikam için, şarka ittihat için saldırmak istemezsiniz.”</p>
			<p class="paragraf">“Tabiî... Hatta gayet büyük bir zata bu Türkçülük ve milliyet cereyanının vatan ve millet için ne kadar muzır olduğunu söyledim. Katiyen milliyetperverlerin muhalifiyim.”</p>
			<p class="paragraf">“Pekâlâ... Zaten bunu biliyorum. Senin kadar Avrupa’yı ve Hıristiyanları ben bile sevemem. Senin maksadın Avrupalı dostlarımız senden korksun ve...”</p>
			<p class="paragraf">“Evet, evet...”</p>
			<p class="paragraf">“Ve...”</p>
			<p class="paragraf">“Evet, biliyorsunuz işte maksadım o...”</p>
			<p class="paragraf">“İşte o maksadınızın serbest adı ‘menfaat’tir. Yani şahsî menfaatiniz. Husumetten ürken ecnebilerce siz şahsiyet olacaksınız. Yoksa her türlü şahsî menfaat fikrinden âri budala bir mefkûreci gibi:</p>
			<p class="paragraf ParaOverride-14"><span class="CharOverride-10">Vatan, ne Türkiye’dir, Türklere, ne Türkistan,</span></p>
			<p class="paragraf"><span class="CharOverride-10">Vatan büyük ve müebbet bir ülkedir: Turan...</span></p>
			<p class="paragraf ParaOverride-14">demezsiniz.”</p>
			<p class="paragraf">“Tabiî demem.”</p>
			<p class="paragraf">Büyük adam hâlâ koltuğunda rahat rahat gülümseyen Muhabbetçiye döndü.</p>
			<p class="paragraf">“Siz ‘şîme-i muhabbet’ diyorsunuz. Avrupalıları ve Hıristiyanları ben de severim, lâkin niçin? Menfaatim için. Siz evvel zaman, kalbur saman dervişleri gibi:</p>
			<p class="paragraf ParaOverride-14"><span class="CharOverride-10">Vatan, ne Türkiye’dir, bizlere, ne Türkistan, </span></p>
			<p class="paragraf"><span class="CharOverride-10">Vatan büyük ve müebbet bir ülkedir: irfan..</span>.<span class="dipp"><a class="_idFootnoteLink" href="#footnote-225-126" id="footnote-225-126-backlink">126</a></span></p>
			<p class="paragraf ParaOverride-14">diye yuvarladığımız tekerlemeye sahiden inanıyor musunuz? Mücerret bir irfandan ne çıkar? Para vermeyen, menfaat getirmeyen mücerret ve mâsivaî bir ‘irfan’, emin olunuz, ‘Turan’dan daha münasebetsiz ve manasızdır. İrfan, gemisini kurtarıp kaptan olmaktır. Yani cahillerin gözlerini kamaştırmak, para ve ihtiram kazanmak, rahat ve mesut yaşamak. Hâsılı irfan demek şahsî menfaat demektir. Ben başka türlü anlamam...”</p>
			<p class="paragraf">“Ben de...”</p>
			<p class="paragraf">“O halde Husumetçi dostumuzla sizin aranızda bir fark yok. Niçin dargın ve muarız durup da birbirinizi çürütmeye çalışıyorsunuz. Kırılan şöhretleriniz şahsî menfaatlerinize de dokunur.”</p>
			<p class="paragraf">Büyük adam susmuştu. İki muarız düşünüyorlardı. Söylediği lâflar çok doğru idi. Dışarıda ötüşen martıların sesleri, geçen bir şirket vapurunun düdüğü işitiliyordu. Mademki ikisinin de bir cemaate, bir mefkûreye ait fikirleri yoktu, gösterdikleri husumet ve muhabbet hep şahıslarının, şahsî arzularının ve menfaatlerinin tatmini içindi, [58] ve mademki esas birdi, niçin teferruatta ayrılıp kuvvetlerini dağıtmalı, milliyetperverlere matbuat âleminde fırsat bırakmalıydı?.. Husumetçi birbiri içine takılmış dört gözlüğün altından baktı. Muhabbetçinin kalın dizlerini ve kıllı ellerini görüyordu. Bu, gözlüğün üstünden baktı. Ah, işte eski samimî dostu gülümsüyordu. Onların ruhları, hisleri, fikirleri, idrakleri o kadar birbirine yakındı ki beş altı ay nasıl dargın durduklarına şaşıyordu. Muhabbetçi de eski arkadaşına bakıyor ve içinden “Acaba bize büyü mü yaptılar?” diyordu.</p>
			<p class="paragraf">Uzun bir sükûn dakikası geçti. Gayet büyük adam ayağa kalktı.</p>
			<p class="paragraf">Muhabbetçinin elinden tuttu. Ve getirip Husumetçinin eliyle birleştirdi. “Artık barıştınız” dedi, “işte benim en büyük emelim, iki zekâyı birleştiriyor; memlekete bir ‘dehâ’ yetiştiriyorum.”</p>
			<p class="paragraf">İkisi de gülümsediler. Ve kuvvetle birbirlerinin ellerini sıktılar. Lâkırdı söylemiyorlar, yeni âşıklar gibi hayran hayran birbirlerinin yüzüne bakıyorlardı. Gayet büyük adam onlara “yüz görümlüğü” gibi gayet lâtif ve hayalî vaatler veriyor, husumetçiye, “Sizin Avrupa’da en mümtaz bir payitahta sefir olmanız muhakkak” diyordu, “ismini söyleyemeyeceğim büyük bir zat bana tebşir etti.”</p>
			<p class="paragraf">Sonra Muhabbetçiye dönerek, “Sizin ilminize, fazlınıza da mükâfat hazırlandı. Yine o zat bana söyledi. Büyük ve millî bir bankaya direktör olacaksınız. Vatanınızın civarında çıkan bütün madenlerin imtiyazları size verilecek...” dedi. Büyük adam böyle söyledikçe kendini hakikaten sadrazam sanıyordu.</p>
			<p class="paragraf">Büyük ve yaşlı bir profesör vazıyla ‘’Osmanlılık”ın ne olduğunu anlatıyor; Türkleri, Türklük cemaat ve mefkûresinden ayırarak ve milliyetperverlerin mesaisini akim bırakarak insaniyet fikrine çalışmaktaki asaleti izah ediyordu. Bu medenî ve Garbî hareketli bütün samimî dostlarımız Avrupalılar takdir edeceklerdi. Her ikisinin darılmazdan evvel yazdıkları hakkında İngiliz ve Amerikan dostlarından aldığı bin kadar mektubu gösterdi. Bunlar âdeta bir yığın teşkil ediyordu. Ve bu bin mektubun sahipleri olan bin tane İngiliz ve Amerikan dostlarına bu akşam barıştıklarını telgrafla bildireceğini söylüyordu.</p>
			<p class="paragraf">“İşte ‘şîme-i muhabbet’ ile ‘şîme-i husumet’in birleşmesinden ‘şîme-i menfaat’ çıkıyor” diyordu. “Bu terkibi ben buldum ve ikinizin de felsefesi bu terkibin içinde. İster misiniz size, yani bize bir de şiar bulayım. Buldum. İşte:</p>
			<p class="paragraf ParaOverride-14"><span class="CharOverride-10">Vatan, ne Türkiye’dir, bizlere, ne Türkistan,</span></p>
			<p class="paragraf"><span class="CharOverride-10">Vatan büyük ve müebbet bir ülkedir: Sâmân...</span>”</p>
			<p class="yildiz">* * *</p>
			<p class="paragraf">Dışarda dalgalanan denizin şakırtısı işitiliyor, ara sıra camları sarsan bir rüzgâr sanki uzak ve hayalî martı sesleri getiriyordu. Yemek vaktine kadar münhasıran pestaloji ilminden bahsettiler.</p>
			<p class="paragraf">Hâlbuki hepsinin zihni başka şeyle meşguldü. Muhabbetçi ile Husumetçi yeni buldukları şiarlarının son kelimesini düşünüyor, sarışın rüyalar içinde lâhutî ve madenî emel çiçekleri görüyorlardı. Büyük adam ise pestaloji ilmine, kabul olunmadığı Istılah Encümeni’nden evvel Osmanlıca bir mukabil bulmaya çalışıyor, “pest”in veba olduğunu hatırlayarak arkadaşlarının yüzüne baka baka, “vebaiyât, vebaiyât...” diye mırıldanıyordu.</p>
			<p class="paragraf ParaOverride-7">??<span class="dipp"><a class="_idFootnoteLink" href="#footnote-225-127" id="footnote-225-127-backlink">127</a></span></p>
			<p class="paragraf ParaOverride-8"><span class="CharOverride-10">Yirminci Asırda Zekâ, </span>C. 2, Sayı: 27, 3 Nisan 1330</p>
			<p class="paragraf ParaOverride-8">[16 Nisan 1914], s. 558-563.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-119-backlink" id="footnote-225-119">119</a>	“Efruz Bey” adı geçmemekle birlikte “<span class="CharOverride-10">Gayet Büyük Bir Adam</span>”ın devamı olan bu hikâye, tamamen aynı çerçevededir. “Gayet büyük adam” karakterinin özellikleri, Rıza Tevfik’e uymaktadır.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-120-backlink" id="footnote-225-120">120</a>	II. Meşrutiyet meclislerinde milletvekili olan Kozmidi (İstanbul, Ermeni) ve Yorgo Boşo (Serfice, Rum), Türklük aleyhtarı azınlık faaliyetlerinin sembol isimleri olmuşlardır.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-121-backlink" id="footnote-225-121">121</a>	Yazar bu konuyu daha önce “Yeni Lisan ve Çirkin Taarruzlar” (<span class="CharOverride-10">Genç Kalemler</span>, sayı: 24-25, 23 Temmuz 1912) makalesinde de dile getirmiştir.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-122-backlink" id="footnote-225-122">122</a>	“Spencer’in (1820-1903) Bacon’ına (1561-1626) hamd olsun.” anlamında. İki filozof da “Bacon’ın şakird-i marifeti” imzasını kullanan (Ülken 2005: 260, 263) Rıza Tevfik’in sıkça andığı isimlerdir.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-123-backlink" id="footnote-225-123">123</a>	Ahmet Vefik Paşa’nın eseri kastediliyor.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-124-backlink" id="footnote-225-124">124</a>	Gazi Ahmet Muhtar Paşa’nın başkanlığında, üç eski sadrazamın da katılımıyla İttihat ve Terakki muhaliflerince 1912’de kurulan kabine.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-125-backlink" id="footnote-225-125">125</a>	1914 başlarında Abdullah Cevdet ile Celâl Nuri (İleri) arasında <span class="CharOverride-10">İctihat</span> ve <span class="CharOverride-10">Hürriyet-i Fikriye</span> dergilerinde, basın tarihimize “şime-i husumet mi, şime-i muhabbet mi?” adıyla geçen bir kalem kavgası sürdürülmüştür. Rıza Tevfik de “Cemaat ve Efratta Mütenakız Şimeler”, (<span class="CharOverride-10">İçtihat</span>, sayı: 95, 27 Şubat 1329/12 Mart 1914, s. 2121-2126) yazısıyla bu tartışmaya katılmıştır.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-126-backlink" id="footnote-225-126">126</a><span class="CharOverride-10">	</span><span class="CharOverride-10">Yeni Turan</span> (1913) dergisinde Abdullah Cevdet hayal ettiği ülkeyi, kendi fikir dünyasındaki “Turan” anlayışını ifadeye çalışırken Ziya Gökalp’ın meşhur “<span class="CharOverride-10">Turan</span>” şiirinin son beytini bu şekle sokar.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-127-backlink" id="footnote-225-127">127</a>	“<span class="CharOverride-10">Gayet Büyük Bir Adam</span>” hikâyesiyle ilgisinden dolayı Ömer Seyfettin’e ait olduğu ortaya çıkan “<span class="CharOverride-10">Şîmeler</span>...”in yayımından önceki ilanında da isim belirtilmemiştir: “<span class="CharOverride-10">Gelecek nüshamızda Şîmeler, muharriri: ????</span>” (<span class="CharOverride-10">Zekâ</span>, Sayı: 25, 21 Mart 1330 [3 Nisan 1914], s. 46.)</p>
				</div>
			</div>
		</div>
	</body>
</html>