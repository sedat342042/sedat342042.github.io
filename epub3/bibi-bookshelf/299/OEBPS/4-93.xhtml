<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-93</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="baslik" id="_idParaDest-91">Tuhaf Bir Zulüm</p>
			<p class="paragraf">Bilmem eski bir derebeyinin torunu olduğum için mi, Bulgaristan ’da gezerken hep kendimi öz babamın çiftliğinde sanırım. Yeşil sazlı arklar, sık gül bahçeleri, alçak tarla çitleri, geniş taraçalı abus evler, arpa ambarlarını andıran üslûpsuz kiliseler, başları düşük zayıf semerli beygirler, mütefekkir eşekler, semiz beyaz kazlar, hatta çamurlu pis domuzlar bile ruhuma aşinadır.</p>
			<p class="paragraf">Suyun başında çamaşırlarını döven kalın çıplak baldırlı kadınları, evinin önünde ezelî çorabını ören hiddetli kızları, batan güneş fundalıkları neftîye boyarken birdenbire karşıma çıkarak “Dobra veçer!” diye beni selâmlayan köylüleri sanki ezelden tanırım. Bulgaristan’ın en sevdiğim yeri Lajina’dır! Geçen sene banyo bahanesiyle yine oradaydım. Arkadaşım Koştanof namındaki meşhur sosyalistti. Akşamları kasabanın dışına beraber gezmeğe çıkıyor, Kurtova Dağlarının üzerinde tutuşan bulutları seyrediyorduk. Gecelerimiz, Çarşı meydanında Dimko’nun Hanı’nda bira içmekle, iskambil oynamakla geçiyordu. Bu eski hanın altı eski tarzda kocaman bir meyhaneydi. Pazar günleri tek başına yedi okka şarap içebilen babaç sarhoşlar burasını dolduruyor, gece yarılarına, sabahlara kadar gayda sesleriyle, hora gürültüleriyle bizi uyutmuyorlardı. Bir pazar akşamı yemekten sonra, Koştanof’a “Bizi bu gece yine uyutmayacaklar, bari bir yere gitsek...” dedim.</p>
			<p class="paragraf">“Nereye?”</p>
			<p class="paragraf">“Meselâ doktorun evine! Zaten bizi çağırıp duruyor.”</p>
			<p class="paragraf">“Başka gece gideriz.”</p>
			<p class="paragraf">“Niçin bu gece gitmiyoruz?” diye sordum. Koştanof güldü: “Seni bu gece bizim bir eski diplomatımıza takdim edeceğim,” dedi, “gayet iyi Türkçe bilir. Gençliğinde İstanbul’da okumuş.”</p>
			<p class="paragraf">“Nerede?”</p>
			<p class="paragraf">“Burada! Misafir... O da banyo için gelmiş. Ama bir gör, bak. Ne tip, ne tip! Tam ‘Bay Ganyo.’”<span class="dipp"><a class="_idFootnoteLink" href="#footnote-225-228" id="footnote-225-228-backlink">228</a></span></p>
			<p class="paragraf">Akşam yemeğinden sonra Koştanof meyhaneciden kâğıt kalem istedi. Bir mektup yazdı. </p>
			<p class="paragraf">“Bunu Gospodin Kepazef’e götür!” diye eline verdi. [279]</p>
			<p class="paragraf">Sonra bana döndü, mektubu gönderdiği diplomatın hayatını anlatmağa başladı. Evvelâ ihtilâlci imiş. Sonra prenslik yapılınca dâhiliye memuru olmuş. Daha sonra mebus... Birkaç ay da adliye nazırlığı etmiş... İstanbulof’un en aziz arkadaşlarındanmış...</p>
			<p class="paragraf">“Hâsılı antika bir herif!” diyordu, “görünce anlarsın. Kimseye meydan vermez; habire kendi söyler. Avrupa’nın diplomatlarını hiç beğenmez. Bismark’a ‘düşüncesiz’ der. Hele Rusya’da katiyen aklı başında bir adam olmadığına yeminler eder.”</p>
			<p class="paragraf">Koştanof anlatırken hancı geldi.</p>
			<p class="paragraf">“Gospodin, sizinle arkadaşınızı odasına çağırıyor. Kendisinin romatizmaları tutmuş. Aşağıya inemeyecek!” dedi.</p>
			<p class="paragraf">“Kaç numarada?”</p>
			<p class="paragraf">“Bir...”</p>
			<p class="paragraf">“Yalnız mı?”</p>
			<p class="paragraf">“Yalnız...”</p>
			<p class="paragraf">Koştanof hızla kalktı. Koluma girdi. “Haydi bir evvel zaman adamı görmeğe!” diye beni çekti. Dar merdivenden çıktık. Bir numaralı oda hanın en muhteşem odası olacaktı. Caddeye bakıyordu. Kapısı iki kanatlıydı. Koştanof, bir marş temposu tutar gibi vurmağa başladı. “Tiki tak, tiki tak, tak, tak, tak! Tiki tak, tiki tak, tak, tak...”</p>
			<p class="paragraf">“Ne yapıyorsun?” dedim, kızar.</p>
			<p class="paragraf">Koştanof, “Korkma” diye güldü. “Evvelâ biraz sağırdır. Onda beş işitir. Sonra gayet şakacıdır. Ciddiyetten pek o kadar hazzetmez.”</p>
			<p class="paragraf">İçerden Türkçe kalın bir ses aksetti: “Gir, be ulan...” </p>
			<p class="paragraf">Koştanof yine güldü.</p>
			<p class="paragraf">“Bir ‘tip’ dedim ya... Bulgarlarla bile Bulgarca konuşmaz. Sanki herifin ana dili Türkçe... Türkçeyi diplomasi lisanı sanır...”</p>
			<p class="paragraf">Sonra kapıyı itti. Bu oda hakikaten biraz süslüceydi. Pencerelerinde storlu mavi perdeler vardı. Duvarda Ferdinand’la Boris’in yağlıboya basma resimleri asılıydı. Keskin bir tentürdiyot kokusu yüzümüze çarptı. Hava sıcak olduğu hâlde camlar inikti. Gospodin Kepazef, köşedeki divana oturmuş, üstüne kırmızı bir velansa örttüğü ayaklarını karşısındaki koltuğa dayamıştı. Sakalı, saçı bembeyaz, yüzü kıpkırmızıydı. Bizi görünce geniş bir kahkaha savurdu.</p>
			<p class="paragraf">“Ulan Koştanof! Sen ne arıyorsun burda be!..” diye haykırdı, “köylüleri aldatmağa mı geldin?”</p>
			<p class="paragraf">“Hayır, banyo yapmağa.”</p>
			<p class="paragraf">“Anlat sen benim külâhıma! Ah ben hükümette olsam... size gık dedirtmem! Ne ise, oturun bakalım...”</p>
			<p class="paragraf">“....”</p>
			<p class="paragraf">Birer sandalye çektik. Karşısına oturduk. Koştanof’a, “Ne var, ne yok? Söyle bakalım!” dedi.</p>
			<p class="paragraf">“Hiç! Gospodin.”</p>
			<p class="paragraf">“Nasıl hiç? Siz yeni türemeler her şeyin adını ‘hiç’ koydunuz.” Sonra beni bir süzdü. Çakır gözleri üflenmiş bir alev gibi parlıyordu.</p>
			<p class="paragraf">“Bu da kim?” dedi, “Yeni yamaklardan mı?”</p>
			<p class="paragraf">“Hayır, Gospodin. Bulgar değil...”</p>
			<p class="paragraf">“Ya ne?”</p>
			<p class="paragraf">“Türk.”</p>
			<p class="paragraf">“Türk mü?”</p>
			<p class="paragraf">“Evet...”</p>
			<p class="paragraf">Başında kalpak vardı. Koştanof’u şaka söylüyor sandı. Güldü. Biraz durakladı. Fakat Koştanof temin edince inandı. Ben de gülümsüyordum.</p>
			<p class="paragraf">“Ne arıyor burada?”</p>
			<p class="paragraf">“Banyoya gelmiş, hem benim ahbabım.”</p>
			<p class="paragraf">“Yoksa sen de mi sosyalistsin?” diye yüzüme baktı.</p>
			<p class="paragraf">“Hayır!” dedim. Koştanof atıldı: “O nasyonalist, Gospodin!”</p>
			<p class="paragraf">“Haydi bire ulan! Eğleniyor musun? Türk’te ne sosyalist olur, ne nasyonalist...” diye bir kahkaha attı. İnsan ne tuhaftır. Bir Türk bu sözü söylese belki hiç aldırmazdım. Fakat bir Bulgarın böyle azıcık hakarete benzeyen bir kahkahayla bu hakikati bağırışı beni müteessir etti. Galiba kızardım.</p>
			<p class="paragraf">“Fakat Gospodin, niçin olmasın” dedim, “işte ben bir nasyonalist’im.”</p>
			<p class="paragraf">“Türk değil misin?”</p>
			<p class="paragraf">“Evet.”</p>
			<p class="paragraf">“Öyle ise bir şey olamazsın be oğlum.”</p>
			<p class="paragraf">“Niçin olamayayım?”</p>
			<p class="paragraf">“Çünkü Türk’sün be oğlum.”</p>
			<p class="paragraf">“Acayip!” diye dudaklarımı büktüm. Canımın sıkıldığını Koştanof da gördü. “Ama Gospodin, bunlar Genç Türkler!” diye tamire kalkmak istedi. Fakat ihtiyar diplomat kafasını sallıyor, “Türk ’ün genci de, ihtiyarı da birdir! Ben onları bilirim. Benim kadar dünyada kimse Türkleri bilmez!” diyordu. Koştanof manalı manasız itirazlar etti. </p>
			<p class="paragraf">Gospodin nihayet “Türklerde hiçbir şey, hiçbir fikir, hiçbir ideal yoktur. Yalnız bir şey vardır” dedi. İkimiz de birden sorduk: “Ne?”</p>
			<p class="paragraf">“Taassup!”</p>
			<p class="paragraf">“...”</p>
			<p class="paragraf">“Evet taassup! Ben Türklerin bu taassuplarından Bulgaristan ’da çok istifade ettim. Eğer bugün hükümette olsam yine istifade ederdim.</p>
			<p class="paragraf">Hatta İstanbulof, benim dâhi olduğuma inanırdı. Devletimiz yeni teşekkül ettiği zaman ben olmayaydım Bulgaristan bugünkü Bulgaristan olamazdı. Çünkü Türk o kadar çoktu ki... mutlaka Sobranya’da<span class="dipp"><a class="_idFootnoteLink" href="#footnote-225-229" id="footnote-225-229-backlink">229</a></span> müsavi gelecektik. Kabinenin yarısı da bir gün onlardan olabilirdi. Fakat ben! Fakat ben...”</p>
			<p class="paragraf">Kırmızı velansanın altındaki ayaklarını topluyor, kıllı ellerini göğsüne vurarak Koştanof’u gösteriyor, “Bu cahil gençler bizim kıymetimizi bilmezler. Ama tarih görecek” diyordu. Türklerin taassubundan nasıl istifade etmişti. Merak ettim. Sordum: “Rica ederim Gospodin! Türklerin taassubundan nasıl istifade ettiniz? Bunu söyler misiniz?”</p>
			<p class="paragraf">“Söyleyeyim be...”</p>
			<p class="paragraf">“Teşekkür ederim!” dedim.</p>
			<p class="paragraf">Koştanof da merak ediyordu. İhtiyar velansanın altındaki ayaklarını, yüzünü buruştura buruştura topladı. Bağdaş kurdu. Cebinden büyük bir tabaka çıkardı. Hazır kalın cigaralardan ikimize de verdi. Kendi de bir tane yaktı. Anlatırken kafasını, kollarını, bütün vücudunu sarsıyor, ara sıra dizlerine vuruyordu.</p>
			<p class="yildiz">* * *</p>
			<p class="paragraf">“... İstanbulof’un çocukluk arkadaşıydım. İstanbul’da da beraber okuduk. Hükümet teşekkül edince komitalarla bir kongre yaptık. O vakit Bulgaristan’ın yalnız ismi vardı. Ahali yarı yarıya, belki de yarıdan ziyadesi Türk’tü. Bu bir meseleydi. Beyinsizler hep bir ‘katliam’ düşünüyorlardı. Bir gün İstanbulof bana, ‘Bu Türkleri ne yapacağız?’ diye sordu. Ben, ‘Kolay!’ dedim. ‘Hepsini Türkiye’ye göndeririz.’</p>
			<p class="paragraf">‘Nasıl gönderebiliriz. Hiç yerlerini yurtlarını terk ederler mi?’</p>
			<p class="paragraf">dedi. [280]</p>
			<p class="paragraf">‘Ederler’ dedim. İnanmadı. O da bir katliam lâzım fikrindeydi. Hâlbuki bu katliama lâyık olan Rumlardı. Çünkü başka türlü Bulgaristan’dan çıkarılamazlardı. Nitekim sonra yapıldı. Türklere böyle kanlı muameleye hacet yoktu. Ben biliyordum ki, onların en aziz hissiyatları taassuplarıdır. Küçükken aralarında büyüdüm. Komşularımız hep Türk’tü. Bunların kimseye garezleri yoktu. Hatta kendilerine o kadar kötülük yapan Ruslara bile fenalık etmezler, yaralılarına su, ekmek, ilâç verirlerdi. Bütün hayatları karanlık bir taassuptan ibaretti. Meselâ domuza fena hâlde garezdiler! Domuz! Bu ne? Allah’ın zavallı bir hayvanı be! İnsana hiçbir zararı dokunmaz, kendi hâlinde bir mahlûkcağız... Fakat Türk bu zavallı hayvana öyle garezdir ki... görünce tüyleri ürperir, şeytanı görmüş gibi kızar. O vaktin genç Bulgarları, yani biz, memuriyetlere dağılırken İstanbulof’a, ‘Ben hiç Bulgar bulunmayan bir yere gideceğim. Birkaç senede orasını bütün Bulgarlık yapacağım!’ dedim.</p>
			<p class="paragraf">‘Fakat Avrupa? Fakat Avrupa!’ diye başını salladı. Hâlâ beni katliamcı sanıyordu.</p>
			<p class="paragraf">‘Kimsenin burnu kanamayacak!’ dedim.</p>
			<p class="paragraf">‘O hâlde ne yapacaksın?’</p>
			<p class="paragraf">‘Tuhaf bir zulüm...’ dedim.</p>
			<p class="paragraf">‘Nasıl?’ dedi. Söylemedim. Deliorman’a kaymakam oldum. O vakit orada ilâç için olsun bir tek tane Bulgar yoktu. Hemen bir aile Makedonya muhaciri getirttim. Kasabaya yerleştirdim. Gizli tahsisattan dört lira verdim. On, on beş domuz tedarik ettirdim. Makedonyalıya, ‘Domuzlarını aç tut. Hiçbir şey verme. Sokaklarda, bahçelerde, tarlalarda kendilerine yiyecek bulsunlar!’ dedim. Domuzlar kasabaya yayıldı. Türklerin hâlini bir görmeliydin... Hepsi fena hâlde kızdılar. Bütün ihtiyarları ertesi gün huzuruma geldi.</p>
			<p class="paragraf">‘Bulgar’ın domuzları sokaklarda geziyor, çeşmelerin yalaklarını kirletiyorlar. Tarlaları eşiyorlar. Biz buna tahammül edemeyiz’ dediler. Ben onlara uzun bir hürriyet nutku irat ettim. Allah’ın yarattığı mahlûkların hiç kabahatleri olmadığını, keçi, inek, öküz, tavuk gibi domuzların da hür yaşamak hakları olduğunu söyledim.</p>
			<p class="paragraf">‘Biz sizin koyunlarınıza kızıyor muyuz?’ dedim. Cevap veremediler. Fakat artık domuzların içtiği çeşmeden su taşımıyorlar, domuzların gezindiği çayırlıklarda soyunup yağlanıp güreşemiyorlardı. Altı yedi ay içinde küçük sürü üredi. Hemen bütün kasabayı kapladı. Türkler baktılar ki bu mahlûklardan kurtuluş yok, birer birer hicrete başladılar. Evvelâ en zenginler tası tarağı topladı. Mallarını, tarlalarını yok pahasına satıyorlardı. Ben hükümet namına boyuna alıyordum. İstanbul’a kapağı atan, bir iki hafta sonra hemen akrabalarını gelip alıyordu. Köylüler de, kasabalıların arkasından ayrılmıyorlardı. Ben ha bire Makedonya muhaciri getirtiyordum.</p>
			<p class="paragraf">Uzatmayayım. Bulunduğum yerde iki senede bir Türk nüfusu kalmadı. Evet Türk... Hepsi ateş önünden kaçarmış gibi yüzlerce senelik yerlerinden yurtlarından uzaklaştılar. İçinde hiç Bulgar bulunmayan Türk kasabalarına hükümet benim bulduğum usulü tatbik etti. Yani bir aile Makedonya muhaciri, küçük bir sürü domuz!.. Hepsi bir sene sonra yarı yarıya iniyordu. Benim icadım olan bu tuhaf zulüm İslanbulof’un çok hoşuna gitti. Beni ne vakit görse ‘Sen dâhisin bire!.. Sen Bismark’tan büyüksün bire!..’ diye boynuma sarılır, alnımdan öperdi.</p>
			<p class="paragraf">Evet, Bismarck, Alsace-Lorraine<span class="dipp"><a class="_idFootnoteLink" href="#footnote-225-230" id="footnote-225-230-backlink">230</a></span> için benim gibi bir çare bulamamıştı. Yok lisanı konuşturmamak, yok mektepleri kapatmak... Ne çirkin, ne vahşîce hareketler!.. Hâlbuki, bilmem ama, Fransızların da taassubuna dokunan tabiî bir şey vardı. Onu keşfedip tatbik etseydi, bir senede, bu vilâyetleri Almanlaştırırdı. On sene evvel Petersburg’a gitmiştim. Sazanof’la görüştüm. Malûm ya, bu hımbıla Avrupa’da diplomat derler.</p>
			<p class="paragraf">‘Siz İstanbul’u almak istiyorsunuz, değil mi?’ diye sordum. Hiç tereddüt etmedi.</p>
			<p class="paragraf">‘Evet’ diye başını salladı.</p>
			<p class="paragraf">‘O hâlde İstanbul’u almak çok kolaydır. Size öğreteyim!’ dedim.</p>
			<p class="paragraf">‘Nasıl?’ dedi.</p>
			<p class="paragraf">‘Sizin tasavvur ettiğiniz gibi cihan harplerine, Avrupa muharebelerine lüzum yok. Sade, basit bir sistem!’</p>
			<p class="paragraf">‘Nasıl?’ dedi.</p>
			<p class="paragraf">‘Türkleri İstanbul’dan hicrete mecbur etmek, sonra yerlerine yavaş yavaş Rus muhacir göndermek. Yirmi beş sene içinde İstanbul’da bir Türk kalmaz. Halis bir Rus şehri olur!’ dedim.</p>
			<p class="paragraf">‘Fakat bu nasıl mümkün olur?’ diye tekrar sordu.</p>
			<p class="paragraf">‘Gayet kolay!’ dedim. Türklerin körü körüne kara taassuplarından başka hiçbir siyasî fikirleri olmadığını, vatan, yurt, ocak bilmediklerini, İstanbul’daki her Türk mahallesine bir aile Bulgar yahut Rus yerleştirip yanlarına da serbest gezebilmek şartıyla birer sürü domuz verilirse az vakitte bütün Türklerin çil yavrusu gibi dağılacaklarını anlattım. Eşek! İnanmadı. Evet eşeğin biri... Payitahtlarına göz diktiği milletin daha ruhunu bilmiyordu. Siyasetime güldü. Hatta sözlerimi lâtife zannetti. Bizim sefire demiş ki: ‘Gospodin Kepazef ne tuhaf adam! İlk defa görüştüğümüz hâlde benimle şaka etti.’</p>
			<p class="paragraf">Evet, eşek! Avrupa’da, hele Rusya’da siyasetten anlayan bir tek adam yok... Hepsi eşek, hepsi...”</p>
			<p class="yildiz">* * *</p>
			<p class="paragraf">İhtiyar diplomat cigara cigara üstüne yakıyor, her defasında bize de zorla birer tane yaktırıyor, eski muvaffakiyetlerini anlata anlata bitiremiyordu. Gece yarısı yaklaştı. Ben sıkılıyordum. Koştanof ıztırabımı anladı. Yatmak için müsaade istedi. Duman dolu odadan çıktık.</p>
			<p class="paragraf">Dışarıda bana dedi ki: “Sakın söylediklerinin hepsine noktası noktasına inanma.”</p>
			<p class="paragraf">“Yalan mı söylüyor?” diye sordum.</p>
			<p class="paragraf">“Hayır.”</p>
			<p class="paragraf">“Eey?”</p>
			<p class="paragraf">“Mübalâğa!... Onda beş firesini çıkar...”</p>
			<p class="paragraf">....</p>
			<p class="paragraf">Odama çekildim. Soyundum, yatağa uzandım. Fakat gözüme uyku girmedi. Ateşsiz bir humma her tarafımı yakıyor, soğuk soğuk terliyordum. Yavaş yavaş aşağıdaki hora gürültüleri, gayda sesleri kesildi. Etraftaki horozlar ötüyor, sabah oluyordu. Uyumak azmiyle gözlerimi sıkı sıkıya kapadım. Yüzükoyun döndüm. Pis, cılız bir domuz sürüsü önünden cesur ecdadımın, yiğit kan kardeşlerimin, saf milletimin kavukları düşerek, atları arabaları bataklıklara saplanarak, topları tüfekleri, kadınları kızları, çolukları çocukları yollara dökülerek bir çılgın ordusu hâlinde kaçıştıklarını görüyor gibi oluyordum.</p>
			<p class="paragraf">Ah, evet, o gece hiç uyuyamadım!</p>
			<p class="paragraf ParaOverride-7"><span class="CharOverride-10">Yeni Mecmua,</span> C. 3, Sayı: 66, 26 Teşrîn-i evvel [Ekim] 1918,</p>
			<p class="paragraf ParaOverride-8">s. 278-280.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-228-backlink" id="footnote-225-228">228</a>	Bulgar yazar Aleko Konstantinov’un mizahî romanı Bay Gani Balkanski ’nin başkahramanı.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-229-backlink" id="footnote-225-229">229</a>	Sobranya: Bulgar Millet Meclisi.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-230-backlink" id="footnote-225-230">230</a>	Fransa’da endüstri bölgesi. 1870 Sedan Muharebesi ile Almanların eline geçti. Bu sonuçla Bismarck’ın Alman birliğini kurduğu kabul edilir.</p>
				</div>
			</div>
		</div>
	</body>
</html>