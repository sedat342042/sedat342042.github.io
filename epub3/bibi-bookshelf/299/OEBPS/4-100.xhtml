<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-100</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="paragraf">Kısa hikâye</p>
			<p class="baslik ParaOverride-12" id="_idParaDest-98">Türkçe Reçete</p>
			<p class="paragraf">Belkıs, geniş yatağında, mavi ipek kaplı yorganının altında sıkılmış bir yumruk gibi yusyumru yatıyordu. Sabahleyin vurdumduymaz kocasıyla yine bir fasıl gürültü etmişti. Şimdi sinirleri çekiliyor, kalbi sızlıyor, başı çatlayacak gibi ağrıyordu. Kendi kendine “Ölüyor muyum?” dedi. Bağırmak, geceliğini parçalamak, yerlere atılmak istiyordu. Fakat ağır bir kâbus hareketsizliğiyle bir şey yapamıyor, dişlerini sıkıyor, zangır zangır titriyor, inim inim inliyordu. Onun feryatlarını, “Eleni” ta aşağıdan işitti. İmdadına koştu.</p>
			<p class="paragraf">“Hanımcığım, ne oluyorsunuz?” diye yorganı kaldırdı.</p>
			<p class="paragraf">“Ölüyorum, kız...”</p>
			<p class="paragraf">“Ah Panayi... Susunuz!”</p>
			<p class="paragraf">“...”</p>
			<p class="paragraf">Belkıs feryadını yine tekrarladı: “Ölüyorum. Bu sefer ölüyorum...”</p>
			<p class="paragraf">“Susunuz, kale...”</p>
			<p class="paragraf">“Ölüyorum, Eleni...”</p>
			<p class="paragraf">“Kolonya ile bari göğsünüzü ovsam...”</p>
			<p class="paragraf">“Hayır, hayır...”</p>
			<p class="paragraf">“Yüzünüze su serpsem...”</p>
			<p class="paragraf">“Hayır, hayır... Telefona koş! Doktor Şerif’i çağır... “Hanım son nefesini veriyor!” de. Araba mı bulur, at mı, otomobil mi? Kuş olsun, uçsun gelsin! Bir dakika geç kalırsa cenazemi görür. Böyle söyle işte...”</p>
			<p class="paragraf">“Peki hanımcığım!”</p>
			<p class="paragraf">“Haydi koş, diyorum!”</p>
			<p class="paragraf">Hizmetçi kız aynalı dolabı, kapalı pencereleri zangırdatan bir çabuklukla kapıdan fırladı. Belkıs daha yusyumru oldu. Daha keskin, daha acı inlemeğe başladı.</p>
			<p class="yildiz">* * *</p>
			<p class="paragraf">Doktor Şerif onun biraz akrabasıydı. Şimdiye kadar hiç kendisini göstermemişti. Ama herkesten methini işitiyordu. “Kadın hastalıkları” mütehassısıydı. İki sene evvel mektepten çıkmış, pek büyük bir şöhret kazanmıştı. “İnsanı lâfla iyi ediyor...” diyorlardı. Belkıs çok beklemedi. Yarım saat geçmeden iri yarı, şuh bir delikanlı odaya girdi. Karyolanın yanına konulan koltuğa oturdu. Belkıs hâlâ inliyordu. Teklifsizce yorganı kaldırdı.</p>
			<p class="paragraf">“Neniz var, Belkıs Hanım?”</p>
			<p class="paragraf">“Ah doktor, siz misiniz?”</p>
			<p class="paragraf">“Evet, bendeniz...”</p>
			<p class="paragraf">“Görmüyor musunuz, ölüyorum işte...”</p>
			<p class="paragraf">“Görüyorum ki bir ilkbahar sabahı kadar pembe, bir dişi kaplan kadar kuvvetli, yeni açan bir gül tomurcuğu kadar sağlam, yaşıyorsunuz!..”</p>
			<p class="paragraf">Belkıs, azıcık doğruldu. Kaşlarını çattı. “Rica ederim, şairliği bırakınız” dedi, “hastayım. Bana bir ilâç veriniz.”</p>
			<p class="paragraf">Doktor güldü: “Hah... şöyle! Biraz doğrulunuz bakayım.”</p>
			<p class="paragraf">“Hiç bir tarafım tutmuyor!”</p>
			<p class="paragraf">“Gayret ediniz.”</p>
			<p class="paragraf">“Oh, oh...”</p>
			<p class="paragraf">“Ben de yardım edeyim.”</p>
			<p class="paragraf">Nazik doktor, Eleni’nin şeytan bakışları altında, kollarının çıplak yerlerine dokunmamağa çalışarak hastasını doğrulttu. Arkasına, yanlarına yastıklar sıkıştırdı. Oturduğu koltuğu yatağa iyice bitiştirdi. Kendi eviymiş gibi hizmetçiye, “Haydi kızım, sen de bize birer şekerli kahve yap!” dedi. Sonra cebinden çıkardığı altın bir tabakadan yaldızlı bir Cigara çıkardı. Belkıs’a uzattı.</p>
			<p class="paragraf">“Şunu alınız bakayım.”</p>
			<p class="paragraf">“İçmem doktor.”</p>
			<p class="paragraf">“İçinize çekmezsiniz. Hele bir yakınız.”</p>
			<p class="paragraf">“...”</p>
			<p class="paragraf">Kendi de bir cigara yaktı. Dereden tepeden konuşmağa başladı. Daha kahve gelmeden ikinci cigaraları yakmışlardı. Belkıs açıldı. Doktor tıpkı bir kadın gibi konuşuyordu. Hep son günlerin dedikoduları... sevenler, sevişenler... ayrılanlar, barışanlar... intihar teşebbüsleri... kadınlık hukukuna dair fikirler...</p>
			<p class="paragraf">Belkıs, “Biz Avrupa kadınlarından çok talihsiziz. Onların büyük elemlerini uyutacak birçok teselli melceleri var!” diyordu. Doktor sordu: “Bu melce neresi?”</p>
			<p class="paragraf">“Manastır! Orada bir kadın bedbaht oldu mu, kilisenin aguşunda ezelî bir teselli bulur.”</p>
			<p class="paragraf">Doktor, “Bırakınız rica ederim” diye güldü, “böyle melce olmaz olsun. Diri diri mezara girmek!.. Bilâkis bizim kadınların melcei ne lâtiftir!”</p>
			<p class="paragraf">“Bizim melcemiz neresi?”</p>
			<p class="paragraf">“Bilmiyor musunuz?”</p>
			<p class="paragraf">“Hayır.”</p>
			<p class="paragraf">“İsviçre.”</p>
			<p class="paragraf">Belkıs, beyaz çıplak kollarını, sık kumral saçlarını sarsan bir kahkaha ile güldü. Türkiye’de bedbaht olduktan sonra âşığıyla İsviçre’ye i‘tikâfa çekilen bir hanımdan bahsettiler. Bir saat süren gevezelik Belkıs’a bütün ıstıraplarını unutturdu.</p>
			<p class="paragraf">Doktor, “Size doyum olmaz!” diye gülerek müsaade istedi. Kalktı. Güzel hastasının elini öperken o, “Fakat bana bir ilâç!” dedi.</p>
			<p class="paragraf">“Baş üstüne!” diye eğildi. Cebinden çıkardığı maroken defterden bir yaprak kopardı.</p>
			<p class="paragraf">Kurşun kalemi elinde, düşünüyordu.</p>
			<p class="paragraf">“Aman doktor, acı bir şey olmasın?”</p>
			<p class="paragraf">“Peki,” dedi.</p>
			<p class="paragraf">“Hap, kaşe falan da olmasın, iğrenirim.”</p>
			<p class="paragraf">“Peki...”</p>
			<p class="paragraf">“Toz da olmasın, genzime kaçar gibi oluyor.”</p>
			<p class="paragraf">“Peki...”</p>
			<p class="paragraf">“Haricî ilâç da istemem. Kokusuna dayanamıyorum.”</p>
			<p class="paragraf">“Peki... Size öyle bir ilâç vereceğim ki bir anda hiçbir ıztırabınızı bırakmayacak. Ne başınızda ağrı, ne içinizde sıkıntı, ne gönlünüzde üzüntü kalacak!”</p>
			<p class="paragraf">“Ah...”</p>
			<p class="paragraf">“Evet!”</p>
			<p class="yildiz">* * *</p>
			<p class="paragraf">Doktor Şerif gülümsedi. Yazmağa başladı. Belkıs yan gözle yazdığına bakıyordu. </p>
			<p class="paragraf">“A!.. Doktor, Türkçe mi yazıyorsunuz?” dedi.</p>
			<p class="paragraf">“Evet.”</p>
			<p class="paragraf">“Türkçe reçete olur mu hiç?”</p>
			<p class="paragraf">“Niçin olmasın?”</p>
			<p class="paragraf">“O hâlde siz de demek mutaassıp Türkçülerdensiniz!”</p>
			<p class="paragraf">“Hayır.”</p>
			<p class="paragraf">“Eey, niçin Türkçe yazıyorsunuz?”</p>
			<p class="paragraf">“Yapacak eczacı belki Fransızca el yazısı okuyamaz, diye...” Yavaş yavaş, düşüne düşüne yazıyordu. Belkıs uzaktan bakıyor fakat okuyamıyordu. Gram filân miktarını gösteren rakama benzer bir şey gözüne ilişmedi. Uzun uzun satırlardı.</p>
			<p class="paragraf">“Yoksa, Şerif Bey, bu bir kocakarı ilâcı mı?”</p>
			<p class="paragraf">“Hayır, bilakis bir genç kadın ilâcı...”</p>
			<p class="paragraf">Doktor yazdığı kâğıda imzasını da attıktan sonra hastasına uzattı.</p>
			<p class="paragraf">“Belkıs Hanım fena hâlde asabından rahatsızdır. Başındaki ağrı midesindeki bulantı, vücudundaki kırıklık geçmek için behemehal şu tedbirler ittihaz olunacak:</p>
			<p class="paragraf">Her sabah soğuk su ile ellerini, yüzünü yıkamak. Moda gazetelerinde gördüğü son şekil iki tayyörü hemen terziye ısmarlamak. Ağır fötr bir manto. ‘Babayan’a son gelen elmaslardan, incilerden en aşağı yedi parça hemen alınacak. Her gün temiz, kiralık bir otomobil içinde iki saat kadar bir gezinti.</p>
			<p class="paragraf">Bu program noktası noktasına takip edilmezse rahatsızlığın pek vahim, pek tehlikeli ihtilatlara sebep olacağını fen namına haber veririm!”</p>
			<p class="paragraf">Kadın Hastalıkları Mütehassısı </p>
			<p class="paragraf">Şerif Zeki</p>
			<p class="paragraf">...</p>
			<p class="paragraf">“Nasıl?”</p>
			<p class="paragraf">Belkıs güldü. Doktorun ta gözlerinin içine baktı. “Siz doktor değilsiniz!” dedi.</p>
			<p class="paragraf">“Ya neyim?”</p>
			<p class="paragraf">Genç kadın az daha, “Duygulu bir koca, hisli bir erkek!..” diyecekti. Reçeteyi kırmızı, küçük dudaklarına götürdü. Hafifçe yutkundu: “Doktordan fazla bir şey!”</p>
			<p class="paragraf">“Ne?”</p>
			<p class="paragraf">“Lokman! Azizim Lokman! Siz bir küçük Lokman’sınız! Sizi bütün kendim gibi hasta arkadaşlarıma tavsiye edeceğim!”</p>
			<p class="paragraf">dedi.</p>
			<p class="paragraf">....</p>
			<p class="paragraf ParaOverride-7"><span class="CharOverride-10">Zaman, </span>Sayı: 264, 30 Kânun-ı evvel [Aralık] 1334/1918, s. 2.</p>
		</div>
	</body>
</html>