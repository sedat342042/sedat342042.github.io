<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-78</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">     </p>
			<p class="baslik" id="_idParaDest-76">Muhteri</p>
			<p class="paragraf ParaOverride-8"><span class="CharOverride-10">Fantezi!</span></p>
			<p class="paragraf">Kuruş kuruş kazandığım liraları avuç avuç harç etmek benim elimden gelmez. Masrafı iradıma uydurmayı hayatımın en büyük vazifesi sayarım. Fakat ahlâk gibi vazife de muhite göre değişiyor. Memleketimizin hududunu aşınca her türlü fikirlerimiz, umdelerimiz alt üst oluyor. Başka hava, başka muhit, başka ufuk bizde başka temayüller uyandırıyor. Biz bunun farkında olmuyoruz. </p>
			<p class="paragraf">Biz... </p>
			<p class="paragraf">Ama, hâlbuki ben hududu geçer geçmez en esaslı, en irsî seciyemin yani “masrafımı iradıma uydurmak” faziletimin bozulduğunu, sıcak havada başıma dökülen buzlu bir duş banyosu kadar sarih bir tahassüsle duydum. Yani bile bile varımı yoğumu sarf ettim. Yoksa öyle farkında olmayarak değil... Bakınız nasıl: Göztepe’deki annemden kalan arsanın üzerine bir köşkceğiz kurabilmek hülyasıyla yedi senedir biriktirdiğim paranın çekini “Ne olur, ne olmaz? ” diye yanıma almıştım. Ömrümde ilk defa olarak Viyana’yı, Berlin’i, Paris’i, Londra’yı görecektim. Daha İstanbul’da iken “Sefahat yapmam. İkinci, yahut üçüncü sınıf otellerde yatarım. Gündüzleri çokça tıkınır, akşam yemeklerini yemem” diyordum. Fakat daha kapıdan çıkmadan evdeki pazar çarşıya uymuyordu; üç kat elbise ısmarladım. Bir buçuk aylık bütçem havaya uçtu. Yeni potinler, yeni gömlekler, güzel bir bavul, falan... yarım aylık varidatımı geçti. İki şapka.... Vay anasını! Öyle pahalı ki... bizim on fese bedel! Bu kadar hazırlıktan sonra gittim, gayr-i ihtiyarî birinci mevki bir yataklı vagon bileti aldım. Yol arkadaşlarım beş Yahudi, üç Rum, bir Mısırlı gençti. Bu gencin ismi o kadar tuhaftı ki hiç unutamam: Mehmet Bacanak Bey er-Rıza. Sofrada karşı karşıya düştük. Açık patulumba renginde uzun, çirkin bir sima... Kalın dudaklı, dişlek bir ağız... Bir kelime Türkçe bilmiyordu. Fransızca konuşmaya başladık. Bana, büyük adamlara has bir teklifsizlikle ismimi sordu. Söyledim. Mesleğimi anlamak istedi. </p>
			<p class="paragraf">“Muharrirlik” [55] dedim. </p>
			<p class="paragraf">“Niçin Avruya’ya gidiyorsunuz, kâğıt almaya mı?”</p>
			<p class="paragraf">Kâğıt almaya mı? Ben tüccar mıydım? Güldüm.</p>
			<p class="paragraf">“Hayır, yalnız gezmeye.”</p>
			<p class="paragraf">“Oh ne iyi, ne iyi” dedi. “Mademki işiniz yok. Ne mes ’utsunuz!”</p>
			<p class="paragraf">.....</p>
			<p class="paragraf">O bedbaht imiş. Çünkü Avrupa’ya gayet ağır, gayet mühim, gayet müşkül işler için gidiyormuş. Meşguliyetleri başından aşkınmış. Merak ettim.</p>
			<p class="paragraf">“Ne gibi?” </p>
			<p class="paragraf">“Kongre hazırlıkları...” </p>
			<p class="paragraf">“Ne kongresi? </p>
			<p class="paragraf">“...”</p>
			<p class="paragraf">Anladım ki Bacanak Bey er-Rıza milliyetperver imiş. “Hukuk-ı düvel” kuvvetiyle İngiltere’yi Mısır’dan kovacaklarmış. Sonra... Cihan kadar vasi bir mefkûre! Afrika İmparatorluğu! Avrupa’nın cenubu bu büyük imparatorluğun müstemlekeleri olacakmış. Hep hukuk-ı düvel kuvvetiyle!</p>
			<p class="paragraf">“Çok âlâ, çok âlâ...” diye alkışladım. Uzatmayalım, bu Mısırlı ile gayet samimî dost olduk. Görünüşte bu pek zengindi. Banknot dolu cepleriyle canlı bir bankaya benziyordu. </p>
			<p class="paragraf">“Doğru Monaco’ya gidelim azizim” dedi, “şimdi tam mevsimi! Mademki Avrupa’yı ilk defa göreceksiniz, nafile payitahtlarda yorulmayınız. Monaco’da bütün Avrupa vardır. Hem öyle eğlenirsiniz ki...” </p>
			<p class="paragraf">Reddedemedim. Ah romanlar! On yaşımdan beri kilometrelerle, hektometrelerle okuduğum o uzun, o bitmez tükenmez, nihayetsiz romanlar! Monaco’yu, gazinosunu, prensinin sarayını, sokaklarını, meydanını, abidelerini, hatta belediye dairesindeki daima boş duran küçük hapishanesini, müntehirler mezarlığını, minimini orducuğunun teşkilâtını, hatta, evet, kanun-ı esasisini bile biliyordum. Tuhaf bir merakla Matin<span class="dipp"><a class="_idFootnoteLink" href="#footnote-225-189" id="footnote-225-189-backlink">189</a></span> gazetesinden kesmiş, kitaplarımın arasında saklamıştım. Şimdi bu küçük devletçiği görmek... hayalleri, hatıramda capcanlı duran yerlerin hakikati içinde gezmek... ne saadetti! Viyana’dan geçerken çekimi banknotlara tahvil ettirdim. </p>
			<p class="paragraf">Vakit vakit galeyan ederek “Mısır Mısırlılarındır; biz Arap falan değiliz, biz Kıpti ’yiz...” dedikçe gayr-i ihtiyarî hayalime küçükken kuş tuttuğum yıkık kale bedenlerini, siyah çakıllı Sulukule Deresi’ni tedaî ettiren bu muhterem genç gibi sarfiyata başladım. Şimendiferde, otelde, lokantada, hâsılı her yerde birinci mevki! Hep high life.<span class="dipp"><a class="_idFootnoteLink" href="#footnote-225-190" id="footnote-225-190-backlink">190</a></span></p>
			<p class="paragraf">İçimden aklın hani o asla dışarıdan işitilmeyen kör sesi, her an haykırıyordu.</p>
			<p class="paragraf">“...”</p>
			<p class="paragraf">“Ulan ne yapıyorsun?” </p>
			<p class="paragraf">“Hiç...” </p>
			<p class="paragraf">“Bacanak Bey er-Rıza irat sahibi. İhtimal milyoner! Onun gibi müsrifçe yaşamak senin için mümkün mü?”</p>
			<p class="paragraf">“...”</p>
			<p class="paragraf">“İstanbul’da tramvay parasını düşünerek yüzlerce metre yayan yürüdüğünü unutuyor musun?”</p>
			<p class="paragraf">“...”</p>
			<p class="paragraf">“Bu paraları nasıl dişinden tırnağından arttırdığını hatırlamıyor musun?” </p>
			<p class="paragraf">“Eey...”</p>
			<p class="paragraf">Omuzlarımı silkiyor, yüzümü buruşturuyor, bu derunî sedaya kızıyordum. Çünkü gittikçe küstahlaşıyor, âdeta izzet-i nefsime dokunuyordu. Büyük bir azimle içimin bütün kulaklarını tıkadım. Bu sedayı işitmeden Monaco’ya kadar geldim. Bir de baktım ki seyahat param yüz elli liradan başka seksen lira da çekin beş yüzünden eksilmiş... Bacanak Bey er-Rıza ile pokere girdim. Kazandım, kaybettim. Tekrar kazandım. Ama iki gün geçmeden cebimde doksan liradan başka on para kalmadı. En kısa, en ucuz yoldan İstanbul’a dönmek benim için artık en mübrem bir ihtiyaçtı. Bavulu hazırladım. Otelle hesabımı kestim. </p>
			<p class="paragraf">“Yarın elveda!”</p>
			<p class="paragraf">“Yarın elveda!..” diyor, gazinonun peri saraylarındaki esîrden bahçeleri andıran taraçasında sigaramı içerek dolaşıyordum. Zihnim, fikrim, düşüncem, emelim, iştiyakım, arzum yalnız bir noktada toplanıyor, bu noktanın haricindeki her şey nazarımda siliniyordu. Tıpkı “hayat-ı hakikiye Sahneleri” içinde bunalan bir muharrir gibi, “Ah zengin olsaydım...”<span class="dipp"><a class="_idFootnoteLink" href="#footnote-225-191" id="footnote-225-191-backlink">191</a></span> diye içimi çekiyordum. İşte bu kadın, kumar, içki, rahat, zevk, eğlence cennetinde iki günden ziyade yaşayamıyordum. </p>
			<p class="paragraf">Her sene iki ay burada yaşayabilmek... Acaba dünyada bundan büyük saadet tasavvur olunabilir miydi? </p>
			<p class="paragraf">Artık ruhum tamamıyla değişmişti. Bunu sarih bir hüzün ile görüyordum. Hani bir hafta evvelki ben? Paraya, menfaate ehemmiyet vermeyen, yalnız fikrinin galebesini saadet sanan masum ben? Hani lüksü, sefahati hayatın en yorucu bir angaryası telâkki eden ben? Hani sükûnu, sadeliği seven; gürültüden, kalabalıktan kaçan ben?..</p>
			<p class="paragraf">Böyle kaybettiğim eski “kendimi” araya araya, farkında olmadan, taraçadan içeri girmişim. Kapalı vitrinin önünde dört feslinin oturduğunu görünce uyandım. Dikkat ettim.</p>
			<p class="paragraf">“Acaba bunlar da kongreci Mısırlılar mı?” diye baktım. Hayır, feslerinden, feslerinin renklerinden belliydi. Biri kumral, diğer üçü beyazdı, esmerdi. Gayet şık, gayet mükemmel giyinmişlerdi. İhtimal İstanbulluydular. Benim de başımda fes vardı. Bacanağı takliden çıkarmamıştım. Selâm verdim. Aldılar. Şen, teklifsiz kumral dedi ki: “Çoktan burada mısınız, hemşehri?”</p>
			<p class="paragraf">“Hayır, iki günden beri...” </p>
			<p class="paragraf">“Biz bugün geldik.” </p>
			<p class="paragraf">“Hoş geldiniz” diye güldüm. Geçecektim. Çağırdılar. Yanlarına oturdum. Memlekette bir senede yenecek parayı bunlar da şüphesiz bir hafta içinde eriteceklerdi. Ama hiçbirisi benim gibi acemi değildi. Geçen sene burada geçirdikleri günleri hatırlıyorlardı. İçlerinden birisi o sene kumardan çok kazanmıştı. </p>
			<p class="paragraf">“Fakat doğrusu gazino bu sene daha parlak!”</p>
			<p class="paragraf">“Eğlenceler de iyiymiş.” </p>
			<p class="paragraf">“Göreceğiz bakalım.” [56]</p>
			<p class="paragraf">“Nice’te işittim ki bütün Paris’in yıldızları bu sene buraya düşmüş.” </p>
			<p class="paragraf">“Gayet mühim bir opera kumpanyası da varmış diyorlar.”</p>
			<p class="paragraf">“Prima donnayı<span class="dipp"><a class="_idFootnoteLink" href="#footnote-225-192" id="footnote-225-192-backlink">192</a></span> çok methettiler.” </p>
			<p class="paragraf">Bana:</p>
			<p class="paragraf">“Gördünüz mü?” diye sordular. Hâlbuki ben iki gündür vakit bulup tiyatro salonuna girmemiştim. </p>
			<p class="paragraf">“Hayır.” </p>
			<p class="paragraf">“Bakalım bu akşam.” </p>
			<p class="paragraf">“Bu akşam.”</p>
			<p class="paragraf">“...”</p>
			<p class="paragraf">“...”</p>
			<p class="paragraf">Böyle havaî lâfları konuşurken ne kadar vakit geçti bilmiyorum, siyah esvaplı, nişanlı, kurdeleli bir garson geldi. Karşımızda büyük bir hürmetle eğildi. Fransızca, “Mösyöler Türk müdürler?” dedi. Birbirimize bakıştık. </p>
			<p class="paragraf">Kumral genç arkadaşlarına dedi ki: “İşte bizim feslerin tesiri! Ben bilirim. Anladınız ya, niçin fesleri size çıkartmadım. Avrupa’da kadınlar fese bayılırlar. İşte mutlaka bir kadın daveti.” </p>
			<p class="paragraf">Garsona döndü: “Evet Türk’üz, ne var?” </p>
			<p class="paragraf">“Bir Amerikalı milyoner var. Kabul ederseniz hepinizi sofrasına davet ediyor.” </p>
			<p class="paragraf">Kumral genç bir kahkaha çınlattı: “Olur iş değil! Arpa ekerken darı biçeceğiz galiba. Doğrusu ben erkek daveti kabul etmem. İsterseniz siz gidin.” </p>
			<p class="paragraf">Ben susuyordum. Diğer üçü atıldılar</p>
			<p class="paragraf">“Niçin reddedelim? Milyoner bu. Yanında yüz kadın bulunur belki, Pekâlâ sen de gelirsin.” </p>
			<p class="paragraf">“Gelmem.” </p>
			<p class="paragraf">“Gelirsin.” </p>
			<p class="paragraf">“Gelirsin be...” </p>
			<p class="paragraf">“Ordubozanlık yapma.” Bana, “Siz de gelir misiniz?” dediler. Düşünmeden cevap verdim: “Siz giderseniz...” </p>
			<p class="paragraf">“Biz pekâlâ gideriz.” </p>
			<p class="paragraf">Kumral genç de dâhil olduğu hâlde hepsi garsona, bir ağızdan kabul ettiklerini söylediler. Akşam oluyordu. Daha semanın kırmızı bulutları tekirleşmeden gazinonun her tarafı bir ziya tufanına boğuldu. İnsan kendini güneşe karşı tutulmuş bir billur köşk içinde sanacaktı. O kadar aydınlıktı. Yarım saat geçmeden çifte sarı sakallı, Monaco’nun âlim prensinden daha vakarlı metrdoteli ayağımıza geldi. O önde, biz arkada başka bir salona geçtik. </p>
			<p class="paragraf">Şişman, esmer, çatık kaşlı, ablak çehreli, siyah esvaplar giymiş, iri bir adam bizi karşıladı. “Kaf”ları hep “gayın”dan ibaret olan gayet kaba bir Anadolu lehçesiyle “Hemşehriler, benim davetimi kabul ettiğinize çok teşekkür ederim” dedi, “ben nerede milletimden bir adam görürsem hemen davet ederim. Bu, benim en birinci zevkimdir. Bu akşam yalnız size mahsus olmak üzere şu Monaco’da mükemmel alaturka bir eğlenti tertipledim. Sakın bu tertibimi Amerikaca sanmayın. Göreceksiniz ya, tam alaturka, tam alaturka...”   </p>
			<p class="paragraf">Birbirimizin yüzüne baktık. Amerikalı milyoner bir hemşehri... Olacak şey miydi? Acaba şımarık bir milyoner bizimle alay mı ediyordu? Hâlbuki söylediği Türkçe... Sonra o boy, o pos... o çatık kaşlar!</p>
			<p class="paragraf">Aptallaştık. Milyoner “Buyurun” dedi. Önümüze geçti. Biz manyetize edilmiş insanlar gibi sessizce arkasından yürüyorduk. Kumral, geveze genç de birdenbire dilini kaybetmişti. Kolumla dürttüm.</p>
			<p class="paragraf">“Bu ne?” gibi başımı salladım. </p>
			<p class="paragraf">“Hayırdır inşallah, bakalım” diye fısıldadı. Yüzlerce çift, tek, parlak tuvaletli kadınların, şık erkeklerin arasından geçiyorduk. Beş fesin göz alıcı rengi hepsini bize baktırıyordu. </p>
			<p class="paragraf">Büyük bir tiyatroya girdik. Burası tenhaydı. Çok ziyadardı. Orkestra takımından, heykellerden, garsonlardan başka içerisinde kimse yoktu. Sahneye büyük bir sofra kurulmuştu. Milyoner durdu.</p>
			<p class="paragraf">“İşte” dedi, “bu gece bütün opera kumpanyasını, tiyatroyu ben kiraladım. Bizden başka bu salonda kimse bulunmayacak. Sahnede yiyeceğiz, içeceğiz. Mızıka çalacak. Opera etrafımızda oynayacak. Yani biz sahnenin, piyesin, oyunun içinde eğleneceğiz. Nasıl, alaturka değil mi?” </p>
			<p class="paragraf">Kumral genç, “Hakikaten alaturka” diye güldü, “teşekkür ederiz.” </p>
			<p class="paragraf">“Patlayıncaya kadar içeceğiz.” </p>
			<p class="paragraf">“Patlayıncaya kadar.” </p>
			<p class="paragraf">“Elbet alaturka.”</p>
			<p class="paragraf">“Sabaha kadar.” </p>
			<p class="paragraf">“Sabaha kadar...” </p>
			<p class="paragraf">Milyoner zarif, ince bir merdivenden sahneye çıktı, biz de arkasından...</p>
			<p class="paragraf">Garsonlara “Aktrisleri, aktörleri çağırınız, piyes sırasıyla değil, hepsi birden gelsinler” dedi. Koca sofraya oturduk. Böyle muhteşem bir sofrayı ben ömrümde görmemiştim. İsimlerini bilmediğim nevi nevi çiçekler, billur şampanya kovaları, gözleri kamaştıracak elektrik süsleri, beyaz örtüler, narin tabaklar... Kulislerden sahne esvaplarıyla aktörler, aktrisler sökün etti. Milyoner oturduğu yerden kötü bir İngilizce ile “Hemşehrilerimi bu gece memnun ederseniz hepinize ayrıca üçer bin frank bahşiş vereceğim” dedi. Hepsi bu para kuvvetinin karşısında mabudunu görmüş müminler gibi iki kat eğildiler. Galiba otuz kişiden ziyade idiler. </p>
			<p class="paragraf">“Hemşehrilerimin sağına soluna birer aktris otursun.” </p>
			<p class="paragraf">“Pekâlâ, pekâlâ.”</p>
			<p class="paragraf">“Çabuk.” [57]</p>
			<p class="paragraf">“...”</p>
			<p class="paragraf">Hepimizin etrafına aktrisler hücum etti. Milyoner bir kumanda daha verdi: “Teklif yok! Hemşehrilerim de benim gibi incelikten hazzetmezler.” </p>
			<p class="paragraf">Teklif de kalktı. </p>
			<p class="paragraf">İçmeye, yemeye başladık. Aktörler kenarlarda oturuyorlardı. Aktrisler bu hakikatten ziyade hayale benzeyen ziyafetten pek memnundular. Kumral gencin sorduğu prima donna şimdi ötüyor, ötüyor ve orkestra hiç durmuyordu.</p>
			<p class="paragraf">......</p>
			<p class="paragraf">Ben, biraz sarhoş, fakat çok şaşkın, bu gürültülü zevkin lezzetini hiç tadamıyor, bilakis derin bir elem duyuyordum. Gayr-i ihtiyarî yalnız “doksan bin frank” bahşiş veren bu milyonerin acaba bütün Monaco zenginlerine rağmen bütün bir kumpanyayı yalnız kendisine hasretmek için ne kadar para verdiğini tahmine çalışıyor, mafevkattabiî bir hadise karşısında kalmış gibi düşünemiyor, hesap edemiyordum. </p>
			<p class="paragraf">Herhâlde bu para çok, pek çok bir şeydi. </p>
			<p class="paragraf">Opera soframızın etrafında oynanıyordu. Perde aralarında aktrisler yanlarımıza oturmakla kalmıyorlar, kucaklarımıza çıkıyorlardı. Kadeh tokuşmalarına öpüşme sesleri de karışıyordu.  </p>
			<p class="paragraf">......</p>
			<p class="paragraf">Bu delice, bu çılgınca zevk içinde gece yarısı geçti. Milyoner hepimizden çok içmişti. Kucağına aldığı güzel ve narin prima donnaya cebinden çıkardığı banknotları veriyor, gittikçe maskaralaşıyordu. İsimlerini bilmediğim arkadaşlarım da maskaralıkta tıpkı milyoneri taklit ediyorlardı. Yalnız ben! Evet yalnız ben mahzundum. Bir anda sebepsiz olarak, pek boş yere harç edilen bu paranın matemini tutuyordum. Bu milyoner kimdi? Sahiden Türk müydü? Bu kadar parayı nasıl kazanmıştı? Görüyordum; kaba saba bir şeydi. Hâlinde, tahsilin hani o pek uzaktan sezilen görülmez gölgesi yoktu. </p>
			<p class="paragraf">Gözlerimi kendisine dikmiş bunları düşünüyordum, bin türlü tahminler, faraziyeler yapıyor, hayalâta dalıyordum. </p>
			<p class="paragraf">Kucağındaki prima donnanın kadehini yukarı kaldırdığını gördüm. Hepimize, bütün sofraya, “Mösyönün milyonları aşkına!” diye haykırdı. Milyoner, “Hayır” dedi, “milyonların ne ehemmiyeti var? Milyonları bulan benim zekâmın, benim aklımın aşkına! deyiniz...” </p>
			<p class="paragraf">Sarhoş kadın, ihtimal şuhluk olsun diye küstahça haykırdı: “Zekânızın ne ehemmiyeti var; asıl ehemmiyeti olan milyonlarınızın aşkına! Müsaade ediniz. Milyonlarınızın aşkına!”</p>
			<p class="paragraf">Kadından daha sarhoş olan milyoner hiddetlenir gibi oldu. Ayağa kalktı. Kadehler hepimizin elinde kalmıştı. Yumruğunu sofraya vurdu. Prima donna şaşırdı. Kabahat yaptığını anlayan masum bir çocuk sükûnuyla sandalyesine çöktü. Öteki gazaplanmış bir arslan gibi kükredi. Bütün binanın içi gür sesiyle doluyordu: “Benim zekâmın ne ehemmiyeti mi var? Ben muhteriyim, ben muhteriyim, ben dâhiyim, ben dâhiyim.” </p>
			<p class="paragraf">Ses seda kesildi. Orkestra sustu. Garsonlar yerlerinde donup kaldılar. Sarhoş bize döndü. Herkesin işiteceği bozuk bir Fransızca ile “Hemşehriler” dedi, “siz beni tanımazsınız. Ama bütün Amerika, bütün Avrupa beni tanır. Bana babamdan on para kalmadı. Ben milyonlarımı, başka milyonerler gibi, dolar dolar kazanmadım. Bir anda, evet bir anda... aklımla...” </p>
			<p class="paragraf">Daha yüksek bir sesle nakarat gibi ilâve ediyordu: “Ben muhteriyim, ben dâhiyim, ben dâhiyim!”</p>
			<p class="paragraf">Herkes şaşkın, ona bakıyordu.</p>
			<p class="paragraf">“Ben Kayseri’de doğdum. Oranın rüştiyesinden başka mektepte okumadım. Amerika’da para kazanıldığını duydum. Bir Ermeni hemşehriyle memleketten kaçtım. New York’a geldim. İş arıyordum. Bize amelelikten başka bir şey yoktu. İki ay çalıştım. Kazandığım ancak boğazıma yetiyordu. Baktım olacak gibi değil. Tekrar memlekete dönmeye karar verdim. Fakat yol param yoktu. New York’ta Kayserili bir Rum hemşehrim vardı. Bir cumartesi günü ona gittim. Kayseri’den kendisine göndermek üzere bir yol parası borç istedim. Başını salladı; ‘Ulan, Türk Amerika’da yapabilir mi?’ dedi. ‘Yapacağım sandım. Akla yelken ettim’ dedim. Nihayet borç vermeye razı oldu. ‘Ama’ dedi, ‘bizim apartmanda bugün büyük temizlik yapıyoruz. Gidip afal afal sokaklarda gezeceğine hizmetçilere yardım edeceksin burada.’ Kabul ettim. Başladık uşaklarla mobilyaları yerinden kaldırmaya, silkmeye, tozlarını almaya... Bütün yerlere, duvarlara gayet pahalı halılar mıhlanmıştı. Bunları silkmek için söküyorduk. Söküle mıhlana, söküle mıhlana, bu güzel halıların uçları yıpranmıştı. Ben Anadolulu olduğum için hem halıdan anlar, hem halıları severim. Bu ziyanlığa acıdım. Amerika’da bu âdetti, mıhlanmasalar halılar bozulmayacaktı. Bu âdet yüzünden ihtimal ki bütün Amerika’da sakatsız bir halı yok gibiydi. İşleri bitirdikten sonra Türkiye’ye gitmek için yol harçlığımı aldım. Dışarı çıktım. Fakat halılara yapılan ziyanlık bir türlü aklımdan çıkmıyordu. İçime bir sıkıntı geldi. Amele gömleğimin yakasını açtım. ‘Ben bir muhteriyim, ben bir dâhiyim, ben bir dâhiyim!’ Yakamın düğmesi yoktu. Bir ‘fermejüp’le kapanıyordu. Zihnimde hemen bir alev parladı. İşte deham... İşte bu mukaddes ateş... İşte benim deham meydana çıkacaktı...” </p>
			<p class="paragraf">Durdu. Yorulmuş gibi başını önüne eğdi. Sahnedekilerin hepsi tepeden tırnağa kulak kesilmişti. Herkesin ağzı açıktı. Milyonerin sırrı şimdi anlaşılacaktı. Benim kalbim hızla çarpıyordu. Bu bir an, bir asır kadar uzadı. Milyoner elini tekrar sofraya vurarak devam etti:</p>
			<p class="paragraf">“Böyle büyük bir ‘fermejüp’<span class="dipp"><a class="_idFootnoteLink" href="#footnote-225-193" id="footnote-225-193-backlink">193</a></span> yapılsa da erkeği duvarlara, yerlere mıhlansa, dişisi halılara dikilse... o vakit halıların uçları yıpranmaz. İstenildiği vakit kolayca çıkarılır, yine yerlerine takılır! Bulduğum bu fikrin karşısında bütün Amerika ahalisini düşündüm. Hepsi bana minnettar kalacaktı. Çünkü işte bunu yapmak kimsenin aklına gelmiyordu. Hemen bir ressam dükkânına koştum. Bana büyük bir ‘fermejüp’ resmi yapmasını söyledim. Sonra çalıştığım fabrikanın kâtibine koştum. Bu Türkiyeli bir Ermeni’ydi. ‘Ben bir şey ihtira ettim. Patenti almak için bana bir beyanname yaz’ dedim. Beni deli olmuş sandı. Güldü. İhtiramın ne olduğunu sordu. Esası söylemedim. Yalnız, [58] ‘Amerika ailelerinin başlıca servetlerini teşkil eden halıları yıpranmaktan muhafazaya yarar bir ihtira...’ dedim. Benimle alaya başladı. Ve zannederim alay olsun diye beyannameyi de yazdı. Gittim, ressamdan planlarımı, yani büyük fermejüp resimlerini aldım. Rastgele bir avukata başvurdum. O, Ermeni gibi gülmedi. “Pekâlâ! Ben patenti alayım. Peşin para istemem. Sonra ilânları da ben yaparım. En nihayet seninle uzlaşırız” dedi. Razı oldum. Bir hafta geçmeden halıları duvarlara ve yerlere raptedecek, yıpranmaktan muhafaza edecek ihtiramın beratını gazetelerde neşrettik. Avukata yirmi fabrika birden müracaat etti. Uzatmayayım; nihayet bir fabrikaya ihtiramı işletmek hakkını verdim. İlk elde bir milyon alıyor ve fabrikanın ihtiramdan istihsal edeceği kazanca da ortak oluyordum. Yani yüzde elli... Bir anda zengin oldum. Aklımın kuvveti vücudumu çalışmaktan, yorulmaktan bir anda kurtardı. Evet, ‘Ben muhteriyim, ben dâhiyim, ben dâhiyim!’ Ben Edison’dan büyük bir adamım. O ne yaptı? Fonograf, gramofon... Daha buna benzer oyuncak neviden şeyler... Ben ne buldum? Fakir, zengin bütün Amerika ailelerinin serveti olan halıları yıpranmaktan kurtaran bir şey! O insaniyetin faydasız zevkine hizmet etti, ben zevkli bir faydasına! Söyleyiniz, ben Edison’dan büyük değil miyim?”</p>
			<p class="paragraf">Hepimiz, bütün sahne, hatta garsonlar, orkestra takımı, hepimiz bir ağızdan haykırdık: “Edison’dan büyüksün!”</p>
			<p class="paragraf">“Hem çok büyük!”</p>
			<p class="paragraf">“Yaşasın deha...” </p>
			<p class="paragraf">“Yaşasın muhteri!”</p>
			<p class="paragraf">“...”   </p>
			<p class="paragraf">“...”</p>
			<p class="paragraf">Muhterinin dehası şerefine alabildiğine, dehşetli bir şevk ile içmeye başladık. Ben fena hâlde sarhoş oldum. Sofra, opera heyeti, orkestra takımı, sahne, hâsılı, her şey etrafımda yavaş yavaş dönmeye, karışmaya başladı. Eminim ki herkes benden ziyade sarhoştu. Aktrisler işi azıtıyor, kucaklarımızdan sofranın üzerine çıkıyorlar, aktörler kol kola etrafımızda dans ederek dönüyorlar, garsonlar mütemadiyen çalan orkestra sanatkârlarına da şişe şişe şampanya taşıyorlardı.</p>
			<p class="yildiz">* * *</p>
			<p class="paragraf">Gözümü açtığım zaman kendimi –koltukla mı, karga tulumba mı– nasıl geldiğimi bilmediğim bir yatakta buldum. Hemen kalktım. Zaten esvaplarım üzerimde, potinlerim ayağımda hatta fesim başımda idi. Deli gibi otele koştum. Bir dakika durmadan, beni buraya getiren Bacanak Bey er-Rıza’ya bile veda etmeden, bavulum elimde, geniş peronun mermer basamaklarını dörder dörder atlayarak indim. Arkama başımı çevirmeden Monaco’dan uzaklaştım. İstanbul’a gelinceye kadar bu eğlencenin müthiş sersemliği başımdan geçmedi. </p>
			<p class="paragraf">Şimdi o kadar, o kadar eziyet ile tam yedi senede biriktirdiğim beş yüz liracığımı iki günde yediğimi hiç unutamam. Hep canım sıkılır.</p>
			<p class="paragraf">Artık ne vakit “hayat-ı hakikiye sahneleri” içinde –yani para sıkıntısı içinde– kalsam hemen o bir gecede birkaç yüz bin frank sarf eden muhteri milyoneri hatırlar; bir fermejüpü, bir kopçayı, bir düğmeyi büyültüp bir anda milyonlar kazanacak bir zekâsı, bir dehası olmadığı için, şu boş kafamı –meşhur hokkabaz Casanova gibi– bizzat kendi elimle koparıp yerlere, yerlerden yerlere çarpmak isterim!</p>
			<p class="paragraf ParaOverride-7"><span class="CharOverride-10">Yeni Mecmua</span>, C. 2, Sayı: 29, 24 Kânûn-ı sâni [Ocak] 1918, s. 54-58.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-189-backlink" id="footnote-225-189">189</a>	Le Matin (1882-1944) Paris’te çıkmış günlük gazete.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-190-backlink" id="footnote-225-190">190</a>	Standartları yüksek hayat, yüksek sosyete.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-191-backlink" id="footnote-225-191">191</a>	Hüseyin Cahit Yalçın’ın <span class="CharOverride-10">Hayat-ı Hakikiye Sahneleri</span> (İstanbul 1325) isimli hikâye kitabına ve buradaki “Zengin Olsam” hikâyesine gönderme yapıyor.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-192-backlink" id="footnote-225-192">192</a>	“Prima donna”: “Başkadın, birinci kadın” anlamında İtalyanca. Kadınların tiyatroda oynaması kabul edildikten sonra, İtalyan operalarında baş role çıkan bu kadın şarkıcılar, 8-10 yıl arası eğitim gören prima donnalar, XIX. yüzyıldan sonra bütün dünyada çalışma imkânı buldular. Acayiplikleri ve kaprisleri, onların tanıtıcı vasıfları olarak kabul edilir (<span class="CharOverride-10">Meydan-Larousse</span>, C. 16, 1992: 286). </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-193-backlink" id="footnote-225-193">193</a>	Fermejüp (Fr. Fermé jupe): Çıtçıt.</p>
				</div>
			</div>
		</div>
	</body>
</html>