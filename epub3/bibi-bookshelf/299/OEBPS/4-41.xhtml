<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-41</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">     </p>
			<p class="baslik" id="_idParaDest-41">Küçük Hikâye [Tatlısu Frenkleri/Ashab-ı Kehfimiz’den]<span class="dipp"><a class="_idFootnoteLink" href="#footnote-225-86" id="footnote-225-86-backlink">86</a></span></p>
			<p class="paragraf"><span class="CharOverride-10">Memleketimizde oturdukları hâlde gayet acip ve zıt fikirler içinde çırpınan birçok unsurlarla bu unsurların saadeti için düşünülen çareleri hezl-âmiz bir surette tasvir ve dolayısıyla tenkit eden büyük ve henüz tab edilmemiş bir romanın en mühim parçalarını ber-vech-i âti derc ediyoruz:</span></p>
			<p class="paragraf ParaOverride-14">Madamı yatağından yalıya çıkardıktan sonra ben de döndüm. Yalıma geldim. Gece yarısı çoktan geçmişti. Komşunun ispenç horozu ince ve keskin sesiyle ötüyordu. Mehtap gezintisinden yorulacağım yerde sinirlerim gerilmiş, uykum kaçmıştı. Penceremin kenarına oturdum. Önümde baygın ve gümüşten bir göl gibi serilen denize bakıyor ve düşünüyordum. Bütün insanlar bizim kadar okusalar, temeddün etselerdi dünya cennet gibi olmayacak mıydı? Muharebeler, ayrılıklar gayrılıklar ne idi? Hepimiz ölecektik. Bu fâni ve kısa hayatta zevkten daha manalı ve mantıklı ne vardı? Vakıa Osmanlıların içinde Sait’ten evvel:</p>
			<p class="paragraf ParaOverride-14">İç bâde, güzel sev, var ise akl ü şuûrun </p>
			<p class="paragraf">Dünyâ var imiş, yâ ki yok imiş ne umûrun?<span class="dipp"><a class="_idFootnoteLink" href="#footnote-225-87" id="footnote-225-87-backlink">87</a></span></p>
			<p class="paragraf">diyen dâhiler yetişmişti. Ama, İstanbul’un dışarısındaki Türkler Osmanlıların ve Osmanlılığın ne ruhiyetini ne de edebiyatını kabul etmişlerdi. Avrupa’da gevşeyen taassup burada daha ziyade kuvvetlendi. Bugün de Meşrutiyet diye binlerce sene evvelki çöl ananâtını bize kabul ettirmeğe çalışıyorlardı. İnsanlar hakikati anlasalar, bütün toprağın, bütün insanlara ait olduğunu bilselerdi ordulara, bu kadar masraflara, zahmetlere ne lüzum kalırdı? Biz bu mesut günlerden epeyce uzakta idik. Silahlanmış ve hasisleşmiş Avrupa milletleri birbirleriyle karışamıyorlar, barışamıyorlardı. Hâlbuki Türkiye’de milletler birbirlerine karışmışlardı, fakat yalancıktan barışık duruyorlardı. Bunları barıştırmak için hepsini fert hâlinde bırakmak, mensup oldukları cemaati dağıtmak, hepsini menfaatçi ve lezzetçi yapmak lâzımdı. Her fert yalnız kendisiyle iştigal eder ve nazarında kendinden, menfaatinden başka mukaddes bir şey kalmaz, hakikî medeniyeti idrak etmek istidadını kazanmış sayılabilirdi... Denizin gümüşten sathında bir sürü ziyadar balık sıçradı ve görülmez bir perinin esirden eliyle serpilen paralar gibi tekrar suya düştü. Büyük bir balık bu küçükleri kovalıyor, yutmağa çalışıyordu. İşte denizdeki hayvanların bu kör hareketi toprağın üzerinde, akıl ve şerefiyle mümtaz yaşayan insanlara yakışır mıydı?..</p>
			<p class="paragraf">Artık fecir karşıki dağların tepelerini menekşe rengine boyuyordu. Kalktım, yatağıma gittim. Rüyamda, terbiye edeceğimiz, birleştireceğimiz, kaynatacağımız “Osmanlı” milletini, onun yeni ve maziyle münasebeti olmayan müesseselerini gördüm... Ah ne saadetti...</p>
			<p class="paragraf">Ertesi sabah erkenden dışarı fırladım, cemiyetimize üç a’za bulacaktım. Fakat hepsi ayrı milletlerden olacaktı. Şair ve feylesof Sait’in başta bulunması herkese itimat verebilirdi. Çünkü o gayet namusludur. Ciddiyetini, ilmini, irfanını en milliyetperver Türkler bile teslim ederler. Hele katiyen onun politikaya tenezzül etmemesi, hükûmetin –vakıa verdiği yoktu ya...– verebilmek ihtimali olan memuriyetleri katiyen reddetmesi mevkiini yükseltmiş, onu bütün Osmanlı gençliğinin perestîdesi yapmıştı. Benim gibi zengin değildi. Ama yine hükûmete muhtaç olmadan, ticaret etmeden para kazanmanın yolunu buluyordu. Sonra arkadaşlarımızdan Doktor Eserullah Nâtık<span class="dipp"><a class="_idFootnoteLink" href="#footnote-225-88" id="footnote-225-88-backlink">88</a></span>... Bu Sait’ten büyük bir zekâdır. Evet yedi lisanı, anasının dili gibi bilir, söyler ve yazar. Diğer unsurlarla kardeşliği meşhurdur. Daha ölmeden kitaplarını gayr-i Türk ve gayr-i Müslim bir Hıristiyan müessesesine hediye etti. Bu fiiliyle o kadar iftihar eder ki... “İnsanlık” kelimesinin manasını bilmeyen bazı gazeteler “Türk ve İslâm mektepleri dururken Nâtık Bey’in kitaplarını Hıristiyan bir müesseseye vermesi de Osmanlı hamiyeti midir?” diye biraz gürültü yapmak istediler. Biz hiç aldırmadık. Sevgili doktor önüne gelene yalnız mühim dakikalarda ve bir de fotoğraf çıkarırken taktığı tek gözlüğünün arkasından gülümseyerek “Monşer, biz bir çölde yaşıyoruz” derdi, “kimse kimseyi anlamıyor.”</p>
			<p class="paragraf">Milletperverler, bu büyük cümledeki gizli manayı aramadılar. Bilmem hangisi Gustave Flaubert’in bir mektubunda <span class="CharOverride-10">“Nous sommes dans un desert, personne ne comprend personne.”</span><span class="dipp"><a class="_idFootnoteLink" href="#footnote-225-89" id="footnote-225-89-backlink">89</a></span><span class="CharOverride-10"> </span>cümlesini keşfetti. Ve hep birlikte muhterem doktorun bu cümleyi çalıp da çalım sattığını tekrara başladılar. Sanki asaleten Nâtık, Gustave Flaubert’den aşağı bir şahsiyetmiş gibi... Patlasınlar, çatlasınlar, doktor onlara asla ehemmiyet vermez ve kanlarına dokunacak hareketlerde bulunur, inat eder. Kendisi çok inatçıdır. Hatta “Osmanlılık” şairlerinden Namık Kemal’i de şiirleri için değil, inatçı olduğu için sevdiğini konferanslarında söyler. Osmanlılığın en düşkün zamanlarında bile o bir kahramandır. Dayak yer, yine dönmez. Genç Türklerden, hele milliyetperverlerinden o kadar nefret eder ki... İşte böyle kıymetli bir vücudun olduğu cemiyete Hıristiyanlardan, zavallı sadık ve zeki Hıristiyanlarımızdan kim girmez? Bilirler ki doktorun olduğu yerde Pan-islâmizm, Pan-türkizm dalaveresi sökmez. Zira matbuat sütunlarında da bu gibi fikirlere defalarla hücum etmiş, âlî, insanî, Garbî akîdesini herkese anlatmıştır. Türk ve İslâm olmayanlar için doktor kadar emniyetli, sağlam bir adam olamaz. Diğer arkadaşlarımız Hasan Rûdi, Doktor Sâdullah Behçet, Celâl Mün’im, Nutki Zeki, İstanbul’un en tanınmış, milliyetini, Türklüğünü en inkâr etmiş simalarıdır. Türk olmayan Osmanlıların onlarla çalışabileceklerine o kadar emniyetim vardı ki... Vapurdan köprüye atlar atlamaz dostum Diyamandis Efendi aklıma geldi. “İşte tam bizim cemiyetimize yakışacak bir Osmanlı...” diyordum. Tünel’e bindim. Artık içtimaî hayata, içtimaiyata giriyordum. Politika ile meşgul olmayayım diye gündelik gazeteleri bile almadım. Dostumun kapısını çaldığım vakit, koynumdaki altın saatim minimini taninleriyle dokuzu vuruyordu. Kapıyı bir hizmetçi kız açtı.</p>
			<p class="paragraf">“Diyamandis Efendi burada mı?”</p>
			<p class="paragraf">“Deneksero Turkika...”</p>
			<p class="paragraf">Dalgınlık etmiştim. Beyoğlu’ndaki kızların Türkçe bilmesinde hiçbir mana ve mantık yoktu. Suali Rumca tekrar ettim. Kız anladı ve cevap verdi: “Malista... Oriste...<span class="dipp"><a class="_idFootnoteLink" href="#footnote-225-90" id="footnote-225-90-backlink">90</a></span>”</p>
			<p class="paragraf">Ve beni âdeta mobilyacı mağazasına benzeyen küçük ve pek süslü bir salona götürdü. Kartımı aldı. Gitti. Beş dakika geçmedi, Mösyö Diyamandis geldi. Selâmlaştıktan sonra ona fikrimi yavaş yavaş açmağa başladım. Bu adam otuz beş, kırk yaşında tahmin olunabilirdi. Saçları kırlaşmıştı. Sanki uzun müddet demircilik yahut kunduracılık yapmış gibi parmakları kalın ve etli idi. Büyük gözleri kâr edecek bir tüccar sevinciyle parlar dururdu. Altı seneden beri tanışıyorduk. Patrikhane’de büyücek bir memuriyeti olsa gerekti.</p>
			<p class="paragraf">“Çok şey... Zaten hepimiz Osmanlı değil miyiz? Ayrıca bir Osmanlılık teşkiline çalışmakta ne maksat var?” dedi. Ben izah ettim. Öyle birbirinden ayrı, efsane-vari, dargın Osmanlılığın yerine kaynaşmış, imtizaç etmiş, tıpkı Amerikalılar gibi ayrısız gayrısız bir millet yapmak istediğimizi, Tanzimat dâhilerinin bir tohum hâlinde bıraktıkları “Osmanlılık” gayesini, bu insanî ve umumî ideali tebellür ettirmek başlıca emelimiz olduğunu söyledim. Ve, “Memleketin bütün münevverleri bizimle beraberdir,” diyerek sustum. Mösyö Diyamandis altın tabakasından bir sigara çıkardı. Bana verdi. Bir de kendi yaktı.</p>
			<p class="paragraf">“Hakikaten büyük fikir...” dedi. Ben tekrar coşuyordum: “Büyük ve insanî... İdealimizin hakikat olması yalnız bir kısım insanlığı değil, bütün insanlığı mesut ve müstefit edecek...”</p>
			<p class="paragraf">Sözümü kesti: “Türkiye’de ne kadar Türk var biliyor musunuz?”</p>
			<p class="paragraf">“Bilmiyorum.”</p>
			<p class="paragraf">“Tuhaf, nasıl bilmiyorsunuz?”</p>
			<p class="paragraf">“Ben milliyetperver değilim. Yalnız yirmi beş milyondan ziyade Osmanlı bulunduğunu biliyorum.”</p>
			<p class="paragraf">“O hâlde ben söyleyeyim. Türkiye’de bir milyon bile Türk yoktur.”</p>
			<p class="paragraf">Şaşaladım. Küçük dilimi yutacaktım. Türkiye’de bir milyon Türk yokmuş... Fakat Diyamandis yalan söylemezdi. Tarih ve etnografyadaki vukufunu herkes biliyordu. İtiraz etmedim. O devam etti.</p>
			<p class="paragraf">“İstanbul’un, Bursa’nın, Trakya’nın, Makedonya’nın, İzmir ’in, Aydın’ın, Adaların, Trabzon’un bütün Karadeniz sahillerinin ahalisi Rum’dur. Yazık ki bir kısmı İslâm olmuşlar ve dillerini kaybetmişler.”</p>
			<p class="paragraf">Sordum: “İstanbul, Bursa, Trakya, Makedonya, İzmir, Adalar, Trabzon ne ise... Lâkin Aydın’ın bütün Rum olduğuna emin misiniz?”</p>
			<p class="paragraf">“İki kere iki dört kadar...”</p>
			<p class="paragraf">“Nasıl?”</p>
			<p class="paragraf">“Aydın’da oturan Müslümanlaşmış ahaliye siz bir nam verirsiniz, hatırlayabiliyor musunuz?”</p>
			<p class="paragraf">“Efe... Efe değil mi?”</p>
			<p class="paragraf">“Ha, evet efe... Bu kelime Rumca bir kelimedir. Aslı “efet”tir. Efet eski Yunanlılarda bir takım genç kahraman sınıfına verilen isim idi. Tarihin kargaşalığı içinde bunlar da İslâm oldular. Lisanlarını kaybettiler. Ama namları kaldı. Efelerin bile damarlarındaki Helenos kanıdır.”</p>
			<p class="paragraf">“Lâkin” dedim, “bunlar bahsimizden hariç. Biz şimdi Türkiye’deki milletlerin hepsini birleştirip Tanzimat’ın yapamadığı necip hayali hakikîleştireceğiz.”</p>
			<p class="paragraf">“Çok iyi, niçin baştan bir millet yapmalı? Dünyanın en asil milleti Yunanlılardır. Bütün medeniyet onlardan çıktı. Bütün Türkiye’yi Rumlaştıralım. Bizans İmparatorluğu’nu tesis edelim. Bu daha kolay.”</p>
			<p class="paragraf">İtiraz ettim: “Hayır... Bu, yine tarihî bir millet olur. Hâlbuki biz mukavele ile menfaat ile sırf Amerikalılar gibi yeni ve tarihsiz bir millet yapmak istiyoruz ve Türkiye’deki milletler böyle yeni bir milleti kabul edebilirler. Hâlbuki içlerinden bir milletin esaslarını hepsi birden alamazlar.”</p>
			<p class="paragraf">Ve takip edeceğimiz insanlık esaslarını anlattım. Türkiye bir asır sonra bütün dünyaya numune olabilecekti. Hem bu politika değildi. Sırf ilmî bir hareketti. Diyamandis cemiyetimize namzetliği kabul etti ve bir hafta sonra Necdet Bey’in yalısına gelmesini kendisinden rica ettim. Dışarı çıktım. Cadde pek kalabalık idi. Acaba yortu muydu? Bilmiyorum. Tokatlıyan’a girerken Firaşerli Nadir Bey’e rast geldim. Bu gayet zeki bir Arnavut’tur. Benim mektep arkadaşım. Elini sıktım, gayr-i ihtiyari “Seni arıyordum” dedim.</p>
			<p class="paragraf">“Ne var? Borç mu vereceksin?”</p>
			<p class="paragraf">“Oturalım da anlarsın...” Ve nihayetteki köşelerden birine çekildik. O viski içmiyordu. Ben ilmî ve âli fikrimizi açtım. O gülüyor, başını sallıyordu. En nihayet “Pekâlâ” dedi, “bu yeni ve kaynamış Osmanlı milleti yine bu harflerle mi yazacak?”</p>
			<p class="paragraf">“Mümkün mü?”</p>
			<p class="paragraf">“O hâlde Lâtin harflerini kabul edeceksiniz.”</p>
			<p class="paragraf">“Şüphe mi var? Hatta lisanı bile değiştireceğiz. Onun için bile projelerimiz var.”</p>
			<p class="paragraf">“Cemiyete girince ayda, yılda her ne ise bir para taahhüt olunacak mı?” [Sayı: 23, s. 9]</p>
			<p class="paragraf">“Hayır, asla.”</p>
			<p class="paragraf">“İstediğim vakit istifa edebilirim?”</p>
			<p class="paragraf">“Elbet.”</p>
			<p class="paragraf">“Öyle ise kabul ediyorum. Beni de yazınız. Zaten Sait Bey’le görüşmek de isterdim. Büyük şair...”</p>
			<p class="paragraf">“Evet büyük şair...”</p>
			<p class="paragraf">“Şark’ın en büyük şairi...”</p>
			<p class="paragraf">“Bütün dünyanın en büyük şairi.”</p>
			<p class="paragraf">Galiba sarhoştu. “Mabut” şiirinin son parçalarını okudu; demek ezberden biliyormuş.</p>
			<p class="paragraf">“Bu hem gayet büyük bir filozof...” diye haykırdı. Mavi gözlerinin altı sefahat ve alkolden çökmüş ve morarmıştı. Ne kadar zayıftı. Konuştuk. O hatta kabilesiyle beraber bu yeni milliyet için hayatını feda edeceğini söylüyor, her lâfın başında, ortasında, nihayetinde yeminler ediyordu. Beraber yemek yedik. Kahvelerimizi içerken kart bir kadınla önümüzden dostum Rupen Dikran Hayikyan geçti. Bu hakikaten kıymettar bir vücuttur. Avrupa’nın ayrı ayrı beş darülfünunundan diploması vardır. Çok zengin olduğu için ne politikaya karışır, ne de bir iş tutar. Onunla da arkadaşlığımız eskidir. “Acaba ‘Kaynaşma’ cemiyetimize onu da soksam mı?” diye düşündüm. Ne âlâ bir günde hisseme düşen üç azayı da bulmuş olacaktım. Acaba öbür arkadaşlar da benim kadar faaliyet gösterir mi? Kendisine bir mektup yazdım ve garsonla yolladım. </p>
			<p class="paragraf">Bir dakika sonra “Buyursun” diye haber göndermişti. Fraşerli’den izin aldım. Yanına gittim. Kadını takdim etti. İsviçre’de bilmem ne muharriresi imiş. İstanbul’da bir tetkik seyahati yapıyormuş. Ermeni muhibbi imiş. Ama Türkçe bilmiyordu. Rupen’e maksadımızı açtım. Kalın, siyah, gür kaşlarını kaldırdı.</p>
			<p class="paragraf">“Bu mümkündür?..” dedi. Ona da izahat verdim.</p>
			<p class="paragraf">“Ah Kürtler, ah Kürtler” diyordu. “Bu milletten bir kişi dünya yüzünde durdukça insaniyet ve hakikat düştüğü kuyudan dışarı çıkamaz.”</p>
			<p class="paragraf">Nihayet o da yola geldi. Sait’in yalısına bir hafta sonra uğrayacağını vaat etti. Mesut olduğum, sevindiğim geceler sefahat ve kumar bende bir ihtiyaç hâlini alır. O akşam da Bey Oteli’nde kaldım. Kumar oynadım ve iki bin frank kazandım. Sonra sabaha kadar kadınlarla eğlendim. Ertesi gün pek hızlı gittiğimden midem ve başım ağrıyordu. Yalıya geldim ve hastalandım. Doktor “Bir koryal...” diyordu.</p>
			<p class="paragraf">Sait’in yalısında toplanma gününe yirmi dört saat kalmıştı. Ben hâlâ yatakta idim. Kendimi sıktım. Ertesi günü iyice sarınarak dışarı çıktım. Yalının büyük salonu iyice dolmuştu. Meğerse geç kalmışım. Madam Sait beni görünce “Ah hasta mısınız?” diye haykırdı.</p>
			<p class="paragraf">“Ufak bir soğuk algınlığı...”</p>
			<p class="paragraf">“Pek bozulmuşsunuz...”</p>
			<p class="paragraf">“Geçecek.”</p>
			<p class="paragraf">“Fakat uslu durunuz... Her yerde serenat yapmayınız.”</p>
			<p class="paragraf">Ben güldüm. Sait, beni toplananlara takdim ediyordu.</p>
			<p class="paragraf">“Muslihiddin Bey, Osmanlı mütefekkirlerinin en münevverlerinden...”</p>
			<p class="paragraf">Hepsini ayrı ayrı selâmlıyordum. Zaten [10] tanımadığım ve ilk gördüğüm yalnız altı tanesi idi.</p>
			<p class="paragraf">“Salihü’1-ayni Efendi...”</p>
			<p class="paragraf">“Nikefor Koştanof Efendi”</p>
			<p class="paragraf">“Nikolaviç Efendi”</p>
			<p class="paragraf">“Mina Efendi”</p>
			<p class="paragraf">“Moiz Bori Efendi”</p>
			<p class="paragraf">“Câsimü’l-Kürdî”</p>
			<p class="paragraf">“Louis Durant Bey...”</p>
			<p class="paragraf">Hepsinin ellerini sıktım. Gayet ciddî duruyorduk. Sait aramızda bir peygamber, hayır bir peygamber değil, şiiriyle teşrih ettiği eski mabut gibi duruyordu. Açık kahverengi bir kostüm giymişti. Diğerlerimizin hep siyahtı. Cemiyetimizin istikbaldeki muvaffakiyetine, yapacağı insanî işe dair uzun bir şiir yazmıştı. Sait’in kalemi kadar Osmanlı memleketinde bir kalem yoktur. En birinci meziyeti Türkçe kelimeleri atarak Osmanlıca addettiğimiz Arapça ve Acemce kelimeleri, hassaten Arapça, Acemce terkipleri, vasf-ı terkibîleri bol bol kullanmasıdır. “Yeni Lisan” namı altında “Osmanlıca”mızı Türkleştirmeğe kalkan vahşîler ona garazdırlar. Ama katiyen lehinde olan Osmanlı “Efkâr-ı Umumiye”sinden korkarak itiraz edemezler. Hatta birkaç şiirinin serlevhaları Fransızcadır. Koca iki “mecmua-i eş’ar”ında ilâç için olsun bir Türk kelimesi ağzından kaçırmamıştır. O kadar şedit bir Osmanlıdır. Türkçe kelimeleri Arap ve Acem tecvidine uydurur. Bu muvaffakiyet yalnız ona mahsustur. Genç Osmanlıların en muktedirleri bile hâlâ taklit edemediler. Şiirini okuyordu. Bu bir musiki idi. En meşhur şiirlerini yazdığı Arab’ın “mef’ûlü mefâîlü mefâîlü feûlün” veznini kullanmıştı. Evvelâ bir gece tasvir olunuyordu. Yılanlar, çıyanlar, müfteris hayvanlar, canavarlar insanları parçalıyorlar. İnsanlar kaçarken birbirlerini öldürüyorlar. Bir kargaşalık, bir hây u hûy... Kimsenin bir şeyden haberi yok... Bir körlük... Beşeriyetin bu şuursuz faciasından beş on kişi kaçıyor, saklanıyor. Kılıçlar kafalarına inmiyor, süngüler karınlarını delmiyor. Yavaş yavaş uzaklaşıyorlar. Onlar mukaddes bir yere gidiyorlar. Mutlaka bu gecenin sabahı doğacak. Ufka, halâs kamerinin parlayacağı tepelere doğru... Güneş çıkınca hemcinslerini nasıl kurtaracaklarını, onlara hep kardeş olduklarını nasıl anlatacaklarını kararlaştırıyorlar. Tepeye çıkarken güneş de doğuyor, uzakta kalan beşeriyet kütlesi ziyaya doğru koşarken bunların ufka mürtesim gölgelerini, silüetlerini görüyorlar. Bağrışıyorlar. “Bizi kurtarın, bizi kurtarın” diye... O vakit hâlâ doğan güneşin içinde gibi duranlar yani biz uzun bir halâs neşidesi okuyoruz:</p>
			<p class="paragraf">	<span class="CharOverride-10">Sön ey şeb-i yeldâ-yı taassub, doğan hurşîd</span><span class="dipp"><a class="_idFootnoteLink" href="#footnote-225-91" id="footnote-225-91-backlink">91</a></span><span class="CharOverride-10"> </span></p>
			<p class="paragraf"><span class="CharOverride-10">	Edyân ü milel zulmetini nûr edecektir.</span></p>
			<p class="paragraf">	[Sayı: 24, s. 21]</p>
			<p class="paragraf">Halk koşuşuyor. Bizim ayaklarımızı öpüyorlar. Birbirlerini karanlıkta görmeyerek düşman zannettiklerine pişman oluyorlar ve bize tapmağa başlıyorlar. Güneş yükseliyor. Bütün kâinatı nur kaplıyor. Öyle bir nur, öyle bir gündüz ki gurubu ve gecesi yok.</p>
			<p class="paragraf">Ben gaşyoluyordum. Diğerlerine baktım; pek anlamıyorlardı. Şiir bitince bir alkıştır başladı. Biz altı kişi Türk-Osmanlılar hâlâ ellerimizi çırpıyorduk. Sait’i tebrik ettik. Diyamandis benim yanımda oturuyordu, yavaşça “Ben bunun manasını anlamadım” dedi. Sordum.</p>
			<p class="paragraf">“Niçin?”</p>
			<p class="paragraf">“Türkçe değil.”</p>
			<p class="paragraf">“Tabiî Türkçe değil.”</p>
			<p class="paragraf">“Fransızca da değil.”</p>
			<p class="paragraf">“Tabiî.”</p>
			<p class="paragraf">“Rumca da değil.”</p>
			<p class="paragraf">“Evet.”</p>
			<p class="paragraf">“O hâlde nece?”</p>
			<p class="paragraf">“Osmanlıca.”</p>
			<p class="paragraf">Ve izahat verdim. Osmanlıca lisanı birçok Arapça, Acemce kelimelerden, Arapça, Acemce kaidelerden müteşekkildi. İçinde Türkçe pek az kullanılıyordu. Yalnız birkaç fiil... Bu karışık ve sunî bir lisandı. Dünyanın hiçbir yerinde üç lisanın kaidelerini kabul etmiş bir millet yoktu. Bu Osmanlıca henüz yalnız edebiyat ve tahrir lisanı idi. Türkiye’deki Türkler bunu şimdiye kadar kabul etmemişlerdi. Aralarında hep Türkçe konuşuyorlar, asla Arapça ve Acemce kaidelerini kullanmıyor, hükümetin zorla vaz ettiği terkipli ıstılahları bile bozuyorlardı. Meselâ evvel mülâzım, sânî mülâzım gibi... Mülâzım-ı evvel, mülâzım-ı sânî demiyorlardı. Tanzimatçılar halka Osmanlıcayı öğretememişlerdi. Fakat biz öğretecektik. Terkiplerimiz hep Arapça, Acemce olacaktı. Kelimelerimizin cemlerini Arapça, Acemce kaidelerle yapacaktık.</p>
			<p class="paragraf">Diyamandis “Niçin kaideler Arapça, Acemce olsun?” diye sordu. Ben güldüm.</p>
			<p class="paragraf">“Eey Türkçe mi olsun?”</p>
			<p class="paragraf">“Hayır, Rumca olsun...”</p>
			<p class="paragraf">Ve Rumcanın suhuletini, tarihî kıymetini Homer’in dehasını, eski feylesofların ilmini anlatmağa başladı. Nikefor Koştanof bizi dinliyordu. Lâfa karıştı.</p>
			<p class="paragraf">“Osmanlıcaya yeniden kaideler Bulgarcadan alınmalı. Bulgarca kaideler hem basit, hem mükemmeldir. Kelimeleri canlı ve manaları sabittir. Osmanlıcayı taş gibi sağlamlatır.”</p>
			<p class="paragraf">Diyamandis itiraz etti: “İnce bir lisan değildir.”</p>
			<p class="paragraf">“Ama incelir.”</p>
			<p class="paragraf">“Ah Moiz Bori... Bu şen bir genç Mason’muş ve metr imiş. İşitirdim. Gülerek yanımıza geldi.”</p>
			<p class="paragraf">“Lisan meselesini konuşuyorsunuz galiba?” dedi.</p>
			<p class="paragraf">“Evet, dedik, buyurun...”</p>
			<p class="paragraf">“Tabiî kulübümüzü teşkil ettikten sonra bunun için uzun uzadıya müzakere edeceğiz. Benim fikrimce yeni bir lisan yapmaktan veya yapılmışını kabul etmekten ise eski ve şimdi konuşulmayan bir lisanı diriltmek daha mantıkî ve muvafıktır.”</p>
			<p class="paragraf">Diyamandis acele etti: “Meselâ Elenikayı...”</p>
			<p class="paragraf">“Hayır İbraniceyi...”</p>
			<p class="paragraf">Uşak geldi. “Yemek hazır” dedi. Sait’in yemek odası salonundan mükemmeldir. Karısının ahbabı bir prens dört yüz lira kıymetinde olan yemek ve gümüş takımlarını yarım saat içinde hediye etmişti. Sofranın üzeri beyaz sera leylâklarıyla donatılmıştı. Hâlbuki bu moda değildir. Lâkin Necdet ve hanımı bu hususta pek fantezisttirler. Modaya, âdete hiç bakmazlar. Kendiliklerinden tertipler yaparlar. Benim yanıma Louis Durant Bey düşmüştü. Hem yedik, hem konuştuk. Hakikaten kıymetli bir adammış. Büyükbabasının babası Normandiyalı imiş. Hâlâ evleri Fransa’da duruyormuş. Annesinin babası Rum, annesi İtalyan imiş. Bir Ermeni Katolik kızıyla evlenmiş. Uzun müddet sefaret kâtipliklerinde, baş şehbenderliklerde bulunmuş. Şimdi, yani Meşrutiyet’ten sonra mağdur imiş... Rumca, Almanca, İngilizce, İtalyanca, İspanyolca, Rusça, Fransızca, Ermenice mükemmel bildiği hâlde hâlâ Türkçe okuyup yazmak öğrenemediğini söyledi.</p>
			<p class="paragraf">“Türkçe pek kaba, pek vahşî, pek lezzetsiz!” dedi, “Sakın böyle söylediğime gücenmeyiniz...”</p>
			<p class="paragraf">“Asla, bilâkis memnun oluyorum.”</p>
			<p class="paragraf ParaOverride-14">“Siz Türk değil misiniz?”</p>
			<p class="paragraf">“Hayır Türk değilim.”</p>
			<p class="paragraf">“Nesiniz?”</p>
			<p class="paragraf">“Osmanlı...”</p>
			<p class="paragraf">Tuhaf tuhaf yüzüme baktı. Sonra Lâtinceyi methetmeğe başladı. Osmanlılar için bu unutulmuş lisan kadar âlî bir müessese bulunamazdı. Eğer eski Lâtinceyi Osmanlılara lisan olarak kabul ettirirsek Şark o vakit medeniyeti görecekti. Dünyada hâlis Lâtin yalnız Levantenler addolunabilirmiş.</p>
			<p class="paragraf">Louis Durant Bey bana bazı Lâtince felsefî şiirler okuyup Fransızcaya tercüme ederken Doktor Eserullah Nâtık’ın ayağa kalktığını gördük. Nutuk verecekti. Gülümsedi. Yanındakilerle şaka etti ve başladı. Evvelâ bu kadar büyük bir fikir için toplandığımızı tebrik etti. Sonra “İsmini hatırlamadığım bir Alman feylesofu müşterek ve kardeş insaniyet fikrinin doğup hakikat olması için milletlerin teslihâtı terk etmeleri icap eder. Biz Almanlar kabayız. Bunu evvelâ yapamayız. Hâlbuki Fransızlar... Bunlar dünyanın en nazik, en zeki bir milletidir. Her türlü inkılâp onlardan parlamıştır. Fedakârlık etsinler. Evvelâ onlar ordularını dağıtsınlar. Diğer milletler de onu takip eder, diyor; hâlbuki ben de iddia ediyorum ki, bu fedakârlığı ne Fransızlar, ne Almanlar, ne İngilizler, hiçbir millet yapamayacaktır. Bunu karmakarışık olmuş, kaynamış, birleşmiş Osmanlılar yapacaktır” dedi [Sayı: 25, s. 33] ve devam etti. Çünkü buna en müsait zemin Türkiye idi. Türkiye’de Avrupalıların hâlâ var zannettikleri Türkler o kadar eski milliyetlerinden, lisanlarından ayrılmışlardı ki Turan’dan gelen bir Türk asla onlara “kan kardeşim!” diye bakamazdı. Uzattı, uzattı. Türkleri adamakıllı zemmetti. Kendisinin morfoloji ile iştigal ettiğini, hatta tambura çaldığını, âşıklık ettiğini, dervişliğini, hepsini hepsini anlattı. Vaktiyle yazdığı ve yazmak üzere bulunduğu altı yüz bin sahifelik eserlerinden bahsetti. </p>
			<p class="paragraf">Nikolaviç Efendi “Rakamda bir yanlışlık olmasın...” dedi. Bu sarı saçlı, uzun boylu, yüzü hindiye benzer, mavi gözlü bir Islâv’dı... Nâtık’ın şimdiye kadar üç milyon kitap okuduğunu bilmiyordu. “Bir ansiklopediden daha büyük” diyor, Türkiye’de böyle muazzam bir eseri basacak matbaa buluna[34]mayacağını hesap ediyordu. Doktor’un doğru söylediğine Sadullah Behçet yemin etti. Hasan Rûdi bu yazılmış kitapları gözüyle gördüğünü söyledi. Yalnız Nikolaviç değil, hepimiz inandık. Belki Nâtık’ın kendisi bile... Ondan sonra sözü Nutki Zeki aldı. İşte hatiplikte bu beni geçer. Aczimi itiraf etmeliyim. Türkçe kadar Fransızca da bilir. Hayatının mühim kısmını Avrupa’da geçirmiştir. Çirkin ve sevimsiz olmakla beraber o kadar şıktır ki... Mısır’da kendisine bir prensesin âşık olduğunu bile söylerler. Avrupa’da Cafe Chantan müdürlüğü ettiği zaman aktörlüğe de çalışmıştır. Jestleri müthiştir. Hâlâ her sabah büyük endam aynasının karşısında bir saat uğraşır. “Bonjour, bonsoir” demeyi bile temrin eder. Hukuk mütehassısı olduğu için yeni “Osmanlı” milletinin kanunları nasıl olmasından tutturdu. Dünyanın en mükemmel, en âli kanunları Afrika’daki zenci Liberya hükümetinin kanunları olduğunu söyledi. Ondan sonra sırasıyla Câsimü’l-Kürdî, Moiz Bori, Savsaklıyan, Fraşerli Nadir, Diyamandis, Salihü’1-aynî, Sadullah Behçet, Celâl Mün’im, Koştanof, Hasan Rudi, Nikolaviç söylediler. Hepsi müşterek insaniyeti alkışlıyor ve muvaffakiyetimizden emin olduklarını tekrarlıyorlardı. Akşama yakın kalkıyorduk. On beş gün hepimiz “etüt” yapacak, kulübümüzün teşekkülüne dair raporlar ve planlar tertip edecektik. Dışarı çıkarken Sait ve Nâtık beni tuttular. Yalnız kalınca “Senin vazifen yeni azalarımızı ziyaret” dediler, “onlarla temas edeceksin. Bizim fikirlerimizi kulübümüzün teşekkülünden evvel onlara telkin edecek, onları hazırlayacaksın.”</p>
			<p class="paragraf">Bu hakikaten müşkil bir vazife idi. Eserullah Nâtık, ben gelmeden hepsinin adreslerini, oturdukları yerlerin numaralarını almıştı. Bana küçük bir pusula uzattı. Yeni arkadaşlarımız İstanbul’un her tarafına çil yavrusu gibi dağılmışlardı. Evlerinde bulunacakları günler hiç birbirine uymuyordu. Kimi cuma, kimi pazar, kimi perşembe günü boş olduğunu söylüyordu.</p>
			<p class="paragraf">“Ah doktor” dedim, “sen ayağına üşenmezsin. Hem kuvvetlisin de... Şu ziyaretleri gel, sen üzerine al.”</p>
			<p class="paragraf">Güldü. Başını salladı ve dedi ki: “Heyhat! Ben kırk sekiz yaşındayım, eserimi bitirmeliyim. Gezecek vaktim [yok].”</p>
			<p class="paragraf">Fakat tuhaf değil mi, gece gündüz, ne vakit sokağa çıksam hep doktora rast geldim ve istemeyerek altı yüz bin sahifelik eserini ne zaman yazdığını düşündüm.</p>
			<p class="paragraf">Öbür gün cumartesi idi. Ziyaretlere evvelâ Moiz’den başlayayım dedim ve erkenden dışarı çıktım. Bu Balat’ta oturuyordu. Güçlük çekmedim. Evini gösterdiler. Son derece alafranga... Evde hep Fransızca konuşuyorlardı. Karısı o kadar şişmandı ki yalnız bir bacağı Moiz’in iki misli edeceğini tahmin ettim. Nefes aldıkça korsesi yırtılacak diye korkuyordum. Fakat münevver kadın... Kocası ilmî ve içtimaî teşebbüsümüzü kendisine anlatmış. Pek memnun ve mesut...</p>
			<p class="paragraf">“Artık Yahudiler de yaşamak hakkını kazanacaklar...” diyor, seviniyor ve bana “Siyonizm hakkında ne fikirdesiniz?” diye soruyordu. Cevap veremiyor, Moiz’in donmuş gülümsemesinden gözüken sarı dişlerine bakıyordum. Kadın devam ediyordu.</p>
			<p class="paragraf">“Daha geçenlerde Balat’taki millî mektebimizde Yahudi gençlerine büyük feylesofunuz Doktor Eserullah Nâtık bir konferans verdi. O vakit bizim gençler Siyonizm için ne düşündüğünü sormuşlar. Arkadaşınız: “İşte ben de bizzat bir Siyonist’im!” diye haykırmış. Bizim gazeteler büyük harflerle “Doktor Nâtık Siyonist’tir” serlevhası altında onun âlî fikirlerini günlerce neşrettiler. Siz okumadınız mı?”</p>
			<p class="paragraf">“Hayır.”</p>
			<p class="paragraf">“Pek tuhaf...”</p>
			<p class="paragraf">“Niçin?”</p>
			<p class="paragraf">“Âdeta sizi bir Genç Türk zannedeceğim geliyor.”</p>
			<p class="paragraf">Moiz de gülüyor, lâfa karışıyordu. Ben dışarıda oynayan çocukların gürültüsünden sıkılıyordum. Oturduğumuz odanın koltukları marokendi ve eski idi. Duvarlara tirşe kâğıtlar kaplanmıştı. Yalnız büyük yağlıboya bir levha vardı. Bu kırk, nihayet kırk beş yaşında tahmin olunabilir bir adamın resmiydi. Sordum: “Bu zat kim? Pederiniz mi? Yoksa biraderiniz mi?” [Sayı: 26, s. 45]</p>
			<p class="paragraf">Karı koca gayet garip bir şey söylemişim gibi gözlerini açtılar. Yalnız gözlerini değil, ağızlarını da... Kadın “Bunun kim olduğunu tanımıyorsunuz ha?” diye ayağa kalktı. </p>
			<p class="paragraf">Baktım. Baktım. Acaba Hazret-i Musa’nın muasırlaştırılmış resmi olmasın diye... Hayır. Hayır... Bakıyorum ve meşhurlardan kimseye benzetemiyordum. Mahcup oldum. Önüme bakarak kekeledim.</p>
			<p class="paragraf">“Affedersiniz, tanıyamadım.” </p>
			<p class="paragraf">Moiz “Hakikaten teessüf olunur” dedi, “sizin gibi felsefe ve ilim ile iştigal eden ‘Osmanlılık’ namı altında umumî ‘insaniyet’ idealini hakikatleştirmeğe çalışan bir zat <span class="CharOverride-10">‘Medeniyetimizin Ekâzib-i Mevzuası’ </span>muharririni tanımasın...”</p>
			<p class="paragraf">Kadın da aynı zamanda yetişti: “Son Siyonist Kongresi’nin büyük ve feylesof reisini tanımamak... Teessüf... teessüf...”</p>
			<p class="paragraf">“Bu, Max Nordau<span class="dipp"><a class="_idFootnoteLink" href="#footnote-225-92" id="footnote-225-92-backlink">92</a></span> mu?” diye haykırdım ve ayağa kalktılar. Eserlerini ezberleyecek kadar çok okuduğum bu zatın resmini görmemiştim. Zayıf, sarı, pis bir hizmetçi kızın getirdiği şekerlemeleri yiyorduk. Ben onun için beslediğim hürmet ve hamiyeti anlattım. O kadar mübalâğa ettim ki... Moiz “Osmanlı milletinin cumhuriyetine getirip reis yapmalı...” diyecek kadar cesaret buldu. </p>
			<p class="paragraf">Kadının ağzı hemen bir arpa kadar denecek derecede küçük idi. Yahut büyük, şişman vücudunun ve kocasının daima açık duran geniş ağzının yanında böyle duruyordu. Oradan çıkan kelimeler, o sırf Yahudilere mahsus Fransızca kelimeler hoşuma gidiyordu. Bilmem ne kadar oturdum. İzin alıp dışarı çıktığım vakit Doktor Eserullah Nâtık gibi ben de biraz Siyonist olmuştum. Lâkin Osmanlıları kaynatıp yeni ve mukavelevî bir millet yaptıktan sonra bu tatlı hayalin de manası kalmazdı.</p>
			<p class="paragraf">Moiz’i bütün bankalar, sefaretler, malî müesseseler tanır. Hükûmetle de arası hoştur. Yalnız maden imtiyazları değil, şimendifer dalaverelerine bile karıştığını gazetelerde okumuştum. Böyle bir zekâ bizim idealimizin hakikatleşmesine büyük hizmetler edebilirdi.</p>
			<p class="paragraf">Ertesi gün daha erken kalktım. Pazardı ve hava o kadar güzeldi ki... İnsan kendini yapraksız baharda zannedecekti. Galata’ya çıktım. Koştanof orada, Kule Sokağı’nda, büyük bir apartmanda oturuyordu. Bu adam bekârdı. Akrabalarından bir muallime ile beraber yaşıyordu. Kapıyı açar açmaz “Zaten sizi bekliyorduk” dedi.</p>
			<p class="paragraf">“Geleceğimi nereden biliyordunuz?”</p>
			<p class="paragraf">“Dün gece Tokatlıyan’da Moiz Efendi’ye rast geldim. Ona söylemişsiniz.”</p>
			<p class="paragraf">Kabul odaları muhteşem değil, bilâkis pek sade idi. Matmazel Magda Cakof ismindeki akrabasını bana takdim etti. Bu kız Tatar’a benziyordu. Fransızcası çok zayıftı. Türkçe de bilmiyordu. Koştanof bana Hristo Botef’in bir şiirini tercüme etti ve bu şairin eserlerini Fransızlar, Almanlar, Ruslar lisanlarına tercüme ettikleri hâlde Osmanlıların aldırış etmemelerine canı sıkılıyordu.</p>
			<p class="paragraf">“Lâkin azizim” dedim, “onun eserleri şiir değil ki...”</p>
			<p class="paragraf">“Ya ne?”</p>
			<p class="paragraf">“Hep kan... kan...”</p>
			<p class="paragraf">Hristo Botef’in dehasını bana kabul ettirmek için çok saçmaladı. Hayatta tabiî hâlin harp ve mücadele olduğunu, sükûn ve istirahatın tabiata muhalif bulunduğunu ispata çalıştı. Sıkılmadan bütün insaniyet fikirlerinin çürüklüğünü iddiaya kalkıyordu. Ben gayet nazikâne maksadımızı hatırlattım. Bizim ilmî ve fennî kanaatimiz, irfanımız son derece insanî ve mücadeleden uzak idi. Bunu o kadar tatlı anlattım ki itiraz edemedi. Yalnız “Benim söylediklerim Avrupalı feylesofların fikirleri...” dedi; “yoksa ben de ‘insaniyetçi’yim ve sizinle beraberim.”</p>
			<p class="paragraf">Kalkıp elini sıktım. Gülümsedi. Kaynaştırarak yeniden vücuda getireceğimiz “Osmanlı” milletine sonradan bütün Bulgaristan Krallığını da sokabilmek ihtimalinden bahsetti. Ayrılıp sokağa çıktığım vakit Koştanof’un nasıl yaşadığını düşündüm. Belki zengindi. Selanik’te neşrolunan Türkçe paçavralar bu muhterem ve âlim zatın uzun müddet çetecilik yaptığını ve daha geçen ay içinde arkadaşı olan bir Ulah çete reisini boğarak suya attığını yazmışlardı. Mümkün müydü? Sorbonne’dan mezun bu kadar mütekâmil bir adam cinayet yapsın...</p>
			<p class="paragraf">Nikolaviç’le Mina’yı evlerinde bulamadım.</p>
			<p class="paragraf ParaOverride-7">Hitam</p>
			<p class="paragraf ParaOverride-8">(imzasız)</p>
			<p class="paragraf ParaOverride-8"><span class="CharOverride-10">Zekâ, </span>Sayı: 21, 20 Şubat 1329/5 Mart 1914, s. 345-346;</p>
			<p class="paragraf ParaOverride-8">Sayı: 22, 27 Şubat 1329/12 Mart 1914, s. 354-356;</p>
			<p class="paragraf ParaOverride-8">Sayı: 23, 6 Mart 1330/19 Mart 1914, s. 9-10;</p>
			<p class="paragraf ParaOverride-8">Sayı: 24, 13 Mart 1330/26 Mart 1914, s. 21;</p>
			<p class="paragraf ParaOverride-8">Sayı: 25, 21 Mart 1330/3 Nisan 1914, s. 33-34;</p>
			<p class="paragraf ParaOverride-8">Sayı: 26, 27 Mart 1330/9 Nisan 1914, s. 45.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-86-backlink" id="footnote-225-86">86</a>	Bu metnin Ömer Seyfettin’in “Ashab-ı Kehfimiz” adlı eserinden bir parça olduğunu ilk defa fark eden Mehmet Törenek’tir (Törenek, 1987, s. 74). Hikâyeyi daha sonra Latin harfleriyle ilk önce Metin Kayahan Özgül yayımlamıştır (Özgül, 1991, s. 104-121). Bu metin yayımlanırken <span class="CharOverride-10">Ashab-ı Kehfimiz</span>’in Ömer Seyfettin’in kafasındaki ismi <span class="CharOverride-10">Tatlısu Frenkleri</span>’dir.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-87-backlink" id="footnote-225-87">87</a>	Beyit Ziya Paşa’nındır.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-88-backlink" id="footnote-225-88">88</a>	Doktor Eserullah Nâtık’a verilen özellikler, Doktor Rıza Tevfik Bölükbaşı’nı hatırlatıcı niteliktedir. Kronolojik sıralamada bundan sonraki iki hikâyenin (<span class="CharOverride-10">Gayet Büyük Bir Adam, Şîmeler</span>) başkahramanı da Rıza Tevfik’i ima ve hicvedici özellikler taşımaktadır.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-89-backlink" id="footnote-225-89">89</a>	“Bir çölde yaşıyoruz, kimse kimseyi anlamıyor.” </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-90-backlink" id="footnote-225-90">90</a>	Evet... gel...</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-91-backlink" id="footnote-225-91">91</a>	Son tef’ilede vezin bozuk.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-92-backlink" id="footnote-225-92">92</a>	Max Nordau (1848-1923): Yahudi asıllı Macar filozof. Siyonist hareketin öncülerindendir.</p>
				</div>
			</div>
		</div>
	</body>
</html>