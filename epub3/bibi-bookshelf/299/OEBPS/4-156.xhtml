<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-156</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">    </p>
			<p class="baslik" id="_idParaDest-155">Şefkate İman</p>
			<p class="paragraf">Açtı. Ahmet Reşit iki günden beri kırk sekiz saattir, yerinden kovulmuş ihtiyar serseri bir köpek gibi tanımadığı sokaklarda, bilmediği mahallelerde dolaşıyordu. “Bir parça ekmek...” diye çaldığı kapıların hepsinden kovulmuştu. Satacak bir şeyi de yoktu. Paçaları yırtık pantolonunu ayağından çıkaramazdı. Siyah bonjuru o kadar eski, o kadar pis, o kadar perişandı ki... Bedava verse kimse bu paçavra süprüntüsüne elini sürmeyecekti. Bir kapının eşiğine oturdu. Soğuktan donan elleriyle midesine bastı.</p>
			<p class="paragraf">“Artık ben ölmeliyim!” dedi. Çünkü bu kadar sukut ettikten sonra yaşamak hakikaten bir rezaletti. Hayata ne parlak muvaffakiyetlerle girdiğini hatırladı. Her sınıfta birinci olurdu. Mülkiye’den, Hukuk’tan birinci çıkmıştı. Hatta Avrupa’da Sorbonne’da da harikulâdeliğini gösterdi, profesörleri şaşırttı. Hiçbir ecnebi talebenin o güne kadar kazanamadığı bir muvaffakiyete nail oldu. Türkiye’ye döndüğü zaman daireler onu âdeta aralarında pay edemiyorlardı. Nihayet Hariciye’ye girdi. Konsolos oldu. Sonra... Evet, sonra... İşte hatırasını bir duman kaplıyor, ne olduğunu, nasıl yuvarlandığını düşünemiyordu. Evlenmişti. Ayrılmıştı. Hırsızlık, namussuzluk ettiği aklına gelmiyordu. Bütün insanlar onu birdenbire aforoz etmişler, hayatta yapyalnız bırakmışlardı. Ne bir dost, ne bir arkadaş, ne bir akraba... Evet, hiç, hiç kimse! Vakıa biraz kumar oynamıştı.</p>
			<p class="paragraf">“Fakat oynamayan kim?” dedi. Poker bütün arkadaşlarının eğlencesiydi. İşsiz, parasız, meyus kalınca tanıdıklarının etrafından hızla kaçıştıklarını sezmişti. Bu vefasızlar kendi için “Aklını kaçırdı. Kumarda bunadı. İhtimal frengiye de uğradı” gibi iftiralar uyduruyorlardı. Aklının başında olduğundan katiyen emindi. Fakat hayatın yolları, iş kapıları, karşısında aşılmaz bir duvar hâlinde yükseliyordu. Her müracaat ettiği adam, “Vah, vah Reşit Bey, size ne oldu böyle?..” diye ona acıyor, bir cüzzamlı imiş gibi yanından kaçıyordu. Yatacak yeri, barınacak yurdu yoktu. Köprü altındaki serseri sefillerin arasına karıştı. Onlar gibi süprüntü yığınları içinde gıdasını bulmağa başladı. Malûmatına, iktidarına, tahsiline rağmen bu derekeye düşüş onu epeyce sersemletmişti. Kendi de, herkes gibi, hâline şaşıyor, “Ne oldu bana? Ne oldu bana?” diyordu.</p>
			<p class="yildiz">* * *</p>
			<p class="paragraf">Oturduğu eşikten kalktı. Artık tamamıyla gece olmuştu. Ellerini cebine soktu. Soğuktan titriyordu. Belinin ağrısından doğrulamıyor, kambur kambur yürüyordu. Deniz tarafına saptı. Karanlık dalgaların içine atılmak... Bir kaç dakika çırpınmak. Sonra bu sefaletten, bu rezaletten, bu ıstıraptan ebediyen kurtulmak... Fakat deniz çok soğuk olmalıydı. “Ah, bir yangın olsa da alevlerinin içine atılsam, ısına ısına ölsem!” diye düşündü. Aklına bir mektup yazmak geldi. Fakat hemen isyan etti: “Niçin? Niye? Kime?”</p>
			<p class="paragraf">Kendisini aforoz eden bu vefasız insanlara mı? Yalancı ilmin, yalancı felsefenin ahlâk, fazilet, insaniyet diye uydurduğu efsanelerin hakikatini o artık öğrenmişti. İnsanların cemiyeti, içerisi yırtıcı hayvanlarla dolu kable’t-tarihî bir orman demekti. Mantık, şiir, güzellik, iyilik yalnız kitaplarda idi. Düşündükçe üşümesi geçiyor, denize doğru inmesi icap eden yokuş sokaklarda koşuyordu. Ölmeliydi! Hayat, yaşamaya lâyık değildi. İnsanlar hayvanlardan merhametsiz, kaplanlardan yırtıcı, sırtlanlardan şefkatsizdi. Ölümün tesellisine böyle sevine sevine koşarken karşısına birkaç gölge çıktı. Ona “Dur!” diye bağırdılar. Gayr-i ihtiyarî durdu.</p>
			<p class="paragraf">“Ellerini yukarı kaldır!”</p>
			<p class="paragraf">... Korkmamış, fakat birdenbire şaşırmıştı. Bunlar hırsızlardı. Ellerini yukarı kaldırdı. Yanına yaklaşanlar üzerini aradılar. Bir şey bulamayınca sordular: “Hiç paran yok mu?”</p>
			<p class="paragraf">“Yok.”</p>
			<p class="paragraf">“Burada ne arıyorsun?”</p>
			<p class="paragraf">“Hiç.”</p>
			<p class="paragraf">“Doğru söyle...”</p>
			<p class="paragraf">....</p>
			<p class="paragraf">Bu emir o kadar kuvvetliydi ki azıcık daha açlıktan kendini denize atmağa gittiğini söyleyecekti. Yutkundu.</p>
			<p class="paragraf">“Hiç” dedi, “yatacak yerim yok da dolaşıyorum.”</p>
			<p class="paragraf">Gölgelerden biri, “Öyleyse bizimle beraber gel!” emrini verdi. Reşit’in artık iradesi kalmamıştı. Arkalarından yürüdü. Bunlar dört kişiydi. Fenerlerin önünden geçerken yüzlerine baktı. Üstleri başları kendisininki gibi perişandı. Biraz gittikten sonra ona da bir köşebaşını göstererek “Sen burada dur!” dediler. “Yukarıdan kimse gelirse öksürerek bu sokaktan geç. Kimse gelmezse bizi bekle! On dakika sürmez biz döneriz.”</p>
			<p class="paragraf">“Peki!” dedi. Serseriler sokağın içinde kayboldular. Reşit titredi. Hırsızlara “erketecilik” ettiğini anladı. Bırakıp kaçmasını düşündü. Fakat beklemeye söz vermişti. Kaçarsa alçaklık yapmış olmayacak mıydı? Kaçmazsa... Vicdanının karanlıklarında derin bir fırtına gürlüyordu. Bulunduğu yere çöktü. Başını iki elleri arasına aldı. Muhakeme edemiyordu. Sanki vücudu gibi soğuktan donmuş, buz kesilmişti. Gözlerini kapadı. Ne kadar böyle durduğunu anlamadı. Hırsızlar tekme ile dalgınlığından uyandırdılar: “Uyudun mu be?..”</p>
			<p class="paragraf">“Uyumadım.”</p>
			<p class="paragraf">“Kalk, haydi.”</p>
			<p class="paragraf">“...”</p>
			<p class="paragraf">Doğruldu. Gayr-i ihtiyarî yine onların arkasından yürümeye başladı. Bu sefer biraz hızlı gidiyorlardı bir fenerin dibinde durdular. Ona bir kâğıt uzattılar.</p>
			<p class="paragraf">“Bu ne?” diye sordu.</p>
			<p class="paragraf">“Al ulan, senin hakkın!”</p>
			<p class="paragraf">“Ne hakkı?..”</p>
			<p class="paragraf">“Al be.”</p>
			<p class="paragraf">Titreyerek elini uzattı. Kâğıdı aldı. Hırsızlar “Artık nereye gideceksen git! Arkamızdan gelme!” diyerek ondan uzaklaştılar. Reşit, verdikleri kâğıda baktı. Bu, iki buçuk liralık bir banknottu. </p>
			<p class="yildiz">* * *</p>
			<p class="paragraf">Sanki birdenbire vicdanının karanlıklarında sıcak bir güneş doğdu. Deminden insanların hıyaneti için düşündüklerine pişman oldu. İşte hayat onun zannettiği gibi değildi. “Hak” diye bir mefhum tanıyan, aç bir sefile acıyarak iş gösteren insanlar da vardı! Fazilet, iyilik, merhamet, şefkat birer hayal değildi! Buna şahit elinde tuttuğu şu iki buçuk liralık kâğıttı... Gülümsedi. Kaybettiği imanına kavuşan bir günahkâr gibi sevinerek döndü. Yukarıya, caddeye doğru yürüdü, ihtimal orada açık bir bakkal dükkânı bulacaktı. İki gündür bir şey yememişti. Midesinin acısı ona belinin, ellerinin, ayaklarının sızılarını duyurmuyordu.</p>
			<p class="paragraf ParaOverride-7"><span class="CharOverride-10">Vakit</span>, Sayı: 801, 30 Kânun-ı sani (Ocak) 1336/1920, s. 3.</p>
		</div>
	</body>
</html>