<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Suya_Dusen_Kan-36</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Suya_Dusen_Kan" xml:lang="tr-TR">
		<div class="Basic-Text-Frame">
			<p id="_idParaDest-32" class="Baslik_1">İki Ulvi Şahsiyetin Kucaklaşması</p>
			<p class="ilk_harf"><span class="_idGenDropcap-1">M</span>uharremin altıncı gecesi hava yine kara çevirmişti.</p>
			<p class="O_Paragraf">Rüzgâr önüne kattığı karları öksüz çocuklar gibi kovalıyordu.</p>
			<p class="a_Paragraf_E">Çatıların saçaklarında uzun ve sivri buz sarkıtları oluşmuştu. Söğütbaşı’ndaki ulu söğütler ve kavaklar kefenlerini giymiş gibi salınıyorlardı. Hava buz kesmişti.</p>
			<p class="a_Paragraf_E">Havanın öfkesi, insanların yüzlerine, toprak evlerin camlarına yapışıyordu. Kadınlar, komşularına gece oturmasına giderken, yatsı namazından çıkan erkekler de yine Derviş Odası’na doğru sökün ediyordu.</p>
			<p class="a_Paragraf_E">Sarı Dede’ye duasını okuyup da yukarı odaya çıkanlar gürül gürül yanan sobayla karşılaştılar. Niyazi Dayı, yatsı namazına gitmeden önce yakmıştı sobayı. Üzerindeki çaydanlık buhar buhar kaynıyordu.</p>
			<p class="a_Paragraf_E">Emektar soba köz gibi kızarmıştı.</p>
			<p class="a_Paragraf_E">Her yeni gelen için tertib edilen merhaba merasimi sürüp gidiyordu ki Mehmet Hoca kapıda göründü.</p>
			<p class="a_Paragraf_E">Herkes onu saygıyla karşıladı. Seyfi Karagöz, Mehmet Hoca’nın gri paltosunu aldı ve askılığa astı.</p>
			<p class="a_Paragraf_E">“Kar bu defa kalıcı gibi.” dedi Hacı Kadir.</p>
			<p class="a_Paragraf_E">“Öyle görünüyor.” dedi Faik Dede.</p>
			<p class="a_Paragraf_E">“Başlayalım mı?” dedi Mehmet Hoca.</p>
			<p class="a_Paragraf_E">Babam Süleyman Efendi, “Biz hazırız.” dedi, başka bir boyuta geçmeye hazırlanır gibi gayretli, endişeli ve meraklıydı yüzü.</p>
			<p class="a_Paragraf_E">Mehmet Hoca her zamanki gibi yine diz çöktü. Küçük bir ses akordundan sonra başladı gecenin sohbetine.</p>
			<p class="a_Paragraf_E">“Ehl-i Beyt, hilafet seçiminde kendi fikirlerinin alınmamasından dolayı bir hayli incinmişti.”</p>
			<p class="a_Paragraf_E">Hazreti Ali, Hazreti Fatıma Annemiz ahirete irtihal edinceye kadar Hazreti Ebu Bekir’e biat etmedi. Evine kapandı ve dünyaya karşı inziva perdelerini indirdi.</p>
			<p class="a_Paragraf_E">Bu, Saadet devri arkasından başlayan bir ayrılık, bir ihtilaf, bir isyan değildi.</p>
			<p class="a_Paragraf_E">İmam Ali, Ebu Süfyan gibi pek çok kimselerin “Gel sana biat edelim” sözlerine rağmen hiçbir fitneye meydan vermeden, dünya ile arasına mesafe koymak ve yalnızlığa çekilmek suretiyle kırgınlığını ve iç teessürünü ortaya koymuştu.</p>
			<p class="a_Paragraf_E">Halife olduktan sonra Hazreti Ali’yi ortalıkta göremeyen Hazreti Ebu Bekir, onunla görüşmeyi arzu etmişti.</p>
			<p class="a_Paragraf_E">Hazreti Ömer’in ve Ebu Ubeyde’nin de bulunduğu bir mecliste bir araya geldiklerinde aralarında şöyle bir muhavere geçmişti.</p>
			<p class="a_Paragraf_E">Hazreti Ebu Bekir, “Ya Ali neden biat etmiyorsun?”</p>
			<p class="a_Paragraf_E">Hazreti Ali;</p>
			<p class="a_Paragraf_E">“Siz, Medinelilere, imamlar Kureyş’ten olmalıdır, dediniz ve fikrinizi kabul ettirdiniz, halifeliği elinize aldınız, bunu yaparken Allah Resulü’nün en yakın akrabası kimdir, diye düşündünüz mü?”</p>
			<p class="a_Paragraf_E">Ebu Ubeyde:</p>
			<p class="a_Paragraf_E">“Ya Ali! Senin İslamiyet’teki kıdemin ve Allah’ın Resulü’ne yakınlığın noktasından hilafet makamına en layık olduğun bir hakikattir. Ama liyakatte hiçbir eksiği olmayan Ebu Bekir’e bütün müminler biat etti, o gün orada bu işin tehire tahammülü yoktu, artık sana düşen biat etmektir.”</p>
			<p class="a_Paragraf_E">İmam Ali;</p>
			<p class="a_Paragraf_E">“Ey Ebu Ubeyde! Bu ilahi rütbe ve nimeti, Allah, Beyt Ehli’ne vermiştir. Bu nimet başka tarafa çekilemez.”</p>
			<p class="a_Paragraf_E">Hazreti Ebu Bekir;</p>
			<p class="a_Paragraf_E">“Ya Ali! Sonuç benim tahminimin dışında gelişti. Eğer halifelik makamında dileğin olduğunu ve bu yüzden bana el vermeyeceğini bilseydim, bu işi kabul etmezdim. Fakat şu anda bütün topluluk bana biat etmiş bulunuyor. Eğer sen de biat edersen birliğimizi korumuş ve gönlümü kazanmış olursun. Bu konuda düşünmeye ve bazı tekliflerde bulunmaya ihtiyacın varsa sana istediğin kadar mühlet…”</p>
			<p class="a_Paragraf_E">Meclistekilerin ihtiramları arasında Hazreti Ali oradan ayrılmış ve bu belirsizlik Hazreti Fatımatü’z Zehra’nın sonsuzluğa yürüyüşüne kadar devam etmişti.</p>
			<p class="a_Paragraf_E">Hazreti Fatıma Annemiz’den sonra Hazreti Ali, Halife Hazreti Ebu Bekir’le baş başa görüşmek istedi. Hem de kendi evinde…</p>
			<p class="a_Paragraf_E">Hazreti Ömer, Halife Ebu Bekir’e; “Git! Fakat yalnız gitme.” dedi.</p>
			<p class="a_Paragraf_E">“Giderim ve yalnız giderim.” dedi Hazreti Ebu Bekir.</p>
			<p class="a_Paragraf_E">Ve Müslümanların halifesi kalkıp İmam Ali’nin evine geldi.</p>
			<p class="a_Paragraf_E">İmam Ali, halifenin yalnız gelmesinden memnun oldu.</p>
			<p class="a_Paragraf_E">“Biz senin faziletini, Allah’ın senin üzerindeki nimetlerini inkâr edenlerden değiliz, bu nimetler yüzünden de seni kıskanmıyoruz; fakat sen bize karşı sert davrandın ve bizi korumadın.” dedi.</p>
			<p class="a_Paragraf_E">Rikkat ve edep abidesi Halifenin gözleri doldu;</p>
			<p class="a_Paragraf_E">“Nefsim kudret elinde olan Allah’a yemin ederim ki Resulü’nün yakınlarını gözetmek, benim için kendi akrabamı korumaktan daha sevimlidir. Miras malları üzerinde aramızda doğan meseleden ben, yalnız hayır murad ettim. Allah’ın Resulü’nden ne duydum ve ne gördümse onu yaptım.”</p>
			<p class="a_Paragraf_E">Hazreti Ali’nin de gözleri doldu. Kalbindeki ulviyet taştı.</p>
			<p class="a_Paragraf_E">“Bugün öğleden sonra sana biat edeceğim Ya Ebu Bekir.” dedi.</p>
			<p class="a_Paragraf_E">Halife bu duruma çok sevindi.</p>
			<p class="a_Paragraf_E">Allah Resulü’nün sağlığında hep en önde olmuş İslam’ın bu iki bahadırının birbirlerine mesafeli durması gönülleri yaralıyordu.</p>
			<p class="a_Paragraf_E">Hazreti Ebu Bekir, şüphe ve tereddütle geldiği Hazreti Ali’nin evinden büyük bir mutlulukla ayrıldı.</p>
			<p class="a_Paragraf_E">Öğle namazı...</p>
			<p class="a_Paragraf_E">Herkes mescitte…</p>
			<p class="a_Paragraf_E">Namazdan sonra Hazreti Ebu Bekir minberde Hazreti Ali’nin biat meselesine değindi. Hazreti Ali’nin bu davada mazeret sahibi olduğunu dile getirdi ve bu mazereti makul bulduğunu söyledi, minberden indi.</p>
			<p class="a_Paragraf_E">Minbere Hazreti Ali çıktı. Halifeyi doğruladı. Halifenin yüce bir insan olduğunu ve bu saygıya layık olduğunu dile getirdi. Biatte gecikmesinin aralarındaki rekabet hissinden doğmadığını, Allah Resulü’ne yakınlıklarından dolayı bazı hakların takdirinde başta anlaşamadıklarını ve bu yüzden incindiklerini dile getirdi.</p>
			<p class="a_Paragraf_E">“Allah Resulü’nün Halifesi ve müminlerin emiri Ebu Bekir’e biat ediyorum.” dedi.</p>
			<p class="a_Paragraf_E">Bütün mescit müthiş bir sevinç dalgası ile sarsıldı. Karşılıklı iki ulvi şahsiyetin kucaklaşması ve yekpareleşen İslam birliği önünde bütün mescit sevinç gözyaşı döktü.</p>
			<p class="a_Paragraf_E">Allah şahidimdir ki eğer İmam Ali gönlüne yatmasaydı biat etmezdi ve hiçbir güç de onu biat ettiremezdi.</p>
			<p class="a_Paragraf_E">Hazreti Ömer’in on yıl içinde İslam’ı gelmiş ve geçmiş imparatorlukların en büyüğü halinde; Kızıl Deniz’den Akdeniz kıyılarına, Hazar Denizi’nden Hint Okyanusu’na kadar yayan hamlesi boyunca İmam Ali, bu hak ve adalet devletinin en büyük fetva makamı oldu.</p>
			<p class="a_Paragraf_E">İmam Ali istemeseydi zorla hiç kimse onu bu makamda tutamazdı.</p>
			<p class="a_Paragraf_E">Hazreti Ömer bir gün şöyle dedi;</p>
			<p class="a_Paragraf_E">“Eğer Ali olmasaydı Ömer mahvolurdu.”</p>
			<p class="a_Paragraf_E">Hazreti Ömer öldüğünde İmam Ali ağlar. “Niçin ağlıyorsun” dediklerinde;</p>
			<p class="a_Paragraf_E">“Ömer’in kaybı İslam için öyle bir gediktir ki kıyamete kadar doldurulamaz.” dedi.</p>
			<p class="a_Paragraf_E">Gerçekten de Hazreti Ömer’den sonra fitnenin kapıları kırılmış ve Hazreti Osman’ın şehit edilişiyle bütün bütün zor günler başlamıştı.</p>
			<p class="a_Paragraf_E">Bazı Şiiler diyorlar ki İmam Ali korktuğu için biat etti, takıyye yaptı.</p>
			<p class="a_Paragraf_E">Bu bir iftiradır… Büyük bir iftira…</p>
			<p class="a_Paragraf_E">Hem de bu, Hicret esnasında bir gül yatağına uzanır gibi ölüm yatağına uzanıveren, Bedir’de hasmını bir hamlede yere seren, Uhut’ta Resulullah’a <span class="_aleyhisselam-_E _idGenCharOverride-1">(sallallahu aleyhi ve sellem) </span>doğru gelen her dalgayı Zülfikar’la kesip biçen, Hendek Savaş’ında Hicaz’ın en büyük silahşörü olan Amr’ı, kılıcıyla bir vuruşta ikiye bölen, Hayber önünde efsaneleşen bir kahraman için söylenebilecek en büyük iftiradır.</p>
			<p class="a_Paragraf_E">Korku, onun kitabına hiç girmemiş bir kelimedir.</p>
			<p class="a_Paragraf_E">Kader onun en zorlu günlerde Halife olmasını istemişti, o kadar.</p>
			<p class="a_Paragraf_E">Ne yazık ki Hilafet meselesi İslam tarihinde sancılı başlamış ve günümüze kadar da bu hep devam etmiştir. Ehl-i Beyt’e sevgi ve hürmet konusunda Sünniler ve Şiiler müttefik olsa da Hilafet konusunda aynı düşüncede değillerdir.</p>
			<p class="a_Paragraf_E">Hilafet konusunda asrımızın fikir mimarlarından Üstad Bediuzzaman Hazretleri diyor ki:</p>
			<p class="renkli-zeminli-parafraf_epuba-uyarla">“Hazreti Ali’nin halifeliğe daha sonra geçmesinin bir sırrı da şudur ki; çok farklı kavimlerin birbirine karışmasıyla, Hazreti Peygamber’in <span class="_aleyhisselam-_E _idGenCharOverride-2">(aleyhisselâm)</span> haber verdiği gibi, sonradan ortaya çıkan yetmiş üç fırkanın fikirlerinin esaslarını taşıyan o kavimler içinde fitneye yol açan hadiselerin meydana geldiği zamanda, Hazreti Ali gibi harikulâde bir cesaret ve feraset sahibi, Hâşimî ve Âl-i Beyt’ten, kuvvetli, hürmet gören bir zât lâzımdı ki dayanabilsin... Evet, dayandı… Resul-u Ekrem’in <span class="_aleyhisselam-_E _idGenCharOverride-2">(aleyhisselâm)</span>, “Ben Kur’an’ın ayet ayet indirilip tebliğ edilmesi uğrunda savaştım. Sen de mânâsının doğru yorumlanması için savaşacaksın.” buyurarak haber verdiği gibi… Hem Hazreti Ali olmasaydı, dünya saltanatının Emevî hükümdarlarını tamamen yoldan çıkarması muhtemeldi.</p>
			<p class="renkli-zeminli-parafraf_epuba-uyarla">Hâlbuki karşılarında Hazreti Ali’yi ve Âl-i Beyt’i gördüklerinden, onlara karşı dengeli, ölçülü olmak ve Müslümanların gözünde mevkilerini muhafaza etmek için Emevî devlet reislerinin hepsi, ister istemez, kendileri olmasa da herhalde teşvik ve uygun görmeleriyle onlara tâbi olanlar ve taraftarları, bütün kuvvetleriyle İslam ve iman hakikatlerini, Kur’an’ın hükümlerini korumaya ve yaymaya çalıştılar. Hakikati araştırıp delilleriyle bilen yüz binlerce müçtehit, kâmil hadis âlimi, evliya ve asfiya yetiştirdiler. Eğer karşılarında Âl-i Beyt’in çok kuvvetli velâyeti, dindarlığı ve fazileti olmasaydı, Abbasîlerin ve kendi devletlerinin son devirlerindeki gibi, tamamen çığırlarından çıkmaları muhtemeldi. Eğer denilse ki: “Neden halifelik, Resul-u Ekrem’in Âl-i Beyt’inde devamlı kalmadı? Halbuki buna en lâyık olan, halifeliği en çok hak eden onlardı.”</p>
			<p class="renkli-zeminli-parafraf_epuba-uyarla">Cevap: Dünya saltanatı aldatıcıdır. Âl-i Beyt ise İslam hakikatlerini ve Kur’an’ın hükümlerini muhafaza etmekle vazifeliydi. Halifelik ve saltanat makamına geçen, ya peygamber gibi masum olmalı ya da Raşit Halifeler, Ömer İbni Abdülaziz-i Emevî ve Mehdî-yi Abbâsî gibi kalben dünyayla alâkasını kesmeli, harikulâde bir zühde sahip bulunmalı ki aldanmasın. Halbuki Mısır’da Âl-i Beyt namına kurulan Fâtımî devletinin hilafeti, Afrika’da Muvahhidîn hükümeti ve İran’da Safevîler göstermiştir ki dünya saltanatı Âl-i Beyt’e yaramaz. Asıl vazifeleri olan dini korumayı ve İslamiyet’e hizmeti onlara unutturur. Halbuki saltanatı terk ettikleri zaman, İslamiyet’e ve Kur’an’a parlak ve yüksek bir surette hizmet etmişlerdir. İşte bak! Hazreti Hasan’ın neslinden gelen kutub zâtlar, bilhassa dört büyük kutub ve bilhassa Gavs-ı Âzam Şeyh Abdülkadir Geylânî, hem Hazreti Hüseyin’in neslinden gelen imamlar, bilhassa Zeynelâbidin ve Câfer-i Sâdık; her biri manevî birer mehdî hükmüne geçmiş, manevî zulmü ve karanlığı dağıtıp Kur’an nurlarını ve iman hakikatlerini yaymış, en şerefli cedlerinin birer varisi olduklarını göstermişlerdir.</p>
			<p class="renkli-zeminli-parafraf_epuba-uyarla">Seyyid Abdülkadir Geylanî, Seyyid Ahmed-i Bedevî, Seyyid Ahmed-i Rufaî, Seyyid İbrahim Desukî (kaddesallahu esrarahum) genellikle tasavvuf kitaplarında geçen dört kutup zât olarak anılır. Bazen Ebu’l-Hasan eş-Şazelî dördüncü kutup olarak zikredilir.</p>
			<p class="renkli-zeminli-parafraf_epuba-uyarla">Şîa-yı Velâyet’in, Hazreti Ali’ye karşı aşırı sevgisi ve tarikatların onu diğer halifelerden üstün tutmaları, kendilerini Şîa-yı Hilafet kadar sorumlu yapmaz. Çünkü tarikat ehli, meslekleri itibarıyla mürşitlerine muhabbetle bakarlar. Muhabbetin gereği ifrattır. Sevdikleri zâtı makamından daha üstün görmeyi arzu eder ve öyle görürler. Muhabbetin taşkınlıklarında hâl ehli mazur olabilir. Ancak onların bu sevgiden dolayı Hazreti Ali’yi üstün tutması, diğer üç Raşit Halifeyi kınamamak ve onlara düşmanlık beslememek şartıyla, İslam esaslarının dışına çıkmamak kaydıyla mazur görülebilir.</p>
			<p class="renkli-zeminli-parafraf_epuba-uyarla">Şîa-yı Hilafet’in, Ehl-i Sünnet ve Cemaat’e karşı mahcubiyetten başka bir hakları yoktur. Çünkü onlar Hazreti Ali’yi fevkalâde sevdiklerini iddia ettikleri halde kusurlu gösteriyorlar. Mezhepleri, Hazreti Ali’nin ahlâk zaafına düşmüş olmasını gerektiriyor. Çünkü diyorlar ki: “Hazreti Sıddık ile Hazreti Ömer (radiyallâhu anhumâ) haksız oldukları halde Hazreti Ali (radiyallâhu anh) onlara göz yummuş, Şîa tabiriyle, ‘takiyye’ yapmış, yani onlardan korkmuş, riyakârlık etmiş.” İslam kahramanı olan, “Allah’ın Arslanı” unvanını kazanan, sıddıkların kumandanı ve rehberi böyle bir zâtı riyakârlık ve korkaklıkla, sevmediği zâtlara yapmacıklı bir şekilde muhabbet göstermekle, yirmi seneden daha fazla korku içinde onlara katılıyormuş gibi görünmekle ve haksız idarecilere tâbi olmayı kabul etmekle vasıflandırmak, onu sevmek değildir. Hazreti Ali, böyle bir sevgiden uzaktır, yücedir.</p>
			<p class="renkli-zeminli-parafraf_epuba-uyarla">Hak yolundakilerin mezhebi ise Hazreti Ali’yi hiçbir şekilde kusurlu göstermez, onu ahlâk zaafı ile itham etmez, öyle harika bir cesarete korkaklık yakıştırmaz ve der ki: ‘Hazreti Ali, Raşit Halifeleri hak görmeseydi bir dakika tanımaz ve onlara itaat etmezdi. Demek ki onları haklı ve üstün gördüğü için gayret ve cesaretini hakperestlik yolunda sarf etmiştir.’</p>
			<p class="renkli-zeminli-parafraf_epuba-uyarla">Hazreti Ali, Hazreti Ebu Bekir hakkında şu sözleri sarf etmiştir: ‘Eğer Ebu Bekir’de hilafet işine liyakat görmeseydik, hilafeti ona bırakmazdık. İçimizde hilafete en lâyık olan Ebubekir’dir. O, Efendimiz’le beraber mağara arkadaşlığı yapmıştır. Yaşı da hilafete müsaittir. Efendimiz kendi sağlığında Ebû Bekir’i namaz kıldırması için görevlendirmiştir.’</p>
			<p class="renkli-zeminli-parafraf_epuba-uyarla">Sözün Özü: Hiçbir şeyde ifrat ve tefrit iyi değildir. İstikamet orta yoldur ki Ehl-i Sünnet ve Cemaat onu tercih etmiş. Fakat maalesef, Vehhabîlik ve Hâricîlik fikri kısmen Ehl-i Sünnet ve Cemaat perdesi altına girdiği gibi, siyaset düşkünleri ve bir kısım dinsizler, Hazreti Ali’yi tenkit ediyor. Hâşâ, “Siyaseti bilmediği için hilafete tam lâyık olamamış, ümmeti idare edememiş.” diyorlar. İşte onların bu haksız ithamları yüzünden Alevîler, Ehl-i Sünnet’e küsüyor. Hâlbuki Ehl-i Sünnet’in düsturlarında ve esas mezheplerinde bu fikirler bulunmaz, hatta Ehl-i Sünnet bunun aksini ispatlıyor. Hâricîlerin ve dinsizlerin yaydığı böyle fikirler yüzünden Ehl-i Sünnet mahkûm edilemez. Belki onlar, Hazreti Ali’ye Alevîlerden daha çok taraftardır. Bütün hutbelerinde, dualarında Hazreti Ali’yi lâyık olduğu övgü ile anıyorlar. Bilhassa Ehl-i Sünnet ve Cemaat mezhebindeki evliya ve asfiyanın büyük çoğunluğu onu mürşit ve Şâh-ı Velâyet kabul ediyor. Alevîler, hem kendilerinin hem Ehl-i Sünnet’in düşmanlığını hak eden Haricîleri ve dinsizleri bırakıp hak yolundakilere karşı cephe almamalıdır. Hatta bazı Alevîler, Ehl-i Sünnet’e inat sünneti terk ediyor. Her neyse… Bu mesele hakkında fazla söz söyledik, zira bu, ulema arasında çokça bahis konusu olmuştur.</p>
			<p class="renkli-zeminli-parafraf_epuba-uyarla">Ey hak yolunda olan Ehl-i Sünnet ve Cemaat! Ve ey Ehl-i Beyt sevgisini yol edinen Alevîler! Çabuk bu mânâsız, haksız, zararlı ve bir hakikate dayanmayan anlaşmazlığı bitiriniz. Yoksa kuvvetli bir şekilde hüküm süren şimdiki dinsizlik cereyanı, birinizi diğerini ezmek için âlet edecek. Ve birinizi mağlup ettikten sonra o âleti de kıracak. Allah’ın birliğine inanan sizlerin, aranızda kardeşliği ve beraberliği emreden yüzlerce esaslı mukaddes bağ varken, ayrılığı gerektiren meseleleri bırakmanız şarttır.”</p>
			<p class="a_Paragraf_E">Üstad Bediuzzaman Hazretlerinin bu açıklamaları hepimize ışık tutuyor.</p>
			<p class="a_Paragraf_E">İlk iki halifenin dönemi Saadet asrı günleri gibi geçmiş, Hazreti Osman döneminde ise mülk ve sultanlık kokuları hissedilmeye başlamıştı.</p>
			<p class="a_Paragraf_E">Hazreti Ebu Zer meydanlarda dolaşıyor, Medine’de yükselen binaları, sofraları dolduran nefis yemekleri gördükçe hayıflanıyor, mal ve para hırsına düşenleri açıkça ayıplıyordu.</p>
			<p class="a_Paragraf_E">Ne acıdır ki Hazreti Osman’ın son dönmelerinde fitneler İslam toplumunu kasıp kavurmaya başlamıştı. Şam Valisi Muaviye, Üçüncü Halife’nin mülayemet temelleri üzerine şimdiden saltanat binasını kurmaya başlamış bulunuyordu.</p>
			<p class="a_Paragraf_E">İslam’ın Hilafet merkezi Medine, günlerce Haricilerin işgaline uğramış, Hazreti Osman evinde muhasara altında tutulmuş ve sonra da şehit edilmişti.</p>
			<p class="a_Paragraf_E">Hazreti Ali, kendisi gibi yiğit birer silahşör olarak yetiştirdiği oğulları Hazreti Hasan’la Hüseyin’i, Hazreti Osman’ı korumak için gönderdiyse de; Haricilerin önünde durmak mümkün olmamıştı.</p>
			<p class="a_Paragraf_E">O dönemin Lawrenceları olan Abdullah bin Sebeler iş başındaydı.</p>
			<p class="a_Paragraf_E">Hazreti Osman’ı şehit eden ihtilalciler, Medinelileri toplayıp;</p>
			<p class="a_Paragraf_E">“Hilafet makamı boş kalmıştır, İslam ülkeleri başsızdır. Bu hal böyle devam edemez, siz şura ehli sayılırsınız, kararınız herkesçe makbuldür. En kısa zamanda halifeyi seçmezseniz Ali, Zübeyir ve Talha’yı da öldürürüz.” dediler.</p>
			<p class="a_Paragraf_E">Medinelilerin ısrarı üzerine Hazreti Ali, ateşten bir gömlek olan hilafeti sırtına almak zorunda kaldı. İşte İmam Ali’nin hilafet yolculuğu böyle zor bir zamanda başladı.</p>
			<p class="a_Paragraf_E">İmam Ali, halife olur olmaz Medine kapılarının birinden hızla çıkan bir süvari hurma bahçelerini geçerek uçsuz bucaksız çölde at koşturmaya başladı.</p>
			<p class="a_Paragraf_E">Terkisine attığı heybenin içinde Hazreti Osman’ın kanlı gömleği ile hanımı Hazreti Naile’nin kesik parmakları vardı.</p>
			<p class="a_Paragraf_E">Kanlı gömlek, Hazreti Osman’ın akrabası Şam Valisi Muaviye’ye ulaştı.</p>
			<p class="a_Paragraf_E">Hazreti Ali’nin ilk icraatı Şam, Mısır, Kufe ve Basra gibi eyaletlerin valilerini değiştirme teşebbüsü oldu. Zaten ihtilali ateşleyen bunların icraatları olmuştu.</p>
			<p class="a_Paragraf_E">Ne yazık ki bu illerin hiçbirinde yeni valiler görevlerine başlayamadılar, engellendiler.</p>
			<p class="a_Paragraf_E">Şam’ a giden yeni vali, Şam yakınlarında durdurularak, geri gönderildi, şehre sokulmadı.</p>
			<p class="a_Paragraf_E">Bunun üzerine İmam Ali, Muaviye’ye bir mektup yazdı.</p>
			<p class="a_Paragraf_E">Muaviye, Hazreti Aliye içi boş bir mektup gönderdi.</p>
			<p class="a_Paragraf_E">Halife Hazreti Ali, mektubu getiren elçiye; “Bu ne demek oluyor?” dedi.</p>
			<p class="a_Paragraf_E">Elçi; “Şam da öyle bir halk bıraktım ki kısastan, katillere verilecek cezadan başka bir şey düşünmüyorlar. Binlerce insan her an camide Hazreti Osman’ın kanlı gömleği önünde yas tutuyor.” dedi.</p>
			<p class="a_Paragraf_E">Mekke fethinde Müslüman olan Ebû Süfyan’ın oğlu Muaviye’nin, Şam halkı nazarındaki değeri pek büyüktü.</p>
			<p class="a_Paragraf_E">Şam halkı, İslam’ı onlarla tanımıştı. Bu sebeple, Hazreti Ali ve diğer Sahabelerin İslâm’daki kıdemini, büyüklüğünü, Muaviye ile İmam Ali’nin fazilet derecesi konusunda mukayesesini yapacak durumda değillerdi.</p>
			<p class="a_Paragraf_E">Hem valileri hem komutanları olan ve uzun zamandan beri Şam’da bulunan Muaviye’ye çok bağlıydılar.</p>
			<p class="a_Paragraf_E">İslâm onlara, Muaviye aynasında yansımıştı. Onun görüş ve düşünceleri pek önemliydi.</p>
			<p class="a_Paragraf_E">Şam o zamanlar bir serhat şehriydi ve İslâm ordularının önemli bir karargâhı idi.</p>
			<p class="a_Paragraf_E">Sürekli Bizans saldırıları tehlikesi ile karşı karşıya olan stratejik bir konumu vardı.</p>
			<p class="a_Paragraf_E">Bu yüzden Şam orduları daima sefer ve gazaya hazırdı. Muaviye, bu orduyu uzak görüşlü siyasi bir deha ile yönetiyordu ve onları kendine bağlamıştı.</p>
			<p class="a_Paragraf_E">Muaviye’nin, Halife İmam Ali’ye biati reddetmesinin kendince sebepleri vardı…</p>
			<p class="a_Paragraf_E">Ona göre Hazreti Ali, Hazreti Osman’ın durumuna ve muhafazasına yeterli ilgiyi göstermemişti.</p>
			<p class="a_Paragraf_E">Hazreti Osman’ın katillerini ve isyana karışanları ordusunda barındırıyor, suçluları cezalandırmayı ağırdan alıyordu.</p>
			<p class="a_Paragraf_E">Bunlar, Muaviye bağlıları tarafından haklı bulunuyor ve destekleniyordu.</p>
			<p class="a_Paragraf_E">İmam Ali, Muaviye üzerine yürümeye hazırlanırken; Bizans İmparatoru da bunu fırsat bilerek, İslam topraklarına bir sefer hazırlığına başlamıştı.</p>
			<p class="a_Paragraf_E">Böylece aklı sıra fırsattan istifade İslam’ın yayılmasının önüne geçmiş olacaktı.</p>
			<p class="a_Paragraf_E">Muaviye’nin, Bizans İmparatoruna gönderdiği mektup tam bir şah eserdir;</p>
			<p class="a_Paragraf_E">“Eğer Şam üzerine sefer edecek olursan ben Halife ile aramdaki ihtilafı kaldırır, anlaşır ve İslam ordusunun öncüsü olarak senin üzerine yürürüm. Payitahtın olan o sisli, dumanlı Konstantiniyye’yi yıkar, kara kömür haline getirir, seni de domuz çobanı yaparım.”</p>
			<p class="a_Paragraf_E">Eğer Muaviye ile İmam Ali o günlerde anlaşmaya varsaydı, hem İstanbul o zaman fethedilmiş olur hem de İslam saflarına sokulan fitne dalgalanışı böyle büyük bir sefer sayesinde durulmuş olurdu.</p>
			<p class="a_Paragraf_E">Ne yazık ki bu olmadı.</p>
			<p class="a_Paragraf_E">Kader…</p>
			<p class="a_Paragraf_E">Muaviye’nin yeni valiyi Şam’a sokmayışı, ardından gönderdiği boş mektup, bir iç savaşın habercileriydi. Büyük bir fitne dalga dalga “Ben geliyorum.” diyordu.</p>
		</div>
	</body>
</html>
