<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Suya_Dusen_Kan-57</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Suya_Dusen_Kan" xml:lang="tr-TR">
		<div class="Basic-Text-Frame">
			<p id="_idParaDest-49" class="Baslik_1">Kerbela</p>
			<p class="ilk_harf"><span class="_idGenDropcap-1">K</span>aranlık; dağlar arasındaki küçük köyümüzü, bir daha hiç sabah olmayacak ve hayat bir daha hiç geri dönmeyecekmiş gibi örtüyordu.</p>
			<p class="a_Paragraf_E">Yarlarda dinmek bilmeyen rüzgâr uğulduyor, karlı boranlar kopuyordu.</p>
			<p class="a_Paragraf_E">Matem akşamlarının müdavimlerinin o karda fırtınada Derviş Odası’na doğru gidişleri görülmeye değerdi.</p>
			<p class="a_Paragraf_E">Paltoların etekleri savruluyor, şapkalar uçuyor, saçlar savruluyordu.</p>
			<p class="a_Paragraf_E">Rüzgar ıslık çalıyor, taşları şıngırdatıyordu.</p>
			<p class="a_Paragraf_E">Dağlar, tepeler yerinden oynuyordu sanki.</p>
			<p class="a_Paragraf_E">Karın, fırtınanın arasından çıkarak gelenler, sımsıcak odaya girince doğruca kor gibi yanan sobanın başına koşuyor, buz kesmiş ellerini sobaya tutarken; “Ne fırtına var dışarda” diyordu.</p>
			<p class="a_Paragraf_E">Birer ikişer herkes yerini almıştı.</p>
			<p class="a_Paragraf_E">Az sonra da fırtınanın arasından çıkarak Mehmet Hoca da geldi.</p>
			<p class="a_Paragraf_E">Mehmet Hoca, vaazlarında anlattığı gibi yaşayan sahih bir insandı.</p>
			<p class="a_Paragraf_E">Herkes çok heyecanlıydı. Sohbetin bir an evvel başlaması için sabırsızlanıyorduk.</p>
			<p class="a_Paragraf_E">Günlerden beri süren sohbetin yürekleri parçalayan bölümüne gelinmişti.</p>
			<p class="a_Paragraf_E">Mehmet Hoca, başladı gecenin sohbetine:</p>
			<p class="a_Paragraf_E">Merhamet ve zulüm de insan yüreğinde, tıpkı bu korkunç gecenin gökyüzündeki çılgınlığı gibi birbiri ile savaşıp duruyor. İmam Hüseyin bulundukları yerin Kerbela toprakları olduğunu öğrenince; “İndirin denkleri, yerimiz burası, ağırlıklar işte burada indirilecek.” dedi.</p>
			<p class="a_Paragraf_E">“Kabe’nin Rabbi’ne yemin olsun ki ceddimin bilip bildirdiği menzil burasıdır. Gayri dileyen çadır kurup konaklasın, dileyen gerisin geriye yurduna dönsün, Allah buraya kadar gelenlerden de razı olsun, gelmeyenlerden de…</p>
			<p class="a_Paragraf_E">Babam Sıffin’e giderken buraya uğramıştı. Ben de yanında idim. Buranın neresi olduğunu sordu. Kerbela denilince; mataracısı Ebu Abdullah’a; ‘burada biraz dur!’ diye seslendi.</p>
			<p class="a_Paragraf_E">Ebu Abdullah, ‘Niçin duracağız?’ diye sordu.</p>
			<p class="a_Paragraf_E">‘Onların hayvanlarından indirileceği yer burasıdır, kanların döküleceği yer burasıdır.’ dedi.</p>
			<p class="a_Paragraf_E">Bunun ne demek olduğu kendisine sorulunca da; ‘Muhammed Hanedanı’nın yükleri.’ dedi.</p>
			<p class="a_Paragraf_E">Babam, o gün burada Allah’ın Resulü ile arasında geçen bir olayı anlattı.</p>
			<p class="a_Paragraf_E">‘Ben bir gün Resulullah’ın yanına girmiştim. Gözlerinden yaşlar dökülüyordu. Ey Allah’ın Resulü! Seni gözlerinden yaşlar akıtacak dereceye getiren bir şey mi oldu?’</p>
			<p class="a_Paragraf_E">‘Evet! Biraz önce Cebrail yanımdaydı. Hüseyin’in Fırat kıyısında şehit edileceğini bana haber verdi. Onun toprağından sen de koklar mısın?’ dedi.</p>
			<p class="a_Paragraf_E">‘Evet.’ dedim.</p>
			<p class="a_Paragraf_E">Bunun üzerine elini uzattı. Bir avuç toprak avuçlayıp bana verdi. Gözlerimin yaşını tutmaya kadir olamadım.”</p>
			<p class="a_Paragraf_E">İmam Hüseyin; “Evet baba! Yıllar önce işaret ettiğin yerdeyim ama şimdi sen yoksun yanımda, sensizliğin acısı var yüreğimde.” dedi.</p>
			<p class="a_Paragraf_E">Çölü baştanbaşa yaran yeşil bereket Fırat, kıvrıla kıvrıla ufka uzanıyor, orada tepelerin ardındaki kızıllığa bağlanıyordu.</p>
			<p class="a_Paragraf_E">Fırat ağlaya ağlaya akıyor, rüzgâr inleye inleye esiyordu. Hurma dalları iç çeke çeke ses veriyordu. Burada en tabii şey matem, en göze görünür renk siyah, en cana yakın duygu gönül acısıydı.</p>
			<p class="a_Paragraf_E">Kafile, Mekke’den çıkalı neredeyse bir ay olmuştu. Bir aydan beri kızgın kumlar yatak, kızgın kayalar yastık olmuştu. Akranları ağaç gölgelerinde oyun oynarken Ehl-i Beyt çocuklarının ayak tabanları kızgın kumlarla dağlanıyordu. Haftalarca deve küfelerinde yol almışlardı, son bir haftadan beri de göz alabildiğince bir çölün ortasında askerler tarafından kuşatılmış bir halde mukadderatlarını bekliyorlardı.</p>
			<p class="a_Paragraf_E">Kerbela bir kavşaktı.</p>
			<p class="a_Paragraf_E">İbrahim’in ateşe atılması, Musa’nın denizi yarması, İsa’nın çarmıh cezasına çarptırılması gibi Al-i Muhammed’in de bu belalı çölde mahsur kalması gerekiyordu.</p>
			<p class="a_Paragraf_E">Bunlar insanların seçilmesini ve ayrışmasını sağlayan yol kavşaklarıydı.</p>
			<p class="a_Paragraf_E">Seçilmiş âbidler, zahitler topluluğu böyle çıkacaktı ortaya, fakat bunlar sapkınlar sürüsüne göre bir avuç kişiydi.</p>
			<p class="a_Paragraf_E">İsa Mesih’in dediği gibi kurtuluşa giden yol dardı, dar kapılardan geçmek gerekiyordu. Kerbela dar geçitti.</p>
			<p class="a_Paragraf_E">Kerbela’ya konduklarının dördüncü günü Kufe ordugâhında gözle görünür bir hareketlilik başladı. Ulakların biri geliyor, diğeri gidiyordu. Bir saat içinde Kerbela’da olacak yeni bir ordudan söz ediliyordu.</p>
			<p class="a_Paragraf_E">İmam Hüseyin çadırdan çadıra giriyor, gördükleri, duyduklarıyla bin parçaya bölünüyordu.</p>
			<p class="a_Paragraf_E">Yezit neden bu kadar ordu yığıyordu bir avuç insanın karşısına?</p>
			<p class="a_Paragraf_E">Zalim olduğundan mı, zalim olanın korkak olmasından mı? Yoksa zalim iktidarına tek direnen Ehl-i Beyt ailesini yeryüzünden kazımak hırsından mı?</p>
			<p class="a_Paragraf_E">Günün en taze ışıkları Kerbela topraklarını aydınlatırken, uzaklardan karaltılar görünmeye başladı. Karaltılar gittikçe çoğaldı. Askerlerin miğferleri, atların koşumlarındaki demirler güneşin taze ışıklarında parıldamaya başladı.</p>
			<p class="a_Paragraf_E">Gelen, Ömer bin Sa’d komutasındaki yeni orduydu.</p>
			<p class="a_Paragraf_E">Yeni ordunun askerleri, Hür bin Yezit’in bin kişilik öncü birliklerine karıştı.</p>
			<p class="a_Paragraf_E">Ömer bin Sad, Kufe’de yüksek rütbeli bir komutandı. Müslim bin Akil’in son vasiyetlerini yerine getirmiş, mektubunu bir ulakla Hazreti Hüseyin’e iletmişti.</p>
			<p class="a_Paragraf_E">Vali Ubeydullah, Kufe’ye geldikten sonra o da Rey valiliğine ve Destaba Deylem Serhatları muhafızlığına görevlendirilmişti.</p>
			<p class="a_Paragraf_E">Kararnamesi hazırdı. Askerleri ile Rey’e doğru yola çıkmaya hazırlanıyordu ki Bölge Valisi Ubeydullah bin Ziyad;</p>
			<p class="a_Paragraf_E">“Hüseyin işini hallet, ondan sonra askerlerinle yola çık.” dedi.</p>
			<p class="a_Paragraf_E">Ömer bin Sad, Hazreti Hüseyin’le karşılaşmak istemiyordu. İşi biraz ağırdan aldı.</p>
			<p class="a_Paragraf_E">“Beni bu işe bulaştırma.” dedi.</p>
			<p class="a_Paragraf_E">Bunun üzerine Vali Ubeydullah bin Ziyad;</p>
			<p class="a_Paragraf_E">“Eğer Hüseyin’le çarpışmaktan imtina edersen kararnameyi geri alır, seni azleder, evini yıkar, boynunu da vururum.” dedi.</p>
			<p class="a_Paragraf_E">Ömer bin Sa’d kötü yakalanmıştı. Mühlet istemiş, yakınlarına danışmıştı.</p>
			<p class="a_Paragraf_E">“Peygamber evlatlarının kanını mı dökmek istiyorsun, sakın böyle bir zulme bulaşma, ortak olma.” demişlerdi.</p>
			<p class="a_Paragraf_E">Ömer’in babası Sa’d bin Ebi Vakkas, dünyayı ayaklar altına almış birisiydi. Onun yanında mal ve makamın hiçbir kıymeti yoktu. Üstelik hayatta iken cennetle müjdelenmişti.</p>
			<p class="a_Paragraf_E">Mütevazı idi. Uhut’ta Resulullah’ın <span class="_aleyhisselam-_E _idGenCharOverride-1">(sallallahu aleyhi ve sellem) </span>önünde ok atmış, dağa sığınan Müslümanların yanına, müşriklerin çıkmasına oklarıyla engel olmuştu.</p>
			<p class="a_Paragraf_E">Ömer, o babanın oğluydu.</p>
			<p class="a_Paragraf_E">Fakat kısa zamanda fikirler başkalaşmış, âlemin ahvalinde değişmeler olmuştu.</p>
			<p class="a_Paragraf_E">Ömer bin Sad’da dünya hırsı, mal ve makam sevgisi üstün gelmiş, gözünü hırs bürümüştü. Rey valiliğinden vazgeçememiş ve kendini göz göre göre ateşe atmıştı.</p>
			<p class="a_Paragraf_E">Herkesi bir kan kokusu ve korkusu sarmıştı.</p>
			<p class="a_Paragraf_E">Valiye gelerek göreve hazır olduğunu söylemiş ve Kufe ordusunun başında Kerbela’ya gelmişti.</p>
			<p class="a_Paragraf_E">Ömer, ordu komutanlığını kabul ederken kafasında bu işi sulh yoluyla hallederim düşüncesi ağır basıyordu.</p>
			<p class="a_Paragraf_E">Onun içindir ki ordusuyla Kerbela’ya geldiğinde ilk işi İmam Hüseyin’e bir elçi göndererek niçin buraya geldiğini sormak oldu.</p>
			<p class="a_Paragraf_E">İmam Hüseyin, Hür’e dediği gibi, dedi:</p>
			<p class="a_Paragraf_E">“Şu şehir halkı, bana yazdılar, kendilerinin imamları bulunmadığını söylediler. Gelmemi istediler. Bu hususta bana kesin söz verdiler. Otuz bin kişi biat ettikten sonra bana hainlik ettiler. Yakınlarına geldiğim zaman aldandığımı anladım. Geldiğim yere dönüp gitmek istediğimde Hür bana mani oldu. Hatta beni şu ağaçsız bozkır yerde mahsur tuttu. Şu üç teklifimden birini kabul ediniz:</p>
			<p class="a_Paragraf_E">Bırakınız ben cihad etmek üzere hudut boylarına gideyim, yahut Yezit’in yanına varıp kendisiyle görüşeyim ya da dönüp Medine’ye gideyim.”</p>
			<p class="a_Paragraf_E">İmam Hüseyin’in bu son derece makul talepleri ordu komutanı Ömer bin Sad’ı sevindirdi.</p>
			<p class="a_Paragraf_E">“Allah’a şükürler olsun! Zaten vallahi ben de Hüseyin’le muharebeden affedilmemi istiyordum.” dedi.</p>
			<p class="a_Paragraf_E">Durumu, Kufe Valisi Ubeydullah’a yazdı.</p>
			<p class="a_Paragraf_E">Vali Ubeydullah, İmam Hüseyin’i serbest bırakmayı düşünmüşse de onun da yanında Medine’deki Mervan gibi bir şeytan vardı.</p>
			<p class="a_Paragraf_E">Şimir bin Zilcevşen adındaki bu melun;</p>
			<p class="a_Paragraf_E">“Ey Emir! Ömer kuşkusuz yanılıyor. Hüseyin artık senin elindedir, şayet bu kargaşadan kurtulursa seni asla yaşatmaz ve iş daha da zorlaşır. Görmüyor musun onun ne kadar yandaşı, babasının ne kadar çok bağlısı var, ne kadar çok seviliyor. Yarın buraya akın edecek ve dünyayı başına yıkacaklar.” dedi.</p>
			<p class="a_Paragraf_E">Vali Ubeydullah’ın içinde uyuyan nefret ateşi harlandı.</p>
			<p class="a_Paragraf_E">“Haklısın.” dedi Şimir’e.</p>
			<p class="a_Paragraf_E">Ömer bin Sad’ı kastederek; “Bu adam nerdeyse bizim aklımızı karıştıracaktı ve gafilce avlanmamıza vesile olacaktı.” dedi.</p>
			<p class="a_Paragraf_E">Vali Ubeydullah, İmam Hüseyin’in ikinci teklifi olan Yezit’e gönderme fikrini makul bulduğunda, Şimir ona da itiraz etti.</p>
			<p class="a_Paragraf_E">“Hayır! O senin hükmüne boyun eğip sana biat etmedikçe asla!” dedi.</p>
			<p class="a_Paragraf_E">Bunun üzerine Vali, ordu komutanı Ömer bin Sad’a şunları yazdı:</p>
			<p class="a_Paragraf_E">“O şimdi bizim ağımıza düşmüş vaziyette kurtulmayı ummaktadır. Hâlbuki vakit, kaçıp kurulma vakti değildir. Hayır! Elini elime koyup biat etmedikçe ona iyilik yok. Yanındakilerle birlikte biatı kabul ederse bana bildir.”</p>
			<p class="a_Paragraf_E">Şimir’e de; “Git! Eğer Ömer, Hüseyin’le çarpışmayı kabul ederse ne ala; eğer savaşmaktan kaçınırsa boynunu vur ve ordunun başına sen geç.” dedi.</p>
			<p class="a_Paragraf_E">Yüreği ateşteki tencereden daha kızgın olanların öfkesi galip gelmiş, Şimir şeytanı istediğini almıştı.</p>
			<p class="a_Paragraf_E">Valinin yazısını okuyan Ömer bin Sa’d büyük bir esefle; “Valinin bir iyilik dilediğini sanmıyorum.” dedi.</p>
			<p class="a_Paragraf_E">Bir elçiyle Valinin emrini İmam Hüseyin’e iletti.</p>
			<p class="a_Paragraf_E">İmam Hüseyin; “Bu yolda şu ölümden daha ötesi yok, öyleyse hoş geldi, safa geldi.” dedi.</p>
			<p class="a_Paragraf_E">Valinin vaatleri karşısında sanki o gün bütün Kufe halkı Kerbela’ya akın etmişti. Şehir boşalmıştı. Nerdeyse kadın ve çocuklardan başka kimse kalmamıştı.</p>
			<p class="a_Paragraf_E">Hepi topu yetmiş kişiye karşı, koca şehir, bütün askeri birlikler, komutanlar seferber olmuştu.</p>
			<p class="a_Paragraf_E">Hava da ağırlaşmıştı. Bir felaketin an be an yaklaşmakta olduğu anlaşılıyordu.</p>
			<p class="a_Paragraf_E">Fırat sel gibi gözyaşı döküyor, ah u efgânı gökleri tutuyor, iniltisi çölü titretiyordu.</p>
			<p class="a_Paragraf_E">Seyyide Zeyneb’in gözyaşları hiç durmuyor, yarı baygın halde kendisinden geçiyordu.</p>
			<p class="a_Paragraf_E">İmam Hüseyin; “Kardeşim, Allah’tan kork! Teselliyi Allah’ın merhametinde ara, her insan ve yaratılmış, her canlı bir gün ölecektir.” diye onu teselli etmeye çalışıyordu.</p>
			<p class="a_Paragraf_E">İmam Hüseyin ve ev halkı ölümle aralarında incecik bir perde olduğunu biliyorlardı.</p>
			<p class="a_Paragraf_E">Muharrem’in yedinci gününden itibaren su da yasaklanmıştı.</p>
			<p class="a_Paragraf_E">Fırat, az ilerde gürül gürül akarken Ehl-i Beyt susuzluktan cayır cayır yanıyordu. Diller, ağızlarda alev topuna dönmüştü.</p>
			<p class="a_Paragraf_E">Susuzluk dayanılmaz bir hal alınca İmam Hüseyin, baba bir kardeşi Celal Abbas’a yanına otuz atlı ile yirmi piyade alıp suya gitmelerini ve her birinin yanındaki kırbalarla su getirmelerini istedi.</p>
			<p class="a_Paragraf_E">Amr bin Haccac onlara mani olmak istedi. Süvariler, Amr’ın askerleri ile kavga ederken, piyadeler kırbaları doldurup çadırlara ulaştırdılar.</p>
			<p class="a_Paragraf_E">Komutan Ömer bin Sad, ağırdan alıyor, işi barışla sonuçlandırmak istiyordu.</p>
			<p class="a_Paragraf_E">Şimir şeytanı ispiyon etmiş olmalı ki Validen, ordu komutanı Ömer bin Sad’a yeni ve daha sert bir mektup geldi.</p>
			<p class="a_Paragraf_E">“Ben, seni orada Hüseyin’le günler geçiresin diye göndermedim, onun selamet ve bekasını dileyesin, diye de göndermedim. Benim katımda şefaatçisi ve kayırıcısı olman için de göndermedim. Ya hükmüme boyun eğsinler ya da üzerlerine yürü. Çünkü o asi ve şakidir. Yapmayacaksan askerler arasından ayrıl.”</p>
			<p class="a_Paragraf_E">680 yılının bir sonbahar güneşi daha çölde batarken Allah Resulü’nün evlatları Kerbela çölünde çepeçevre kuşatılmıştı.</p>
			<p class="a_Paragraf_E">Alev topu gibi kızaran ve olanca ihtişamıyla ufkun ardına kaymaya hazırlanan güneş, gökyüzünde oluşturduğu renkli ışık huzmeleriyle kederli bir güzellik oluşturmuştu.</p>
			<p class="a_Paragraf_E">Muharremin dokuzuncu perşembe günü, çöl ikindi güneşinde yanarken Ömer bin Sad, ordusuna “hazır ol” emri verdi.</p>
			<p class="a_Paragraf_E">Kumandanlarına, “Bölüklere ayrılın!” diye seslendi.</p>
			<p class="a_Paragraf_E">Kufe Valisi Ubeydullah, halktan gizlice Hazreti Hüseyin’in yanına gitmek isteyenlere karşı köprüyü önceden tutmuştu.</p>
			<p class="a_Paragraf_E">Kufe ordusu atlarına bindiler.</p>
			<p class="a_Paragraf_E">O sırada İmam, çadırının önünde oturuyordu. Koca bir ordunun üzerine doğru geldiğini görünce, kardeşi Celal Abbas’a “Git öğren, bakalım ne yapmak istiyorlar.” dedi.</p>
			<p class="a_Paragraf_E">Celal Abbas gitti ve Ömer bin Sad’ın karşısına dikildi:</p>
			<p class="a_Paragraf_E">“Meramınız nedir?” dedi.</p>
			<p class="a_Paragraf_E">Ömer bin Sad; “Validen bize yazı geldi, emrine boyun eğmediğiniz takdirde işinizi bitirmemizi emretti.”</p>
			<p class="a_Paragraf_E">İmam Hüseyin, vakit kazanmak istiyordu:</p>
			<p class="a_Paragraf_E">“Gece saldırmasınlar, bir düşünelim bakalım.”</p>
			<p class="a_Paragraf_E">Talep iletildi ve kabul edildi.</p>
			<p class="a_Paragraf_E">Aşure gecesi imam yanındakilere;</p>
			<p class="a_Paragraf_E">“Öyle sanıyorum ki bu kavim yarın sizinle çarpışacak. Ben, sizin hepinize müsaade ediyorum, bu gece karanlık sizi bürüyünce benden ayrılınız, kimde kuvvet varsa ev halkımdan birinin elinden tutarak çevrenizdeki köylere dağılınız. Onlar ancak beni isterler. Beni gördükleri zaman sizin peşinize düşmekten vazgeçerler.” dedi.</p>
			<p class="a_Paragraf_E">Bu teklife hepsi birden karşı çıktı:</p>
			<p class="a_Paragraf_E">“Vallahi biz seni bırakıp hiçbir yere gitmeyiz, senden asla ayrılmayız.”</p>
			<p class="a_Paragraf_E">Onların sevgisi, sadece baharda olan bir sevgi değildi. Onlar, rüzgârın ağıdında, fırtınanın isyanında da sevmişlerdi birbirlerini.</p>
			<p class="a_Paragraf_E">Şimşekler çakarken, yıldırımlar indirmeler yaparken de sevmişlerdi. Kaderlerinin gülistanında da, haristanında da sevmişlerdi.</p>
			<p class="a_Paragraf_E">İmam Hüseyin, sadece onların değil, insanlığın da ikbal güneşiydi. Güneşten kaçılmaz, güneşe sırt dönülmezdi.</p>
			<p class="a_Paragraf_E">Işığa olan aşklarından ateşin etrafında dönerek can veren pervaneler gibi; yüzünün güzelliği bir ateş parçası olan İmam Hüseyin için yanmayı tercih etmişlerdi.</p>
			<p class="a_Paragraf_E">Bu muhteşem tablo, Divan edebiyatında aşkı anlatan ateş ve pervane metaforunun en güzel misallerinden biriydi.</p>
			<p class="a_Paragraf_E">İşte aşk buydu.</p>
			<p class="a_Paragraf_E">Sevgide sonsuzlaşmak buydu.</p>
			<p class="a_Paragraf_E">Sevenin, sevilen için en sevdiği şeyi feda edebilmesi böyle bir şeydi.</p>
			<p class="a_Paragraf_E">Ehl-i Beyt’in nazlı kelebekleri, Kerbela’nın kor ateşinde yanmayı yeğlemişti.</p>
			<p class="a_Paragraf_E">Namaza, Kur’an’a tahsisli son gecede son namazlar kılınıyor, son niyazlar, gazap fışkıran kumlara kurulu çadırlardan Sonsuzluğun Sahibine iletiliyordu.</p>
			<p class="a_Paragraf_E">Mehtaplı bir Muharrem gecesiydi…</p>
			<p class="a_Paragraf_E">Ay ışığı vurmuş serin sulardan yükselen havar türküsünü sabaha değin dinleyen Kerbela topraklarında şafak sökmeye hazırlanıyordu.</p>
			<p class="a_Paragraf_E">O gece Fırat; “Söyletmeyin beni! Yaram derindir, Fıratım ben… Ciğerleri yanan Ehl-i Beyt’e bir yudum su veremedikten sonra bunca suyu ne edeyim ben.” diyerek sabaha kadar ağlamış, sabaha kadar hıçkırıp durmuştu.</p>
			<p class="a_Paragraf_E">Çadırlarda, “Su! Su!’” diye inleyen çocuklar Fırat’ın aydınlık şırıltılarını duyuyor, kulaklara dolan serin şırıltılar anaların yüreklerini yakıyordu.</p>
			<p class="a_Paragraf_E">Gül dudaklar kuruyor, çadırlar yanıyor, çocuklar yanıyordu.</p>
			<p class="a_Paragraf_E">Berrak bir gökyüzünün altında ve bir masal ülkesini andıran rengârenk Kerbela çöllerinde sürüler halinde gezinen ceylanlar, marallar Ehl-i Beyt’e uyarak, Fırat’ın serin sularına mesafeli duruyorlardı.</p>
			<p class="a_Paragraf_E">İnsanlıktan uzak bir yerde, Kerbela’da kader, bir havar çığlığı gibi örüyordu Ehl-i Beyt’in hayatını.</p>
			<p class="a_Paragraf_E">Kerbela’da şafak söküyordu…</p>
			<p class="a_Paragraf_E">Elinden alınmış yavrusuna bir yudum süt veremeyen göğüsleri dolu bir ana gibi, ağlayarak, hıçkırarak, kendini yerden yere atarak en hazin şırıltılarla ay ışığında akıyor, akıyordu Fırat.</p>
			<p class="a_Paragraf_E">Aşura gecesinde Hazreti Hüseyin, çölde çadırlar arasında ve civarında yürüyor ve şöyle diyordu:</p>
			<p class="a_Paragraf_E">“Ey beni sevenler! Benden sonra bir yudum hoş içimli su içtiğinizde beni anın. Bir garib, bir şehidi duyduğunuzda bana da yanın!”</p>
			<p class="a_Paragraf_E">Seyyide Zeyneb o kadar gözyaşı döküyordu ki geceleri kimseler görmesin diye çadırın önüne çıkıyor, bir taşın üzerine oturuyor, saatlerce Fırat bir yanda, o bir yanda ağlıyorlardı.</p>
			<p class="a_Paragraf_E">Karşıda konaklayan Kufe ordusunun alacakaranlıkta parlayan meşaleleri görünüyor, çadırların arasından dumanlar tütüyordu.</p>
			<p class="a_Paragraf_E">Ardında tufanlar, fırtınalar saklayan bir sessizlik hâkimdi.</p>
			<p class="a_Paragraf_E">Çöl ölüm suskunluğundaydı.</p>
			<p class="a_Paragraf_E">Gece boyunca niyaza durmuş olan İmam Hüseyin, gece sırtını sabaha dayadığında o yorgun ve güzel gözleri bir ara kapanmıştı ki “Düşman saldırıya geçti!” nidasıyla hemen uyandırıldı.</p>
			<p class="a_Paragraf_E">Susuz dudaklarda buruk bir tebessüm belirdi.</p>
			<p class="a_Paragraf_E">‘Hüseyin’im! Ben seni bekliyorum, bugün bana kavuşacaksın,’ demişti, Gül Dedesi, Güllerin Efendisi.</p>
			<p class="a_Paragraf_E">Kerbela’da şafak söküyordu.</p>
			<p class="a_Paragraf_E">Gam kervanları Kerbela’dan geçiyordu.</p>
			<p class="a_Paragraf_E">Yezit’in ordusu güneşin bağrında sağılan yılanlar gibi kumlarda kıvrılarak, koşarak Ehl-i Beyt çadırlarına doğru akıyor, akıyordu.</p>
			<p class="a_Paragraf_E">Dünya gazap olmuş, asırların ve çağların hafızasını çağrıştıran en üstün annenin evlatlarının üzerine geliyordu.</p>
			<p class="a_Paragraf_E">Doğu ufku aydınlanmaya başlamış fakat henüz güneş doğmamıştı.</p>
			<p class="a_Paragraf_E">İmam son kez Kufe ordusuna seslendi:</p>
			<p class="a_Paragraf_E">“Ben son Peygamber Hazreti Muhammed’in torunuyum. Babam O’na ilk biat eden İmam Ali, bir amcam şehitlerin efendisi Hazreti Hamza, diğer amcam şehadetinden sonra kendisine iki kanat takılarak cennete uçan Cafer-i Tayyar… Dedem, ağabeyim Hasan’la bana; ‘bunlar benim reyhanlarım, cennetin efendileridir,’ buyurdu.</p>
			<p class="a_Paragraf_E">Ben Fatıma Betül’ün oğluyum, ben Peygamberin Canparçası’nın öz be öz oğluyum…”</p>
			<p class="a_Paragraf_E">Hafiften esen sam yeliyle İmam’ın sesi dağılıp toplanıyor, halka halka açılıp Kerbela arzından yedi kat semaya yayılıyordu.</p>
			<p class="a_Paragraf_E">Kerbela sahrasındaki bu ateşin konuşmaları, Yezit’in yürekleri taş kesilmiş askerleri dışında bütün cihan duyuyordu.</p>
			<p class="a_Paragraf_E">İmam Hüseyin’in kumandanlarından Züheyr bin Kayn da karşı tarafa hatırlatmalarda bulunuyordu:</p>
			<p class="a_Paragraf_E">“Nasıl olur? Seherlerde uyanıp Allah’a ibadet ediyor, Allah’ın Resulü’ne salat-u selam getiriyorsunuz, İmam Hüseyin, salavat getirdiğiniz Resulullah’ın torunudur, kendinize geliniz. İmam Hüseyin’e yardım etmeyecekseniz, bari zarar vermekten uzak durun... İmam Hüseyin’e kılıç kaldıran Resulullah’ın şefaatinden mahrum kalır…”</p>
			<p class="a_Paragraf_E">Konuşmalar karşılıklı uzayınca Şimir, Züheyr’i öldürmekle tehdit etti.</p>
			<p class="a_Paragraf_E">Yiğit sözlü Züheyir; “İmam Hüseyin’le ölmek, hainlerle kıyamete kadar yaşamaktan daha iyidir.” sözleriyle bu tehdide cevap verdi.</p>
			<p class="a_Paragraf_E">Konuşulanların karşı tarafta yankı bulmadığını gören İmam Hüseyin konuşmasının mecrasını değiştirdi:</p>
			<p class="a_Paragraf_E">“Mektuplarınızda; sünnet öldürüldü, nifak doğdu, hudut ve şeriat askıya alındı. Hemen gel umulur ki Allah ümmeti seninle düzeltir, dediniz.</p>
			<p class="a_Paragraf_E">Geldim.</p>
			<p class="a_Paragraf_E">Siz de, biraz kendinize gelin, düşünün. Beni öldürmek size iyilik getirir mi? Benim kanım size helal olur mu?”</p>
			<p class="a_Paragraf_E">Ömer bin Sad, “Eğer senin işin bana ait olsaydı, dilediğini kabul ederdim.” dedi.</p>
			<p class="a_Paragraf_E">İmam Hüseyin; “Ama işlediğin günah sana ait olacak ve bir gün ondan dolayı hesaba çekileceksin; sen benim kanımı dökebilir, bedenimi yakabilirsin ama ruhumu öldüremez, incitemezsin. Neden ihtişam ve iktidar peşindekileri mutlu etmek adına bana boyun eğdirmeye çalışıyorsun. Sen benim kardeşimsin.” dedi.</p>
			<p class="a_Paragraf_E">Sonra döndü, sevenlerine seslendi…</p>
			<p class="a_Paragraf_E">“Bu kavmin maksatları benden başkası değildir, sizin hakkınızda karar verdim, siz geri dönün, geri dönmeniz size helaldir.”</p>
			<p class="a_Paragraf_E">“Hayır! Vallahi ey Resulullah’ın oğlu, biz, canımızı sana feda kılmak için buradayız, asla ayrılmayız.”</p>
			<p class="a_Paragraf_E">Hazreti Hüseyin, onların hayırla mükâfatlandırılmalarını diledi.</p>
			<p class="a_Paragraf_E">Iraklılara ise beddua etti.</p>
			<p class="a_Paragraf_E">“Allah’ım! Bunlar beni aldattılar, babama, ağabeyime yaptıklarını bana da yaptılar. Allah’ım! Onların işlerini boz, dağıt, hepsini birer birer topla ve yok et!”</p>
			<p class="a_Paragraf_E">Kerbela bir çığlıktı, bir sesti: İkiyüzlülüğe, kaypaklığa ve arkadan vurma alçaklığına karşı yükselen bir ses…</p>
			<p class="a_Paragraf_E">Bağrından taş taş, duvar duvar medeniyetlerin yükseleceği bir ses…</p>
			<p class="a_Paragraf_E">Umranları öfke değil, ses kurardı.</p>
			<p class="a_Paragraf_E">Öfke sadece yıkar, yakar, yok ederdi.</p>
			<p class="a_Paragraf_E">Kerbela, Ses’in öfkeye tutsak olduğu yerdi.</p>
			<p class="a_Paragraf_E">Kerbela bir feryattı… Yüz üstü debelenen değil, izzetle yükselen bir feryat…</p>
			<p class="a_Paragraf_E">Kerbela, “Kula kulluk en büyük onursuzluktur!” diyenlerin diyarıydı.</p>
			<p class="a_Paragraf_E">“Sanılmasın ki boyun eğmemek bir kibir işidir. Ben de boyun eğerim.” diyordu İmam Hüseyin. “Ama bilirim ki Yezit’in önünde eğilirsem eğer, zalimlik azalacağına çoğalır. Ben kendi adıma değil, inananlar adına zalimin önünde başımı dik tutmaya çalışıyorum. Babam bir gün şöyle dedi bana;</p>
			<p class="a_Paragraf_E">‘Ordular seni ürkütmesin, sen sen ol kendinden kork! En büyük ordu insanın içinde tepinir. İçindeki orduya yenilirsen iki elim iki yakandadır.”</p>
			<p class="a_Paragraf_E">Züheyr, atını ileri sürüp şöyle seslendi:</p>
			<p class="a_Paragraf_E">“Ey Kufeliler! Sizi Allah’ın azabıyla korkuturum.</p>
			<p class="a_Paragraf_E">Ey Allah’ın kulları! Uyarırım sizi, Fatıma’nın oğlu, dostluğa sevgiye ve yardıma, Sümeyye’nin oğlundan daha layıktır.</p>
			<p class="a_Paragraf_E">İmam Hüseyin’e yardım etmeyecekseniz bari çarpışmayın.</p>
			<p class="a_Paragraf_E">Ey insanlar! Hüseyin’in öldürülmesine isterse sözlü olsun yardım eden kimseyi Allah dünyada üzüntüden üzüntüye, ahirette de azaplarının en şiddetlisine uğratır.”</p>
			<p class="a_Paragraf_E">Kufelilerden çıt çıkmıyordu.</p>
			<p class="a_Paragraf_E">İmam Hüseyin, tekliflerini yineledi…</p>
			<p class="a_Paragraf_E">“Bırakın ben cihad etmek üzere hudut boylarına gideyim, yahut Yezit’in yanına varıp kendisiyle görüşeyim, yahut da dönüp Medine’ye gideyim.”</p>
			<p class="a_Paragraf_E">İçlerinden birisi İmam Hüseyin’i vurmak için silaha sarıldı ve talihsiz adam İmama: “Seni cehennemle müjdelerim.” dedi.</p>
			<p class="a_Paragraf_E">İmam Hüseyin; “Hayır! Belki inşallah Rabbimin rahmeti, Peygamberimin rahmet ve şefaatiyle müjdelenirim.” dedi.</p>
			<p class="a_Paragraf_E">İmam Hüseyin’in her üç teklifinin de kabul edilmediğini gören otuz kadar Kufe askeri, atlarını mahmuzlayarak Ehl-i Beyt tarafına geçti.</p>
		</div>
	</body>
</html>
