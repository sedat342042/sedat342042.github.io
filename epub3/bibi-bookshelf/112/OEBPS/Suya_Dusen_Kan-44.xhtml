<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Suya_Dusen_Kan-44</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Suya_Dusen_Kan" xml:lang="tr-TR">
		<div class="Basic-Text-Frame">
			<p id="_idParaDest-38" class="Baslik_1">Muaviye’nin Vefatı</p>
			<p class="ilk_harf"><span class="_idGenDropcap-1">L</span>odos, karları eritmiş, yollar yine çamur deryasına dönmüştü. Yamaçlarda eriyen kar suları, köyün dere yatağını taşırmıştı. Coşkun derenin uğultusu, akşamın alacasında yüreklere ürperti salıyordu.</p>
			<p class="a_Paragraf_E">Yukarı Çeşme’nin başında kızların, kadınların şamataları duyuluyordu.</p>
			<p class="a_Paragraf_E">Bir günün daha bittiğini haber veren akşam ezanıyla birlikte, köy yavaş yavaş siyah bir şala bürünmeye başlamış, kızlar, doldurdukları testilerini omuzlarına alarak birer ikişer evlerinin yolunu tutmuşlardı.</p>
			<p class="a_Paragraf_E">El ayak ortalıktan çekilmiş, köyde yine derin bir sessizlik başlamıştı. Bir iki kurbağa sesinden ve uzaklardaki bir köpek havlamasından başka bir ses duyulmuyordu.</p>
			<p class="a_Paragraf_E">Bir de rüzgârın ürperti veren uğultusu…</p>
			<p class="a_Paragraf_E">Çok geçmeden, Aziz Amca’nın okuduğu yatsı ezanı köye can vermeye başladı.</p>
			<p class="a_Paragraf_E">Köyü kasıp kavuran soğukta, müezzinin sesi bazen incelerek uzaklaşıyor, bazen kalınlaşarak yakınlaşıyordu.</p>
			<p class="a_Paragraf_E">Mihrabın iki yanında yanan petrol lambasının esrarengiz aydınlığında; ışık ve gölge oyunları arasında kılınan yatsı namazından sonra herkes birer ikişer camiden çıkarak Derviş Odası’na doğru yöneldi.</p>
			<p class="a_Paragraf_E">Köylüler, yıldız böcekleri gibi el fenerlerini yaka söndüre; soğuğun hatır gönül tanımayan kırbaçları altında Derviş Odası’na doğru yürüyorlardı.</p>
			<p class="a_Paragraf_E">Gökte, kara kara bulutlar siyah atlar gibi birbirinin peşinden koşuyordu.</p>
			<p class="a_Paragraf_E">O gece Derviş Odası yine tıklım tıklım doldu.</p>
			<p class="a_Paragraf_E">Yaşlılar, gençler kapıya yakın yerlerde yerini aldılar.</p>
			<p class="a_Paragraf_E">Odadaki yaşlıların her biri yaklaşmakta olan fırtınadan dem vuruyordu.</p>
			<p class="a_Paragraf_E">Yaşlıların fırtına muhabbeti devam ederken Mehmet Hoca kapıda göründü.</p>
			<p class="a_Paragraf_E">Yine her zamanki yerine oturdu.</p>
			<p class="a_Paragraf_E">Sanki bir anda sadece konuşmalar değil, nefes almalar bile kesilmiş de herkes Mehmet Hocanın sesine kulak kesilmişti.</p>
			<p class="a_Paragraf_E">Miladi 680 yılıydı… Medine’de güneş, gökte bir alev kızıllığı bırakarak dağların ardında kayboluyordu.</p>
			<p class="a_Paragraf_E">Şam taraflarından gelen bir atlı, Medine baharında başlarını göklere uzatmış palmiyeleri, hurma ağaçlarını yıldırım hızıyla geçerek, arkasında toz duman bırakarak şehre girdi. Atı da kendisi de nefes nefeseydi. Doğruca vali konağına sürdü atını. Belli ki önemli bir haber getirmişti.</p>
			<p class="a_Paragraf_E">Atlı kimdi? Neyin nesiydi? Nereden gelmişti? Getirdiği haber ne olabilirdi?</p>
			<p class="a_Paragraf_E">Medineliler kulak kabarttılar…</p>
			<p class="a_Paragraf_E">Şehir kendini akşam dinginliğine bırakmıştı.</p>
			<p class="a_Paragraf_E">Biraz sonra vilayet konağından hızla çıkan bir ulak soluğu Medine mescidinde aldı.</p>
			<p class="a_Paragraf_E">O sırada İmam Hüseyin, dedesinin mescidinde akşam namazı kıldırıyordu.</p>
			<p class="a_Paragraf_E">Abdullah bin Zübeyir de oradaydı.</p>
			<p class="a_Paragraf_E">Ulak, İmam Hüseyin ve Abdullah bin Zübeyir’e;</p>
			<p class="a_Paragraf_E">“Vali sizi istiyor.” dedi.</p>
			<p class="a_Paragraf_E">Kör kuyuların, deryaları ayağına çağırdığı devirler başlamıştı.</p>
			<p class="a_Paragraf_E">İki dost birbirine bakıştı. Sonra ikisi de aynı şeyi düşünmüş gibi;</p>
			<p class="a_Paragraf_E">“Sen git, biz geliriz.” dediler.</p>
			<p class="a_Paragraf_E">“Muaviye ölmüş olabilir, bizi Yezit’e biat için çağırıyorlardır, ikimizin birden kapana kısılması uygun olmaz.” diye düşündüler.</p>
			<p class="a_Paragraf_E">Biraz sonra İmam Hüseyin, vali konağındaydı. Muaviye’nin özel işlerini takip eden Mervan bin Hakem de Valinin yanındaydı.</p>
			<p class="a_Paragraf_E">Tahminler doğruydu. Uzun süredir sağlık sorunları yaşayan Muaviye ölmüştü. Valilik de dâhil olmak üzere neredeyse kırk yıllık iktidarı son bulmuştu.</p>
			<p class="a_Paragraf_E">İmam Hasan’la yaptığı anlaşmaya uymayarak yerine oğlu Yezit’i veliaht tayin etmişti. Hâlbuki vicdanların kabul etmediği her icraat, iktidarın tabutuna çakılan bir çiviydi.</p>
			<p class="a_Paragraf_E">Muaviye hayatta iken iki şehirden çok çekiniyordu:</p>
			<p class="a_Paragraf_E">Mekke ve Medine…</p>
			<p class="a_Paragraf_E">Bu işin halli için ömrünün son yıllarında, Medine’ye Mervan bin Hakem’i göndermişti.</p>
			<p class="a_Paragraf_E">Mervan, hayatta olan sahabeleri ve sahabe evlatlarını mescitte toplamış ve Muaviye’den uzun uzun övgüyle söz ettikten sonra şöyle konuşmuştu:</p>
			<p class="a_Paragraf_E">“Şam meliki, size selam ve iyi dileklerini sunuyor.</p>
			<p class="a_Paragraf_E">Ümmetin bundan sonraki iyiliğini düşündüğünden öldükten sonra yerine bu iş için en ehil kişi olan oğluna biat etmenizi tavsiye ve istirham ediyor.” demişti.</p>
			<p class="a_Paragraf_E">Bunun üzerine Abdurrahman bin Ebu Bekir ayağa kalkarak;</p>
			<p class="a_Paragraf_E">“Ey Mervan! Siz böyle yapmakla Kayserler gibi saltanat kurmak istiyorsunuz. Biliyorsunuz ki Kayser ölünce yerine oğlu geçer, hem bu yaptığın iş, Ebu Bekir’in ve Ömer’in yolu değildir. Bilakis onların yoluna aykırıdır. Zira onların hiçbiri oğullarını veliaht tayin etmediler.” diyerek sert çıkmıştı.</p>
			<p class="a_Paragraf_E">Mervan’nın çabası yetmemiş olacak ki daha sonra Medine’ye, Muaviye bizzat kendisi gelmiş ve sahabenin ileri gelenleri ile görüşmüş ama hiçbir olumlu sonuç alamamıştı.</p>
			<p class="a_Paragraf_E">Muaviye buna rağmen yılmamış ömrünün sonlarına doğru Şam’daki sarayına illerin ileri gelenlerini çağırtarak ikna toplantıları yapmıştı.</p>
			<p class="a_Paragraf_E">Bu temaslar sonucunda bir hayli yol almış ve ölüm döşeğinde oğluna şunları söylemişti:</p>
			<p class="a_Paragraf_E">“Oğlum iktidarı ayağına kadar getirdim. Her şeyi sana kolaylaştırdım. Düşmanlarını sana karşı alçalttım. Arapları sana boyun eğdirdim. Hiç kimsenin bir araya getiremediği mülkü senin için bir araya getirdim. Ben, Hüseyin bin Ali, Abdullah bin Ömer, Abdullah bin Zübeyir, Abdurrahman bin Ebi Bekir dışında kimsenin sana zorluk çıkaracağını düşünmüyorum. Abdullah bin Ömer tek kalırsa sana biat eder. Kıyama kaldırıncaya kadar Abdullah bin Zübeyir’in yakasını Iraklılar bırakmaz. Eğer öyle yaparsa sen kazançlı çıkarsın. Eğer kalkmazsa sen de ona güzel davranırsın. Ebu Bekir’in oğluna gelince arkadaşları ne yaparsa onu yapar. Amma Hüseyin bin Ali’ye gelince işte Aslanın gücüyle karşına çıkar. Başını ezmek için her an fırsat kollar. Eğer bunu yapmaya kalkarsa dünyayı ona zindan et.” demişti.</p>
			<p class="a_Paragraf_E">İşte babasının vasiyeti gereği Yezit, halife olur olmaz ilk iş olarak Medine Valisi Velid’e bir ulakla mektup göndererek; İmam Hüseyin, Abdullah bin Ömer, Abdullah bin Zübeyir ve Abdurrahman bin Ebu Bekir’in biatlarını almasını, kaçınırlarsa boyunlarını vurmasını istemişti.</p>
			<p class="a_Paragraf_E">Vali Velid, Yezit’in emrini İmam Hüseyin’e iletti.</p>
			<p class="a_Paragraf_E">İmam Hüseyin bu duruma son derece hiddetlendi.</p>
			<p class="a_Paragraf_E">“Muaviye; Ağabeyim Hasan’a bir söz vermişti. Öldüğünde tahtını oğlu Yezit’e bırakmayacaktı. Bu şartla ağabeyim halifelik hakkından vazgeçmişti. Kan akmasın, Müslümanlar bölünüp dağılmasın, diye. Verilen sözler ne çabuk unutuldu. Simdi de kalkmış benden Yezit gibi birine biat etmemi istiyorsunuz.”</p>
			<p class="a_Paragraf_E">Vali Velid, bu sözler karşısında sustu, bir şey diyemedi.</p>
			<p class="a_Paragraf_E">Vali, iyilik ve sulh adamı idi.</p>
			<p class="a_Paragraf_E">“Peki şimdi evine dön. Halk, biat için toplandığında sen de gelir biat edersin.” dedi.</p>
			<p class="a_Paragraf_E">İmam Hüseyin çıkmak için kapıya yöneldiğinde;</p>
			<p class="a_Paragraf_E">O ana kadar Valinin yanında sessizce konuşulanları dinleyen Mervan:</p>
			<p class="a_Paragraf_E">“Eğer bu şimdi buradan ayrılacak olursa bir daha asla ele geçmez, onunla senin aranda çok çarpışma olur, en iyisi bu adamı hapset, yanından ayrılıp gitmeden ya biat alırsın ya da boynunu vurursun.” dedi.</p>
			<p class="a_Paragraf_E">İmam Hüseyin yerinden fırladı, Mervan’ın üstüne yürüdü;</p>
			<p class="a_Paragraf_E">“Ey Mervan! Sen yalan söyledin, Vallahi sen alçaklaştın, benim boynumu vurmaya ne sen kadir olabilirsin ne de o.” diyerek kapıyı vurup çıktı.</p>
			<p class="a_Paragraf_E">Vali konağından ayrılan İmam Hüseyin çoktan kararını vermişti.</p>
			<p class="a_Paragraf_E">Yezit’e asla biat etmeyecekti.</p>
			<p class="a_Paragraf_E">Bu inandığı dinin ilkelerini çiğnemek olurdu. Yezit gibi ayyaş, hafifmeşrep bir adama biat edilmezdi.</p>
			<p class="a_Paragraf_E">Artık Medine’de durması mümkün değildi. O gece ayrılmazsa ertesi gün her şey olabilirdi.</p>
			<p class="a_Paragraf_E">Eve geldi. Ehl-i Beyt fertlerini topladı.</p>
			<p class="a_Paragraf_E">Uzun süren görüşmelerden, Medine’ye veda kararı çıktı.</p>
			<p class="a_Paragraf_E">Yollarda yine göç vardı.</p>
			<p class="a_Paragraf_E">Son üveyk de yuvadan uçuyordu. Kerbela’ya doğru yolculuk başlıyordu.</p>
			<p class="a_Paragraf_E">Mehtabın ışığında yıkanan şehir, sürmeli gözlerini göklerden gelen ışıklarla kırparken, İmam Hüseyin elinde bir kandille evinin kapısında göründü…</p>
			<p class="a_Paragraf_E">Büyük ruhların derinleştirdiği diri bir sessizliğin, içli bir musiki gibi yükseldiği şehir dağıyla taşıyla ışıklı bir uykudaydı.</p>
			<p class="a_Paragraf_E">Ay ışığında ağaran Uhut, hörgüç hörgüç gözlerinin önündeydi.</p>
			<p class="a_Paragraf_E">Geçmişte, üzerinde yaşananlardan dolayı mahzundu.</p>
			<p class="a_Paragraf_E">Uhut’ta göğüslerini, dedesine siper eden yiğitler düştü hayaline.</p>
			<p class="a_Paragraf_E">Dünyanın tozuna toprağına bulaşmadan giden yiğitler…</p>
			<p class="a_Paragraf_E">Ve bir kor düştü yüreğine.</p>
			<p class="a_Paragraf_E">Allah’ın Resulü aralarından ayrılalı neredeyse yarım asra yaklaşmıştı.</p>
			<p class="a_Paragraf_E">Halife olduğunda komşunun koyunlarını sağan Ebu Bekirler, devlete ait mumu söndürdükten sonra selam alan Ömerler devri çok gerilerde kalmıştı.</p>
			<p class="a_Paragraf_E">Hazreti Osman döneminde eşkıyalar Medine’yi basmış, halifeyi şehit etmişlerdi.</p>
			<p class="a_Paragraf_E">İslam toplumunun başsız kaldığı o zor günlerde babası İmam Ali, hilafeti kabullenmekle sırtına ateşten bir gömlek giymişse de ortalık bir daha durulmamıştı.</p>
			<p class="a_Paragraf_E">İmam Hasan’dan sonra on yıl kadar bir sessizlik olmuştu.</p>
			<p class="a_Paragraf_E">Bu süre içinde sabretmiş, susmuş kendi içine kapanmış, babasından ve abisinden kalan manevi bir miras olan imameti sürdürmeye çalışmıştı.</p>
			<p class="a_Paragraf_E">Fakat Muaviye’nin vefatından sonra yerine oğlu Yezit’in geçmesiyle kapanan yaralar yeniden açılmıştı.</p>
			<p class="a_Paragraf_E">Yezit’e biatı mümkün değildi. Bu İslam’ın genleri ile oynamak olurdu.</p>
			<p class="a_Paragraf_E">54 yaşın verdiği olgun ve dinç bir kararlılıkla, elinde kandil Medine sokaklarında heybetle yürüyen İmam Hüseyin, kendisi ve ailesi için zindan günlerinin başladığının farkındaydı.</p>
			<p class="a_Paragraf_E">Böyle bir zalime biat etse İslam’ın ilkelerini çiğnemiş olacak, biat etmese kıskıvrak yakalanıp ya Şam’a gönderilecek ya da buna bile gerek duyulmadan boynu uçurulacaktı.</p>
			<p class="a_Paragraf_E">Bunu akşamüzeri gittiği valilikte Mervan’ın tehdit dolu sözlerinden anlamıştı.</p>
			<p class="a_Paragraf_E">Omuzlarına büyük bir yük binmişti. Babası İmam Ali’ninkiler gibi geniş olan omuzlar bu yükü kaldırabilecek miydi?</p>
			<p class="a_Paragraf_E">Muaviye’nin babası Ebu Süfyan, Mekke fethinde Mekke’nin reisiydi. Bedir savaşı onun yüzünden olmuş, Uhut’ta ve Hendek’te arkasına orduları takıp Resulullah’ın <span class="_aleyhisselam-_E _idGenCharOverride-1">(sallallahu aleyhi ve sellem) </span>karşısına dikilmişti.</p>
			<p class="a_Paragraf_E">Ebu Süfyan ve Hanımı Hind’in Mekke fethinde Müslüman olmalarıyla Peygamberin merhamet pınarında eriyip giden Emevi hanedanın benlik davası, önce yeniden depreşmiş, Yezit’le birlikte ise bütün dehşetiyle hortlamıştı.</p>
			<p class="a_Paragraf_E">Adaletin olmadığı yerde zorbalık olurdu.</p>
			<p class="a_Paragraf_E">Zulüm gelip kapıya dayandığında yol belliydi, menzil belliydi.</p>
			<p class="a_Paragraf_E">Elindeki kandille gecenin bir vaktinde Resulullah’ın <span class="_aleyhisselam-_E _idGenCharOverride-1">(sallallahu aleyhi ve sellem) </span>hanımlarından Ümmü Seleme’ye uğradı.</p>
			<p class="a_Paragraf_E">Büyük annesi sayılırdı.</p>
			<p class="a_Paragraf_E">Ümmü Seleme annemiz oldukça yaşlanmış, ufalmış, bir köşede büzülmüş kalmıştı. Allah Resulü’nün geride kalan tek hanımı oydu. Yaşı doksanı geçmişti.</p>
			<p class="a_Paragraf_E">İmam Hüseyin’i görünce, “Sen misin oğul.” dedi.</p>
			<p class="a_Paragraf_E">“Benim.”</p>
			<p class="a_Paragraf_E">“Gecenin bu vakti hayırdır oğul”</p>
			<p class="a_Paragraf_E">“Ey Müminlerin annesi! Buralardan gidiyorum, Allah’a emanet ol!”</p>
			<p class="a_Paragraf_E">Kandilin aydınlığında içi toprak dolu bir çanağa doğru yönelen Ümmü Seleme Annemiz birden irkildi, ürperdi:</p>
			<p class="a_Paragraf_E">“Gitme Hüseyin’im! Gitme, toprak kızarıyor, toprak kan kokuyor, gitme üveykim seni vururlar, bir sen kaldın Aba’nın altındaki üveyklerden, hepsi bir bir uçtu gitti. Peygamberlerin Üveyki deden uçtu, cennet kadınlarının hanımefendisi annen Fatımatüzzehra uçtu, Şah-ı Evliya baban Ali uçtu, Cennet gençlerinin efendisi ağabeyin Hasan uçtu…”</p>
			<p class="a_Paragraf_E">İmam Hüseyin; “Gitmeliyim.” dedi.</p>
			<p class="a_Paragraf_E">“Beni burada da sağ koymazlar, gidip Mekke’ye Allah’ın harimine sığınmalıyım.”</p>
			<p class="a_Paragraf_E">Aba Ehli’nin yuvadaki son üveykini bu ölüm yolculuğundan döndüremeyeceğini anlayan yaşlı Anne’miz, boynunu büktü.</p>
			<p class="a_Paragraf_E">Mahzun ve mükedder bir halde;</p>
			<p class="a_Paragraf_E">“Allah yolunu açık etsin oğul, Allaha emanet ol!” dedi.</p>
			<p class="a_Paragraf_E">“Allaha emanet ol ey Müminlerin annesi, hakkını helal et!” dedi İmam Hüseyin.</p>
			<p class="a_Paragraf_E">“Burada kalanlar senin ihtiyacını görecekler, seni yalnız bırakmayacaklar.”</p>
			<p class="a_Paragraf_E">Ümmü Seleme Annemiz’in evinden çıkan İmam Hüseyin, elinde bir kandille doğruca dedesinin kabrine yöneldi.</p>
			<p class="a_Paragraf_E">“Gitme Hüseyin’im, Gitme oğul, Resulullah’ın bana emanet ettiği toprak kızarıyor, toprak kan kokuyor, bu hayra alamet değil, gitme üveykim seni vururlar.” diye yalvaran Ümmü Seleme Annemiz’in sözleri beyninde uğulduyordu...</p>
			<p class="a_Paragraf_E">Kandili İki Cihan Serveri dedesinin başucuna bıraktı.</p>
			<p class="a_Paragraf_E">Çömeldi. Toprağı kokladı. Gül esintisi doldu yüreğine. Toprağı avuçladı, toprak parmaklarının arasından süzüldü. Süzülen toprağa yaşlı gözlerle baktı. Gözyaşları düştü toprağa. Toprak ıslandı.</p>
			<p class="a_Paragraf_E">“Ben gidiyorum Dede, ben gidiyorum.” dedi. Bunu sanki inler gibi söyledi. Sözcük yerine acı bir inilti sızdı dudaklarından.</p>
			<p class="a_Paragraf_E">“Bir zamanlar sen Mekke’den göçe zorlanmıştın ya… Medine’de nasıl karşılandığını anlatır dururdu annem. İlahiler ve sevgi seli içinde şehre girişin tarih olduydu hani… Şimdi ben tersini yapıyorum Dedeciğim! Medine’den çıkıp Mekke’ye, senin kovulduğun şehre gidiyorum. Oradan da nereye giderim bilemiyorum. Bildiğim bir şey varsa toprak kızarıyor, toprak kan kokuyor, bir zaman sana daraldığı gibi dünya şimdi de bana daralıyor.</p>
			<p class="a_Paragraf_E">Son günlerinin birinde bir kolunda babam, diğer kolunda Fazl olduğu halde mescidine gelmiştin ya! Hani, mecalin olmadığı için minberin üst basamağına çıkamamış, ilk basamaktan konuşmuştun;</p>
			<p class="a_Paragraf_E">‘Dağılmayın, birleşin, sizden öncekiler dağıldıkları için helak oldular’ demiştin.</p>
			<p class="a_Paragraf_E">“Ama biz dağılıyoruz Dedeciğim! İslam dünyası dağılıyor, kubbede çatırtılar var.</p>
			<p class="a_Paragraf_E">Ey iki cihan güneşi dedeciğim! Gelişinle geceler bile aydınlanmıştı, şimdi gün ortasında karanlıkta kalıyoruz. Bizi senden koparmak, senden yetim bırakmak istiyorlar, Sen yetimin halinden bilirsin.”</p>
			<p class="a_Paragraf_E">Mezarın başında ne kadar durduğunu dedesiyle neler konuştuğunu ve ne kadar dua ettiğini bilmiyordu. Vaktin epey ilerlemiş olduğunu tahmin ederek mezarın başından kalktı. Yağ kandilini eline aldı ve Baki kabristanlığına yöneldi.</p>
			<p class="a_Paragraf_E">Veda vaktiydi…</p>
			<p class="a_Paragraf_E">Annesi Fatıma Zehra ve ağabeyi Hasan oradaydı.</p>
			<p class="a_Paragraf_E">Baki kabristanlığının etrafı, Sel dağından getirilen siyah volkanik taşlarla çevriliydi.</p>
			<p class="a_Paragraf_E">Duvarlar yüksek değildi.</p>
			<p class="a_Paragraf_E">Canlılar susunca mezarlar konuşurdu.</p>
			<p class="a_Paragraf_E">Cennetü’l-Baki, mehtabın aydınlığında pırıl pırıl parlıyor, sessiz ve derinden bir hitapla, en hakikatli bir kitap gibi konuşuyordu.</p>
			<p class="a_Paragraf_E">Uhut Dağı’nın tepesinden gülümseyerek yükselen ve gökyüzünde tek başına salınmaya başlayan dolunay, her yeri gümüş bir ışıkla aydınlatıyordu.</p>
			<p class="a_Paragraf_E">Babası İmam Ali, sıkı sıkı tenbih etmişti. “Annenizin vasiyeti.” demişti. “Onu gece ziyaret ediniz, yalnız başınıza gidiniz, yerini kimseye söylemeyiniz.”</p>
			<p class="a_Paragraf_E">Annesi Fatıma Zehra’nın mezarı sır olarak kalacaktı. Onun için ziyaretler hep gece vakti, el ayak ortalıktan çekildikten sonra yapılırdı.</p>
			<p class="a_Paragraf_E">Kandili annesinin başucuna koydu. Annesinin mezarının üzerindeki toprağı karıştırıp düzeltti. Mezar toprağını değil, annesinin mübarek bedenini okşuyordu sanki. Onun kokusu ve onun sıcaklığıyla sarmalandığını hissetti bir an. Boğazına bir hıçkırık gelip düğümlendi. Ellerini semaya açarak uzun bir duaya başladı.</p>
			<p class="a_Paragraf_E">Annesi Hakk’a kavuşalı 48 yıl olmuştu.</p>
			<p class="a_Paragraf_E">Çocuk gibi mahzunlaştı. Annesine her geldiğinde neden böyle oluyordu, elli dört yaşındaki adam kendini annesini kaybettiği günlerdeki gibi beş altı yaşlarında bir çocuk gibi hissediyordu.</p>
			<p class="a_Paragraf_E">Otuz beş yıl birlikte yaşadığı babasını çok özlemişti kuşkusuz, ama sadece altı yıl birlikte yaşadığı annesine asla doyamamıştı. Ondan geriye kalan sadece başka hiçbir şeyde duyamadığı tatlılıkta bir kokuydu ve kız kardeşleri Seyyide Zeyneb’e ve Ümmü Gülsüm’e her sarıldığında o kokuyu, o sıcaklığı hissediyordu.</p>
			<p class="a_Paragraf_E">Annesinin siması geldi gözlerinin önüne: Duru, beyaz, nurlu siması…</p>
			<p class="a_Paragraf_E">Özlemleri, damla damla düştü annesinin toprağına.</p>
			<p class="a_Paragraf_E">“Ben gidiyorum anne!”</p>
			<p class="a_Paragraf_E">Hani bir bayram günü bana ve ağabeyim Hasan’a kendi ellerinle diktiğin elbiselerİ giydirmiştin ya!</p>
			<p class="a_Paragraf_E">Benimki kırmızı, ağabeyiminki yeşildi…</p>
			<p class="a_Paragraf_E">Sevincimizden doğruca dedemize koşmuştuk. Dedem minberde konuşuyordu.</p>
			<p class="a_Paragraf_E">Biz mescidin kapısından başımızı bir gösteriyor bir çekiyorduk...</p>
			<p class="a_Paragraf_E">Dedem daha fazla dayanamadı. Minberden indi. Bizi kucaklayıp, minbere çıktı. Başımızı okşadı, gözlerimizden öptü.</p>
			<p class="a_Paragraf_E">“Hasan bendendir, Hüseyin bendendir; beni seven onları sevsin, bunlar cennetin iki reyhanıdır.” dedi.</p>
			<p class="a_Paragraf_E">Bizi sevip okşarken, Cebrail Aleyhisselam elinde bir toprakla geldi.</p>
			<p class="a_Paragraf_E">Aralarında şöyle bir muhavere geçti.</p>
			<p class="a_Paragraf_E">‘Onları çok mu seviyorsun Ya Resulullah!’ dedi.</p>
			<p class="a_Paragraf_E">‘Evet.’</p>
			<p class="a_Paragraf_E">‘Ama ümmetin onları şehit edecekler.’</p>
			<p class="a_Paragraf_E">‘Ümmetim mi?’</p>
			<p class="a_Paragraf_E">‘Evet, ümmetin.’</p>
			<p class="a_Paragraf_E">‘Bu nemli toprak Hüseyin’in şehit edileceği yerdendir; ne zaman rengi kan kızılına dönerse görenler bilsin ki Hüseyin şehit edilmiştir.’</p>
			<p class="a_Paragraf_E">Dedem ağladı. Hem de çok ağladı.</p>
			<p class="a_Paragraf_E">Mescittekiler de ağladı.</p>
			<p class="a_Paragraf_E">O toprak kan kokuyor, o toprak kızarıyor anne! Ben gidiyorum anne! Toprak beni çekiyor, Kerbela toprakları beni çağırıyor, toprak bana “gel! gel!” diyor, ben gidiyorum anne! Kaderime doğru gidiyorum! Kerbela’ya doğru gidiyorum!</p>
			<p class="a_Paragraf_E">Hoşcakal anne! ”</p>
			<p class="a_Paragraf_E">Hıçkırıklar boğazına düğümlendi. Başka hiçbir şey söylemeden kandili mezarın üzerinden alıp kalktı. Cennetü’l Baki’nin giriş kapısına doğru yöneldi.</p>
			<p class="a_Paragraf_E">Eve geldiğinde, hanımı Rübab’ı, oğulları Ali Ekber ve Zeynü’l Abidin’i, kız kardeşleri Seyyide Zeyneb’i ve Ümmü Gülsüm’ü, baba bir kardeşi Celal Abbas’ı ve sair Ehl-i Beyt fertlerini kendisini bekler buldu.</p>
			<p class="a_Paragraf_E">Seyyide Zeyneb’in kocası Abdullah, baba bir kardeş Muhammed Hanefi, “gitme” diye yalvardılarsa da İmam Hüseyin;</p>
			<p class="a_Paragraf_E">“Benim niyetim ve muradım Allah’ın hakkımda dilediği şeydir. Kan dökülsün istemediğim için buradan çıkacağım.” dedi.</p>
			<p class="a_Paragraf_E">“Bu durumda seni yalnız bırakmayacağımızı biliyorsun.” dedi kız kardeşi Seyyide Zeyneb.</p>
			<p class="a_Paragraf_E">“Her nereye gidersen git! Ardın sıra geleceğiz.”</p>
			<p class="a_Paragraf_E">‘Ağabeylerin annesi’ Seyyide Zeyneb’in ve ondan bir yaş küçük olan Ümmü Gülsüm’ün gözlerinde derin bir hüzün vardı.</p>
			<p class="a_Paragraf_E">Ümmü Gülsüm; “Ben de geliyorum.” dedi.</p>
			<p class="a_Paragraf_E">Dünyanın gittikçe Ehl-i Beyt’e daraldığının hepsi farkındaydı.</p>
			<p class="a_Paragraf_E">Resulullah’ın <span class="_aleyhisselam-_E _idGenCharOverride-1">(sallallahu aleyhi ve sellem) </span>dünyadan göçerken Ehl-i Beyt’ini inananlara o kadar ısrarla tembih edişinin sırrı şimdi daha iyi anlaşılıyordu.</p>
			<p class="a_Paragraf_E">Demek dünya kendilerine dar edilecekti. Allah Resulü bunu görmüş ve son anında bile sadece hayattakilere değil, bütün asırlara seslenmişti;</p>
			<p class="a_Paragraf_E">“Aman ha! Ehl-i Beytim size emanet!”</p>
			<p class="a_Paragraf_E">Anneleri Hazreti Fatıma’nın vefatında Hazreti Hasan yedi, Hazreti Hüseyin altı, Seyyide Zeyneb iki, Ümmü Gülsüm sadece bir yaşındaydı. Annesiz geçen 48 yıl geride kalmıştı.</p>
			<p class="a_Paragraf_E">Seyyide Zeyneb, zamanla ağabeyleri dahil herkesin annesi olmuştu.</p>
			<p class="a_Paragraf_E">Ehl-i Beyt’in hem çocuklarını hem büyüklerini çekip çeviren, derleyip toparlayan oydu.</p>
			<p class="a_Paragraf_E">Annesinin vefatından sonra babası İmam Ali’nin sonraki evliliğinden doğan ve küçük yaşta annesini kaybeden kardeşi Celal Abbas’a, annesinin yokluğunu hiç hissettirmemişti. Yengesi Leyla Hanım’ın ölümünden sonra Ali Ekber’e ve ikinci yengesi, Acem şahının kızı, güzeller güzeli Şahrubanu’nun ölümünden sonra da Zeynü’l Abidin’e annelik yapmıştı. Bütün bunların yanında oğulları Avn ve Muhammed’e, annelerin en güzeli olmuştu.</p>
			<p class="a_Paragraf_E">Zeyneb, kim ağladıysa onun gözyaşı olup damlamıştı.</p>
			<p class="a_Paragraf_E">Onun için herkes ona ‘Ağabeylerinin Annesi’ diyordu. Tıpkı anneleri Hazreti Fatıma’ya ‘Babası’nın Annesi’ dedikleri gibi.</p>
			<p class="a_Paragraf_E">Allah Resulü’nün Yemen işi hırkasının altına alarak bunlar benim “Ev Halkım” dediği üveyklerin ilk dördü yuvadan uçalı yıllar olmuştu.</p>
			<p class="a_Paragraf_E">Bir tek kendisinden dört yaş büyük olan ağabeyi Hazreti Hüseyin kalmıştı.</p>
			<p class="a_Paragraf_E">Dedesi Allah’ın Resulü ve annesi Hazreti Fatıma sonsuz ufuklara kanatlanalı neredeyse yarım asır olmuştu. Babası İmam Ali, sabah namazına giderken bir talihsizin kılıcıyla şehit edileli yirmi yıla yaklaşmıştı. Babasından sonra ağabeyleri Hasan ve Hüseyin’le teselli buluyordu. Ama Hazreti Hasan da zehirleneli on dört yıl olmuştu. Şimdi ise hayatta tek tesellisi ağabeyi Hüseyin’di. Yuvanın son üveykini kaybetmek istemiyordu. O da giderse, kiminle teselli bulurdu, onun için yanından hiç ayrılmıyordu.</p>
			<p class="Yildiz_E">***</p>
			<p class="a_Paragraf_E">Ehl-i Beyt kafilesi, kurt kuş uykuda iken Medine’nin Güney kapısından açık bir alana çıktıklarında, sabah yakın olmasına rağmen çöl alttan alta hala yanmaya devam ediyordu.</p>
			<p class="a_Paragraf_E">Çocukluklarının, gençliklerinin geçtiği yerler yavaş yavaş geride kalıyor, şehrin ışıkları karanlıkta küçülüyordu.</p>
			<p class="a_Paragraf_E">Bundan 58 yıl önce Veda Tepelerinden bir dolunay gibi doğan dedeleri, cennet kadınlarının efendisi olan anneleri, çifte güzellerin büyüğü olan ağabeyleri geride kalıyordu.</p>
			<p class="a_Paragraf_E">Çöl uçsuz bucaksız denizdi.</p>
			<p class="a_Paragraf_E">Geceleyin parlayan ayın altında bembeyaz bir çöl denizinde ilerliyorlardı. Uzun ince ve eğri boyunlarıyla develer o çöl denizinde yüzen tufan gemileriydi sanki.</p>
			<p class="a_Paragraf_E">Dedeleri Allah’ın Resulü; “Ehl-i Beyt’im Nuh’un gemisi gibidir, binen kurtulur.” dememiş miydi?</p>
			<p class="a_Paragraf_E">Ehl-i Beyt gemisi ağır ağır ilerliyordu. Mehtabın ışığında içli bir insan gibi Uhut’un iç çekişi, ağlayışı seziliyordu.</p>
			<p class="a_Paragraf_E">Uhut, geçmişte kendi üzerinde yaşananlardan, Ehl-i Beyt gemisinin sahilden ayrılışından ve yeni tufanlarına dalışından mahzundu.</p>
			<p class="a_Paragraf_E">Yollarda yine göç vardı…</p>
			<p class="a_Paragraf_E">Bundan tam 58 yıl önce Mekke’den Medine’ye, şimdi Medine’den Mekke’ye…</p>
			<p class="a_Paragraf_E">Arada bir kuş sesleri, deve çıngıraklarının sesleri ve yük hayvanlarının sırtında birbirine çarpan kap kaçakların tıngırtıları duyuluyordu.</p>
			<p class="a_Paragraf_E">Asırlarca sürecek bir yolculuğa çıkmışlardı sanki…</p>
			<p class="a_Paragraf_E">Gece olmasına rağmen, geçtikleri yerler cehennem sıcağı gibi kavuruyordu. İnsanı dehşete düşüren ve ürperti veren bir ıssızlık ve kulakları sağır eden bir sessizlikle kuşatılmışlardı.</p>
			<p class="a_Paragraf_E">Bir de takib edilme endişesi. Kıskıvrak yakalanmak ve Medine’ye geri götürülmek ya da Şam’a Yezit’in yanına gitmeye zorlanmak…</p>
			<p class="a_Paragraf_E">Bu kavrulmuş topraklarda kendilerinden başka hiçbir canlı görünmüyordu.</p>
			<p class="a_Paragraf_E">Kafiledeki Ehl-i Beyt ailesi:</p>
			<p class="a_Paragraf_E">İmam Hüseyin’in kız kardeşleri Seyyide Zeyneb ve Ümmü Gülsüm…</p>
			<p class="a_Paragraf_E">Seyyide Zeyneb’in oğlu Abdullah…</p>
			<p class="a_Paragraf_E">İmam Hüseyin eşi Rübab, oğulları Ali Ekber, Zeynü’l Abidin, kundaktaki Abdullah ve kızları Fatıma, Sakine…</p>
			<p class="a_Paragraf_E">İmam Hüseyin’in baba bir kardeşlerinden Celal Abbas, Abdullah, Atik, Cafer, Ebu Bekir, Muhammed, Osman…</p>
			<p class="a_Paragraf_E">Hazreti Hasan’ın yetim evlatları Kasım, Abdullah, Müsenna, Ebu Bekir, Fatıma (İmam Hüseyin’in ortanca oğlu Zeynü’l Abidin’in eşi), Abdullah…</p>
			<p class="a_Paragraf_E">İmam Ali’nin ağabeyi Akil’in oğlu Müslim… Müslim’in oğulları Abdullah, İbrahim, Muhammed ve kızı Atike (İmam Hüseyin’in büyük oğlu Ali Ekber’in eşi),</p>
			<p class="a_Paragraf_E">Ali Ekber’in beş yaşındaki kızı Hacer ve üç yaşındaki oğlu Hamza.</p>
			<p class="a_Paragraf_E">Ehl-i Beyt kadınları, kızları, gençleri, çocukları hepsi İmam Hüseyin’i baba, Seyyide Zeyneb’i anne biliyorlardı.</p>
			<p class="a_Paragraf_E">İmam Hasan’ın çok genç denilebilecek yaşta zehirlenmesinden sonra evlatlarının hemen hepsi İmam Hüseyin’i hep baba bilmişlerdi.</p>
			<p class="a_Paragraf_E">İmam Hasan’ın oğlu Kasım, babası Hasan zehirlendiğinde henüz bir yaşındaydı. Aklı ermeye başladığında babası olarak İmam Hüseyin’i tanımış, o da babasızlığını hissettirmemek için evlatlarına verdiği sevginin kat kat fazlasını yeğenine vermişti.</p>
			<p class="a_Paragraf_E">İmam Hüseyin’in oğlu Ali Ekber, kafilenin öncü birliğinin başındaydı.</p>
			<p class="a_Paragraf_E">Koyu kahverengiye çalan yanık teni, geniş omuzları ve uzun boyuyla erkek çizgileri içinde güzeller güzeli bir gençti. Dedesi İmam Ali’den ve babaannesi Hazreti Fatıma’dan gelen bir asalet ve incelik ay ışığı gibi şavkıyıp duruyordu yüzünde. Bir yanıyla da babası Hüseyin’e benziyordu.</p>
			<p class="a_Paragraf_E">İmam Hüseyin, Zülcenah’ın sırtında, kafilenin en arkasındaydı.</p>
			<p class="a_Paragraf_E">Ve İmam Hüseyin son kez baktı Medine’ye.</p>
			<p class="a_Paragraf_E">“Elveda Medine… Elveda şehirlerin anası… Elveda Peygamber mescidinde kılınan namazlar… Elveda düşe kalka oynadığımız sokaklar… Elveda anamı bağrında barından Cennetü’l-Baki, Elveda Anacığım… Elveda, ağabeyim Hasan’la birlikte çocukken kaybolduğumuz şehir… Elveda! Dedemin bizi bulduğunda koyun koyuna sarılıp birbirimizle uyuya kaldığımız şehir… Elveda…”</p>
			<p class="Yildiz_E">***</p>
			<p class="a_Paragraf_E">Uyuyabilenler için tüm sessizliğini kuşanıp sakinlerini rahat ettirme derdinde olan uçsuz bucaksız çölde doğu ufku aydınlanmıştı.</p>
			<p class="a_Paragraf_E">Gece sırtını sabaha dayamıştı. Sabah namazı için mola verdiler. Namazlar, çölün ortasında İmam Hüseyin’in en hazin nağmelerle okuduğu Kur’an sesleri arasında kılındı.</p>
			<p class="a_Paragraf_E">Seher vakti olmasına rağmen çöl serinlememişti. Azıcık esecek olsa, o esintiyle birlikte harlı bir alev çarpıyordu yüzlerine.</p>
			<p class="a_Paragraf_E">Çölü, güneşin doğuşu öncesi aydınlık kaplayınca kafile yine hareket etti.</p>
			<p class="a_Paragraf_E">Yol almalıydılar.</p>
			<p class="a_Paragraf_E">Her an kıskıvrak yakalanabilirlerdi.</p>
			<p class="a_Paragraf_E">Uçsuz bucaksız çölde sivri tepelerin eteklerinde yürüyen Ehl-i Beyt kafilesinden başka hiçbir hareket yoktu.</p>
			<p class="a_Paragraf_E">Güneş gelip tam tepelerine dikilmişti. Çöle düşen ateş ortalığı cayır cayır yakıyordu.</p>
			<p class="a_Paragraf_E">Sığınılacak tek bir gölge yoktu.</p>
			<p class="a_Paragraf_E">Gölgeler küçüle küçüle gelip develerin ayakları dibine çekildi.</p>
			<p class="a_Paragraf_E">Çöl, çile demekti.</p>
			<p class="a_Paragraf_E">Bazen çöl fırtınası kasıp kavuruyordu ortalığı. Göz gözü görmüyordu. Heybelerdeki küçük çocukların durumu hepsinden perişandı.</p>
			<p class="a_Paragraf_E">Bazen çıkan bir kum fırtınası, serseri şekilde uçuşan kum taneleri kurşun gibi çarpıyordu nazenin yüzlere.</p>
		</div>
	</body>
</html>
