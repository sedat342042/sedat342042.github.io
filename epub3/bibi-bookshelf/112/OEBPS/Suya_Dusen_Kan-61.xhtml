<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Suya_Dusen_Kan-61</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Suya_Dusen_Kan" xml:lang="tr-TR">
		<div class="Basic-Text-Frame">
			<p id="_idParaDest-52" class="Baslik_1">Kerbela’ya Veda</p>
			<p class="ilk_harf"><span class="_idGenDropcap-1">G</span>ece, sırılsıklam siyah şalını köyün üzerine atmıştı.</p>
			<p class="O_Paragraf">Uzaklarda kabaran derenin ağır uğultusu duyuluyor, rüzgâr, ağaçlarda ağıtlaşıyordu.</p>
			<p class="a_Paragraf_E">Gökler, dün geceden beri ağlıyor, ağlıyordu.</p>
			<p class="a_Paragraf_E">Yollar, sokaklar seller içindeydi.</p>
			<p class="a_Paragraf_E">Köy bataklığa dönmüş, her yerde su tabakaları oluşmuştu. Su ve çamura batıp çıkan ayakların boğuk hışırtısı içinde Derviş Odası’na doğru tırmananlar Sarı Dede’ye duasını göndererek tahta basamaklardan odanın üst katına çıkıyorlardı.</p>
			<p class="a_Paragraf_E">O kadarcık bir yolda bile bazı yaşlıların dizlerinde derman kalmamış, gençlerin yardımıyla yukarı çıkmışlardı.</p>
			<p class="a_Paragraf_E">Emektar soba yine gürül gürül yanıyordu.</p>
			<p class="a_Paragraf_E">Mehmet Hoca sırılsıklam girdi içeri.</p>
			<p class="a_Paragraf_E">Uzun bir merhaba faslından sonra Deli Mehmet Dayı; “Hocam! Dün bizi perişan ettin, inan dünden beri gözyaşlarımız dinmedi.” dedi</p>
			<p class="a_Paragraf_E">“O sizin yüreklerinizin güzelliği.” dedi Mehmet Hoca.</p>
			<p class="a_Paragraf_E">“Gökler dün geceden beri ağlıyor.” diye söze karıştı Niyazi Dayı.</p>
			<p class="a_Paragraf_E">Hüzünlenen Mehmet Hoca dizlerinin üzerine çöktü; “On bir Muharrem sabahı Kerbela’da şafak kan-kızıldı.” diye başladı gecenin sohbetine.</p>
			<p class="a_Paragraf_E">“Bir Hüseyin sevdalısı artık kıyamete kadarki bütün şafakların kızıllığını, bir tabiat hadisesi değil, Hazreti Hüseyin’in uğradığı kanlı akıbet dolayısıyla her sabah güneşin kanlı gözyaşları olarak değerlendirecektir.</p>
			<p class="a_Paragraf_E">O sabah güneş, müthiş bir demir ocağı gibi çöl ufkunda göründü. Budanmış ağaç gibi kumların üzerinde sere serpe yatan Ehl-i Beyt gençleri üzerine en taze ışıklarını dökmeye başladı.</p>
			<p class="a_Paragraf_E">Kerbela gecesinde, sabaha kadar kan deryasında bekletilen Ehl-i Beyt kadınları ve çocukları, sabaha kadar bin kere ölüp bin kere dirilmişler, ölümün derin kuyularına çekilmişlerdi.</p>
			<p class="a_Paragraf_E">Fırat bir yandan, onlar bir yandan durmadan ağlamışlar, hepsinin de dilleri damakları kurumuş, ciğerleri kavrulmuş, bağırları yanmıştı.</p>
			<p class="a_Paragraf_E">Bir gün içinde asırlara sığmayan acılar yaşamışlardı. Ehl-i Beyt sevdalıları, bu acıları Ehl-i Beyt’e yaşatan Ömer b. Sa’d’dan dolayı, Ömer ismine hep soğuk durdular.</p>
			<p class="a_Paragraf_E">Acı haber tez duyulur, derler.</p>
			<p class="a_Paragraf_E">Kerbela’nın acısı tezden de tez duyuldu. Ümmü Seleme Annemiz daha Hazreti Hüseyin’in başı bedeninden ayrılır ayrılmaz “Eyvah! Üveykimi vurdular.” diye Medine’de feryadı bastı.</p>
			<p class="a_Paragraf_E">“Gitme Hüseyin’im! Gitme üveykim! Seni vururlar.” diye yalvardığı günden beri gözü hep o sırça çanaktaki topraktaydı.</p>
			<p class="a_Paragraf_E">Hazreti Hüseyin’in şehit edildiği an toprak kan kırmızı kesilmişti.</p>
			<p class="a_Paragraf_E">Ümmü Seleme Annemiz; “Allah onların kabirlerini ve evlerini ateş doldursun.” dedi ve bayıldı.</p>
			<p class="a_Paragraf_E">Medine kadınları da her taraftan feryada başladılar. Kopartılan feryatlardan Medine yerinden oynadı.</p>
			<p class="a_Paragraf_E">Bu hal bir de Allah Resulü’nün <span class="_aleyhisselam-_E _idGenCharOverride-1">(sallallahu aleyhi ve sellem)</span> vedasında yaşanmıştı.</p>
			<p class="a_Paragraf_E">Allah Resulü’nün amcasının oğlu Abdullah bin Abbas, aynı gün Medine mescidindekilere şunları anlatıyordu:</p>
			<p class="a_Paragraf_E">“Gece rüyamda Peygamberimizi gördüm. Son derece üzüntülü ve kederli idi. Elinde bir sırça çanak ve çanağın içinde toplanmış kan vardı. ‘Ya Resulullah bu nedir?’ diye sordum.</p>
			<p class="a_Paragraf_E">‘Bu Hüseyin ve arkadaşlarının kanıdır, Allah’ a arz etmeye götürüyorum’ dedi.”</p>
			<p class="a_Paragraf_E">Acı haber tezden de tez erişmişti yanık yüreklere…</p>
			<p class="a_Paragraf_E">Tarihin bir köşesinden zafer coşkuları kulaklarımıza dolarken, diğer bir köşesinden ölüm ağıtları yarar yüreğimizi.</p>
			<p class="a_Paragraf_E">Bu hep böyledir.</p>
			<p class="a_Paragraf_E">Matem haberleri ulaşınca Medine’de yer yerinden oynamış, Şam bahçelerinde ise sevinç gülleri açmıştı.</p>
			<p class="a_Paragraf_E">1O Muharrem Aşure günü, insanlık tarihi boyunca hep kavuşma ve kurtulma günü olmuştu ama Ehl-i Beyt için Kerbela’ydı.</p>
			<p class="a_Paragraf_E">Hazreti Âdem ile Havvâ Anamızın, kırk yıl dünya çöllerinde bir başlarına dolaştıktan sonra Arafat’ta buluşmaları Aşure günü gerçekleşmişti.</p>
			<p class="a_Paragraf_E">Şahlanan suların üzerinde minyatür bir hakikat sitesi olarak insanlığı ikinci dirilişe taşıyan Hazreti Nuh’un gemisi, çıktığı kış yolculuğundan Aşure günü sahil-i selamete çıkmıştı.</p>
			<p class="a_Paragraf_E">Hazreti İbrahim, yine Aşure gününde, yalımları gökleri tutan Nemrud’un ateşinin bir ucundan girip diğer ucundan çıkmıştı.</p>
			<p class="a_Paragraf_E">Hazreti Musa’ya Kızıldeniz bugün yol vermişti. Hazreti Yakub, Yusuf’una bugün kavuşmuştu.</p>
			<p class="a_Paragraf_E">Oysa biz Yusuf yüzlü Hüseyinimizden bugün ayrı düştük. Hüseyinimiz bela kuyusuna bugün düştü. Yezit’in yangınlarında bugün yandı. Kerbela tufanına bugün tutuldu.</p>
			<p class="a_Paragraf_E">10 Muharrem İslam Âlemi için matem oldu.</p>
			<p class="a_Paragraf_E">Kerbela binlerce neyin “Huuu!” diye üflediği bir keder ülkesiydi.</p>
			<p class="a_Paragraf_E">Sanki binlerce ney ateş üflüyordu Kerbela’da.</p>
			<p class="a_Paragraf_E">Kerbela suların bile yandığı bir ateş ülkesiydi.</p>
			<p class="a_Paragraf_E">Kerbela açık bir morg gibiydi. Kufeliler, 83 kişi olan kendi ölülerini gömmüşler, Ehl-i Beyt’i ve sevenlerini açıkta bırakmışlardı.</p>
			<p class="a_Paragraf_E">Şehitlerin kesik başlarını mızrakların ucuna takan Kufe ordusu günün ilk ışıklarıyla Kerbela’dan ayrılmaya başlamıştı.</p>
			<p class="a_Paragraf_E">Kadınların ve çocukların şehitlere veda sahnesi Kerbela’nın en acıklı sahnelerinden biriydi.</p>
			<p class="a_Paragraf_E">Şehitlerin kanlı bedenlerine son kez sarılan kadınları ve çocukları yakınlarından ayırmak mümkün olmuyordu.</p>
			<p class="a_Paragraf_E">Feryatlar göklere yükseliyordu.</p>
			<p class="a_Paragraf_E">Güneşin taze ışıkları altında manzara cidden çok hazindi. Ağabeyi İmam Hüseyin’in başsız bedenine kapanan Seyyide Zeyneb’in feryatları arşı tutuyordu.</p>
			<p class="a_Paragraf_E">“Allah’ım! Bu kurbanı bizden kabul et! Ey göklerdeki bütün meleklerin kendisine salat ve selam gönderdiği dedem Muhammed’im! Şu yerde yatan kanlara ve kumlara belenmiş, başı kesilmiş beden, senin Hüseyin’indir.”</p>
			<p class="a_Paragraf_E">Seyyide Zeyneb’in; “Bacılarının ve çocuklarının gözleri önünde şehit edilen sürmeli ceylanım, ben sana kurban olurum.” feryatları Kufe askerlerini bile gözyaşlarına boğuyordu.</p>
			<p class="a_Paragraf_E">Nasıl bir cinayete araç olduklarını Seyyide Zeyneb’in feryatlarında görmeye çalışıyorlardı. Zorla sevdiklerinden koparılarak develere bindirilen kadınlar ve çocuklar develerden atlayıp şehitlere doğru koşuyor, cansız cesetlere sarılıyor, sille tokat yine bindiriliyorlardı.</p>
			<p class="a_Paragraf_E">Şimdi, Koca Mustafa Paşa’daki Sümbül Efendi Camisi’nin avlusunda İstanbul’umuza ruhaniyetleri ile can veren İmam Hüseyin’in kızları Sakine ve Fatıma’yı, başı kesilmiş, atların nalları altında ezilmiş babalarının kanlı cesedinden bir türlü koparmak mümkün olmuyordu. Askerlerin ellerinden kurtulup kurtulup babalarının üzerine atıyorlardı kendilerini.</p>
			<p class="a_Paragraf_E">Güneş doğuyor muydu Kerbela’ya yoksa batıyor muydu? Doğu neresiydi, batı neresiydi? Belli değildi.</p>
			<p class="a_Paragraf_E">Daha dün sabah hepsi sağdı ama şimdi hemen hiçbiri hayatta değildi. Allah’ım! Neydi bu yaşananlar? Dün sabaha geri dönülemez miydi? Bu nasıl bir kâbustu?</p>
			<p class="a_Paragraf_E">Kerbela’da şehit olan 72 kişinin 23’ü İmam Hüseyin’in ev halkındandı.</p>
			<p class="a_Paragraf_E">O tarihe kadar dünya böyle bir aile katliamı görmemişti.</p>
			<p class="a_Paragraf_E">Nihayet askerler, kadınları ve çocukları kırbaçlarla cesetlerden koparmayı başardılar. Develere bindirdiler. Develerin üzerindeki kadınlar ve çocuklar, dönüp dönüp şehitlerin cesetlerine bakıyor, her baktıklarında feryatları arşa yükseliyordu.</p>
			<p class="a_Paragraf_E">İmam Hüseyin’in eşi, kızları, gelinleri, torunları ve kız kardeşleri olmak üzere toplam dokuz kadın ve beş çocuktular…</p>
			<p class="a_Paragraf_E">Bir de hastalığına ve yüksek ateşine rağmen bütün bu acıları nasıl göğüslediği bilinmeyen yirmi üç yaşındaki Zeynü’l Abidin…</p>
			<p class="a_Paragraf_E">Kafile gittikçe uzaklaşıyor, kumlara uzanmış şehitler geride kalıyordu.</p>
			<p class="a_Paragraf_E">Ehl-i Beyt’in körpe gençleri Kerbela’nın kızgın kumlarının üzerinde günün taze ışıklarında öylece yatıyorlardı.</p>
			<p class="a_Paragraf_E">İşte ‘Büyük Kurban’ İmam Hüseyin’le birlikte Kerbela’da yatanlar:</p>
			<p class="a_Paragraf_E">İmam Hüseyin’in oğulları: Ali Ekber, Cafer ve Abdullah,</p>
			<p class="a_Paragraf_E">İmam Hüseyin’in baba bir kardeşleri: Celal Abbas, Osman, Cafer, Abdullah, Muhammed ve Atik,</p>
			<p class="a_Paragraf_E">İmam Hasan’ın oğulları: Kasım, Ebu Bekir, Abdullah,</p>
			<p class="a_Paragraf_E">Seyyide Zeyneb’in oğulları: Avn ve Muhammed,</p>
			<p class="a_Paragraf_E">Müslim bin Akil’in oğulları: Abdullah, Ali, Muhammed ve Abdurrahman,</p>
			<p class="a_Paragraf_E">Müslim bin Akil’in kardeşi Abdullah ve yeğeni Muhammed bin Abdullah bin Akil…</p>
			<p class="a_Paragraf_E">Şehitleri incitmekten korkarcasına incecikten esen bir çöl rüzgârı, topraklara belenmiş cansız cesetlerin, kanlı elbiseler ve paramparça olmuş gül yüzlerin üzerlerine toz toprak saçıyordu. Üzerlerinde uçuşan akbabalar ve kartallar inmek için fırsat kollamaktaydı.</p>
			<p class="a_Paragraf_E">Bir sonbahar sabahının taze ışıkları vuruyordu yüzlerine.</p>
			<p class="a_Paragraf_E">Gökler ağlıyor, melekler ağlıyor, Fırat ağlıyor, Murat ağlıyor, zemin ü asuman ağlıyordu.</p>
			<p class="a_Paragraf_E">Esirler kervanının komutanı Seyyide Zeyneb, hem söylüyor hem ağlıyor hem de gidiyordu…</p>
			<p class="a_Paragraf_E">“Ah Ey Muhammed! Sana gökteki melekler selam etsin! İşte Hüseyin, kana boyanmış ve azaları kesilmiş vaziyette yatıyor, kızların esir alınmış, zürriyetin öldürülmüş, rüzgâr onların üzerine toprak savuruyor.”</p>
			<p class="a_Paragraf_E">Allah’ım! Onlar için bir damla gözyaşı dökerek yürekten ağlayıp inleyenleri mükâfatlandır.</p>
			<p class="a_Paragraf_E">Kufeliler, kabrini belirsiz kılmak için kumlar ve topraklar arasında kayboluncaya kadar İmam Hüseyin’in cesedini atların altında çiğnetmişlerdi.</p>
			<p class="a_Paragraf_E">Kerbela yakınındaki Gadiriye köylüleri bir gün sonra toplanıp şehitlerin cesetlerini gömmek için geldiklerinde başsız bedenin bulunduğu yerden yayılan gül esintisinin peşine düşerek Hazreti Hüseyin’i buldular ve defnettiler.</p>
			<p class="a_Paragraf_E">İhanet ordusu Kufe’ye doğru yol alırken konakladığı vahada öğle namazına durdu. Namaz esnasında,</p>
			<p class="a_Paragraf_E">“Allah’ım! Hazreti Muhammed ve âline salat olsun” dedikleri peygamber hanedanının ellerini bağlamışlar Kufe’ye doğru acılar içinde sürüklüyorlardı.</p>
			<p class="a_Paragraf_E">Yol boyunca uğradıkları köylerin ve kasabaların sokaklarından geçerken çevre halk; elleri bağlı kadınları, masum yavruları, gözyaşları içinde seyrediyorlardı. Onlara koşmak, sarılmak isteyenler kılıçla durduruluyordu.</p>
			<p class="a_Paragraf_E">Peygamber ailesinin kadınları ve çocukları esir alınmış, kah yürütülerek kah çıplak develer ve katırlar sırtında elleri bağlı bir şekilde Kufe’ye götürüldüler.</p>
			<p class="a_Paragraf_E">Kadınlar ve çocuklar askerlerin arasında şehre girerken Kufeli kadınlar çığlıklar kopararak hüngür hüngür ağlamaya başladılar.</p>
			<p class="a_Paragraf_E">Seyyide Zeyneb ve Ümmü Gülsüm Kufe’nin sokaklarını, bahçelerini, bağlarını çok iyi biliyorlardı. Babalarının hilafeti zamanında dört yılı aşkın bir vakit kalmışlardı burada.</p>
			<p class="a_Paragraf_E">Babaları İmam Ali şehit edildikten ve ağabeyleri İmam Hasan’ın hilafeti elinden alındıktan sonra hazin bir firakla ayrıldıkları bu şehre yine pek hazin bir şekilde dönmüşlerdi.</p>
			<p class="a_Paragraf_E">Kadınlar ve çocuklar perişan bir halde, askerler arasında, Kufe sokaklarında gezdirilirken sokaklarda kadın erkek pek çok insan gözyaşı döküyordu.</p>
			<p class="a_Paragraf_E">Onların gözyaşları Seyyide Zeyneb’in acılarını azaltacağına, çoğaltmıştı.</p>
			<p class="a_Paragraf_E">Seyyide Zeyneb’in o gün Kufe halkına yaptığı konuşma şifahi edebiyatın şaheser örneklerindendir:</p>
			<p class="a_Paragraf_E">“Allah’a hamd ve babam Muhammed’e, O’nun pak ve mukaddes Ehl-i Beyt’ine selam olsun.</p>
			<p class="a_Paragraf_E">Ey Kufe halkı! Sizi yalancılar, hainler, bozguncular! Siz ey günahkârlar, dövünün artık. Asla dindirmesin Allah gözyaşlarınızı ve kalbiniz ebediyen acıyla sızlasın, kederle için için yansın. Biliyor musunuz kime benziyorsunuz? Elindeki ipini özene bezene saran, sonra da yeniden çözen ve enerjisini çarçur eden kadınlara benziyorsunuz. Doğruluktan, içtenlikten nasibi yokmuş o yalan yeminlerinizin. Biliniz ki sizin başkasına verecek hiçbir şeyiniz yoktur. Asılsız palavralarınızdan, sahte kuruntularınızdan, hilekârlığınızdan, dönekliğinizden, madrabazlığınızdan ve dalkavukluğunuzdan başka sermayeniz yoktur. Biliniz ki siz bir kepazeler ve karaktersizler sürüsüsünüz. Adi ve düşmüş kölelerden ne farkınız var sanki?</p>
			<p class="a_Paragraf_E">Husumet ve garazkârlık kanınıza işlemiş, eski mezarlar üstündeki çürümüş sıvalara ne kadar benziyorsunuz.</p>
			<p class="a_Paragraf_E">Bakınız, Allah’ın asla razı olmayacağı çok pis bir işe bulaştınız, öte dünya için çok az bir azık bıraktınız elinizde. Ağlayın artık kardeşime, ağlayın en pervasız feryatlarınızı salarak. Evet, çok ağlayın, ama az gülün; çünkü Hüseyin’e karşı giriştiğiniz alçaklığın pis suyu ile sırılsıklam oldunuz.</p>
			<p class="a_Paragraf_E">Kanının lekeleri hala ellerinizde duruyor ve artık isteseniz de silemezsiniz o lekeleri. Allah’ın son Resulü’nün ocağını söndürmek, O’nun halefini ve salihler içinden seçilmiş bir salihi katletmek davasından beraat etmeyi de silin kafanızdan.</p>
			<p class="a_Paragraf_E">Siz felaketler anında imdadınıza koşan bir insanı, en büyük dayanağınız olan bir insanı, hükümde ve amelde rehberiniz olan bir insanı şehid ettiniz, kudretinizin ulu burcunu şehid ettiniz. Unutmayın ki iğrençlikte sınırsız ve kötülükte dizginsiz ve dünyada bir eşi daha bulunmayan bir suçun sorumluluğunu yüklendiniz. Duruşma günü hazırladığınız o değersiz şeyler sizi ancak maskara eder. Allah’ın gazabına uğrayasıcalar, perişan olasıcalar, kahrolasıcalar.</p>
			<p class="a_Paragraf_E">Emekleriniz hepten heder oldu işte ve her geçen gün, düne göre daha sefil düşüyorsunuz. O yüce emelleriniz tek tek sönüyor ve siz yalnızca bütün dünyanın nefretine hedef olmuş değilsiniz. Siz aynı zamanda Allah’ın ebedi düşmanlığını da kazanmış bir topluluksunuz.</p>
			<p class="a_Paragraf_E">Yazıklar olsun sizlere ey Kufe halkı! Muhammed’i<span class="_aleyhisselam-_E _idGenCharOverride-1"> </span>en çok neresinden vurduğunuzu biliyor musunuz? Nasıl bir yemindir bu bozduğunuz ve kimin kanıdır bu akıttığınız?</p>
			<p class="a_Paragraf_E">Allah’ın hangi ayetlerini çiğnediniz? Gerçekten, öylesine iğrenç, öylesine menfur bir şey ki bu yaptığınız; gökyüzü yere kapaklanabilir, yeryüzü yarık yarık yarılabilir ve dağlar kül olup dağılabilir.</p>
			<p class="a_Paragraf_E">Unutmayın. Evet, unutmayın ki sizin cezanız hem yeğin hem çetin olacak. Hesap gününden önce bir an bile dönüp bakmayın bu tertibinize. Suçun işlenişi ile cezanın uygulanışı arasına bir sürelik bir zamanın girmesi, cezanın ertelenmesinden başka bir şey değildir. Her şeyin ölçüsünü Allah daha iyi bilir. Biliniz ki Allah sizi gözetlemektedir.”</p>
			<p class="a_Paragraf_E">Seyyide Zeyneb’in bu etkili konuşması halk arasında infial yaratmış, ağlama çığlıkları had safhaya erişmişti.</p>
			<p class="a_Paragraf_E">Bu sözleri duyan bir Kufeli şöyle demekten kendini alamamıştı: “Allah’a yemin olsun ki ben Zeyneb gibi etkili konuşan birine daha rastlamadım. Sanki o, babası Hazreti Ali’nin diliyle onlarla tartışıyordu.”</p>
			<p class="Yildiz_E">***</p>
			<p class="a_Paragraf_E">Kufeli askerler, mızrakların ucuna takılı şehit başları ile girmişlerdi şehre.</p>
			<p class="a_Paragraf_E">Ömer bin Sad, İmam Hüseyin’in kesik başını Valiye verilmek üzere bir gün önceden göndermişti.</p>
			<p class="a_Paragraf_E">Hazreti Hüseyin’in kesik başını getiren Havaley, Kufe’ye ulaştığında vali konağı çoktan kapanmıştı.</p>
			<p class="a_Paragraf_E">Havaley, kesik başı evine götürdü ve üzerine büyükçe bir tas leğen kapadı.</p>
			<p class="a_Paragraf_E">Havaley hanımı Nevvar’a; “Sana dünyanın servetini getirdim. İşte Hüseyin’in kesik başı evde, senin yanında duruyor.” dedi.</p>
			<p class="a_Paragraf_E">Hanımı Nevvar; “Yazıklar olsun sana! Herkes altın gümüş getirirken sen, Resulullah’ın <span class="_aleyhisselam-_E _idGenCharOverride-1">(sallallahu aleyhi ve sellem) </span>oğlunun başını getirdin öyle mi? Hayır! Vallahi! Bu evde senin başınla, benim başım bir yastıkta bir daha yan yana gelmeyecektir.” dedi ve yataktan fırlayıp giderek odanın bir tarafına oturdu.</p>
			<p class="a_Paragraf_E">Altında İmam Hüseyin’in başı bulunan leğene doğru bakarken, gökten inen bir nurun kesik başın üzerine bir direk gibi dikildiğini ve onun çevresinde beyaz bir kuşun da kanat çırparak dolaştığını gördü.</p>
			<p class="Yildiz_E">***</p>
			<p class="a_Paragraf_E">Sonraki gün Ehl-i Beyt kadınları ve çocukları Valilik konağına getirildiler.</p>
			<p class="a_Paragraf_E">Seyyide Zeyneb’in içini yine aynı acı bürüdü. Bu konak babasının döneminde hak ve adalet merkeziydi, bilmediği köşe yoktu konakta.</p>
			<p class="a_Paragraf_E">Büyük salona girdiler. Babası burada valilerle şehrin önde gelenleriyle toplantılar yapar, insanların dertleriyle ilgilenirdi.</p>
			<p class="a_Paragraf_E">Vali Ubeydullah’ın odasına alındıklarında, İmam Hüseyin’in kesik başıyla karşılaştılar.</p>
			<p class="a_Paragraf_E">Bir çığlık, bir feryat koptu…</p>
			<p class="a_Paragraf_E">Sadece konağı değil, Kufe’yi bile sarsan bu çığlıklar Vali Ubeydullah’ın taşlaşmış kalbine ulaşmıyordu. Elindeki değnekle İmam Hüseyin’in dudaklarına dokunarak; “Güzel bir delikanlıymış, hanginiz öldürdü onu?” diye alay ediyordu.</p>
			<p class="a_Paragraf_E">Zeyd bin Erkam, Valinin küstahlıklarına dayanamadı:</p>
			<p class="a_Paragraf_E">“Çek değneğini bu dişlerden! Ben onları Resulullah’ın öptüğünü gördüm.” dedi.</p>
			<p class="a_Paragraf_E">Vali:</p>
			<p class="a_Paragraf_E">“Vallahi! Yaşlanmış, bunamış olmasaydın senin boynunu vururdum.”</p>
			<p class="a_Paragraf_E">Zeyd’de korkacak yürek yoktu. Hem hıçkıra hıçkıra ağlıyor, hem konuşuyordu…</p>
			<p class="a_Paragraf_E">“Ey Arap topluluğu! Siz bundan sonra kölesinizdir. Siz Fatıma’nın oğlunu şehit ettiniz, Mercane’nin oğlunu da kendinize emir ve hâkim yaptınız. Hâlbuki o sizin hayırlı olanlarınızı öldürmüş, sizin kötü olanlarınızı da kendisine kul yapmak istemiştir. Siz de bu zillete razı oldunuz. Zillete razı olan kahrolsun.”</p>
			<p class="a_Paragraf_E">Bunları dedikten sonra valinin yanından çıktı, gitti.</p>
			<p class="a_Paragraf_E">Tanınmamak için eski bir elbise giymiş olsa da, saygıya layık bir melek gibi duran Seyyide Zeyneb’in etrafında hizmetçiler dönüp duruyordu. O kadar keder ve yorgunluktan sonra bile yüzünden asalet dökülüyordu.</p>
			<p class="a_Paragraf_E">Vali Ubeydullah;</p>
			<p class="a_Paragraf_E">“Kimdir bu hanım?” dedi.</p>
			<p class="a_Paragraf_E">“İmam Ali’nin kızı Zeynebb” dediler</p>
			<p class="a_Paragraf_E">Vali;</p>
			<p class="a_Paragraf_E">“Hamdolsun o Allah’a ki ayıp ve kusurlarınızı ortaya dökerek sizi rüsvay etti, öldürdü. Ortaya attığınız gülünç ve boş beyanlarınızı da yalana çıkardı.”</p>
			<p class="a_Paragraf_E">Seyyide Zeyneb; “Hamdolsun o Allah’a ki Muhammed Aleyhisselama mensubiyetle bizi şereflendirmiş ve bizi hususi bir temizlikle temizlemiştir. Hayır! İş senin dediğin gibi değildir. Allah ancak fasıkları, hak yoldan çıkmış olanları rezil ve rüsvay eder; facir, azgın günaha dalmış olanların da asılsız laflarını boşa çıkarır.” dedi.</p>
			<p class="a_Paragraf_E">Bir kırbaç gibi suratına inen bu laflar karşısında sersemleyen Vali; “Ev halkınıza Allah’ın yaptığını nasıl görüyor, nasıl yorumluyorsun ya?” dedi.</p>
			<p class="a_Paragraf_E">Seyyide Zeyneb; Âl-i İmran suresinin Uhut şehitleri hakkındaki, “...üzerlerine öldürülmek yazılmış, takdir edilmiş olanlar muhakkak yatacakları, öldürülecekleri yerlere çıkıp gideceklerdi.” mealindeki kısmını okuduktan sonra; “Allah ahirette seninle onları bir araya getirecek, Allah’ın huzurunda onlarla muhakeme olunacak, davalaşacaksınız.” dedi.</p>
			<p class="a_Paragraf_E">Vali Ubeydullah küplere bindi. Seyyide Zeyneb’e zulüm ve işkence yapmak istedi.</p>
			<p class="a_Paragraf_E">Amr bin Hureys: “Allah Valiye iyilikler versin, bu nihayet kadındır. Kadını herhangi bir sözünden dolayı sorumlu tutmak yaraşmaz.” dedi.</p>
			<p class="a_Paragraf_E">Bunun üzerine Vali; “Allah senin ev halkından taşkınlık ve azgınlıkta direnenleri ve ileri gidenleri böyle yok ederek içimin derdini giderdi.” dedi.</p>
			<p class="a_Paragraf_E">Valinin bu sözleri üzerine Seyyide Zeyneb ağladı.</p>
			<p class="a_Paragraf_E">“Sen yetişmiş yiğitlerimizi yok ettin, ev halkımı yok ettin. Ailemin şereflilerini, büyüklerini, yükselen dallarımı, kollarımı kestin, biçtin soyumu, kökümü kuruttun! Eğer senin derdin bunlardan iyileşebiliyor, için rahatlayabiliyorsa iyileş ve rahatla bakalım.” dedi</p>
			<p class="a_Paragraf_E">Hasta olduğu için Kerbela’dan kurtulan tek körpe genç Zeynü’l Abidin diyor ki;</p>
			<p class="a_Paragraf_E">“Beni bir Kufeli saklıyordu. Bana çok ikram ediyordu. Başımıza gelenlerden dolayı her yanıma girip çıkışında durmadan gözyaşı döküyordu.</p>
			<p class="a_Paragraf_E">Ben, eğer yanı hayırlı olan biri varsa bunun yanıdır, diyordum.</p>
			<p class="a_Paragraf_E">Bir ara sokaklardan bir münadinin sesi duyuldu.</p>
			<p class="a_Paragraf_E">‘Haberiniz olsun ki kim Ali bin Hüseyin’i (Zeynü’l Abidin) bulursa hemen getirsin, 300 dirhem verilecek,’</p>
			<p class="a_Paragraf_E">Ev sahibi yanıma girdi. Vallahi o yine ağlıyordu. ‘Korkuyorum,’ diyerek beni bağladı ve Valinin askerlerine teslim etti.</p>
			<p class="a_Paragraf_E">Üç yüz dirhemi de aldı.</p>
			<p class="a_Paragraf_E">Ben öylece bakakaldım.</p>
			<p class="a_Paragraf_E">Huzuruna çıkarıldığımda Vali; ‘Adın ne?’ dedi.</p>
			<p class="a_Paragraf_E">‘Ali’ dedim.</p>
			<p class="a_Paragraf_E">‘Allah, Ali bin Hüseyin’i öldürmedi mi?’ dedi.</p>
			<p class="a_Paragraf_E">‘O benim ağabeyimdi. Onun adı da Ali’ydi, Ali Ekber’di.</p>
			<p class="a_Paragraf_E">O benden büyüktü, halk onu öldürdü,’ dedim.</p>
			<p class="a_Paragraf_E">Vali; ‘Hayır! Onu Allah öldürdü,’ dedi.</p>
			<p class="a_Paragraf_E">Ben de Zümer Suresindeki; ‘Allah, ölenin ölümü zamanında, ölmeyenin de uykusunda ruhunu alır,’ ayetiyle, Al-i İmran Suresindeki; ‘Allah’ın izni olmadıkça hiçbir kimse için ölmek yoktur,’ ayetlerini okudum.</p>
			<p class="a_Paragraf_E">Bunun üzerine Vali öldürülmemi emretti.</p>
			<p class="a_Paragraf_E">Halam Seyyide Zeyneb bana sarılarak Valiye kükredi:</p>
			<p class="a_Paragraf_E">‘Döktüğün kanlarımız sana yeter. Onu öldüreceksen Allah aşkına onunla birlikte beni de öldür.’</p>
			<p class="a_Paragraf_E">İşte Hazreti Ali’nin soylu kızı Seyyide Zeyneb buydu. O en ıstırablı anında bile çok güçlüydü. Zalim bir valinin karşısında dişi bir kaplan kesilmiş, yüreği yiğitleşmişti.</p>
			<p class="a_Paragraf_E">Kendisine emanet edilen Ehl-i Beyt körpelerini korumak için başını korkusuzca kılıca uzatmaktan çekinmiyordu. Kerbela kasırgası, onu kudretli bir kale haline getirmişti.</p>
			<p class="a_Paragraf_E">Vali; “Şu akrabalık duygusu gerçekten hayret verici! Allah’a yemin ederim, ben onun, gerçekten Ali’yi öldürecek olsam kendisini de öldürmemi samimiyetle istediğine inanıyorum. Haydi, genci bırakın kadınlarla beraber gitsin.” dedi.</p>
			<p class="Yildiz_E">***</p>
			<p class="a_Paragraf_E">Ehl-i Beyt kadınları ve çocukları birkaç gün daha Kufe’de kaldıktan sonra Yezit’e götürülmek üzere Şam’a doğru yola çıkarıldılar.</p>
			<p class="a_Paragraf_E">Seyyide Zeyneb ve Ümmü Gülsüm’ün, babaları İmam Ali’nin Kufe yakınlarındaki mezarına bile uğramasına izin verilmedi.</p>
			<p class="a_Paragraf_E">Günlerce sürecek bir çöl yolculuğu başlamıştı yine.</p>
			<p class="a_Paragraf_E">Bazen uçsuz bucaksız çöl, bazen kıvrıla kıvrıla giden taşlı patikalar…</p>
			<p class="a_Paragraf_E">Belli bir hedefe değil de, sanki zaman ve mekan dışı meçhul bir geleceğe doğru gidiyorlardı.</p>
			<p class="a_Paragraf_E">Ehl-i Beyt kadınları Medine’den çıkalı neredeyse altı aydan bu yana kona göçe hep yollardaydılar.</p>
			<p class="a_Paragraf_E">Hayat nasıl bir şeydi?</p>
			<p class="a_Paragraf_E">Bazen koca şehirler birkaç insanı bağrına basmıyor, bazen sığınacak bir ağaç gölgesi bile bulunmuyor, bazen coşkun akan nehirler bile bir yudum su vermiyordu.</p>
			<p class="a_Paragraf_E">Çöllerde güneşler doğuyor, güneşler batıyordu.</p>
			<p class="a_Paragraf_E">Sıcaktan yanıp kavrulmuş, kömürleşmiş otlara ve dikenli çalılara rastlamak bile bir mucizeydi.</p>
			<p class="a_Paragraf_E">Bu kavrulmuş topraklarda kendilerinden ve etraflarında kuş uçurtmayan zalim askerlerden başka hiçbir canlı görünmüyordu.</p>
			<p class="a_Paragraf_E">O haşin askerleri gören börtü böcek bile korkularından kaçacak delik arıyorlardı. Gündüzleri, gökten fokur fokur kaynayan bir ateş yağmuru iniyor, çöller ipil ipil yanıyordu.</p>
			<p class="a_Paragraf_E">Azıcık esecek olsa o esintiyle birlikte harlı bir alev çarpıyordu yüzlerine.</p>
			<p class="a_Paragraf_E">Arada bir kuş sesleri, deve çıngıraklarının sesleri çölün sessiz çığlığına karışıyordu.</p>
			<p class="a_Paragraf_E">Asırlarca sürecek bir yolculuğa çıkmışlardı sanki…</p>
			<p class="a_Paragraf_E">Her birinin yürümekten ayakları patlamış, yüzleri kavrulmuş, gözleri yuvalarına kaçmış, genç yaşta belleri bükülmüş, kumdan bir canlı gibi düşe kalka hareket ediyorlardı.</p>
			<p class="a_Paragraf_E">Hele o çocukların haline yürek dayanacak gibi değildi.</p>
			<p class="a_Paragraf_E">Günlerden beri küfelerin içinde, güneşin bağrında, kum fırtınaları arasında yol alan çocuklar insanlıktan çıkmıştı.</p>
			<p class="a_Paragraf_E">Sarışın ikindilerde gölgeler uzasa da güneş, hararetinden bir şey kaybetmiyordu.</p>
			<p class="a_Paragraf_E">Kafilenin düşe kalka ilerlediği bir gün, sıcakla buğulanmış çöl ufkunda bir bina göründü.</p>
			<p class="a_Paragraf_E">Yaklaştıklarında yol üstüne kurulmuş bir manastır olduğunu fark ettiler.</p>
			<p class="a_Paragraf_E">Bu manastırın genç ve oldukça güzel rahibesi karşıladı kafileyi.</p>
			<p class="a_Paragraf_E">Kafilede esir muamelesi gören kadınların kim olduklarını öğrenince kafileyi Şam’a sevk eden görevlilere;</p>
			<p class="a_Paragraf_E">“Siz ey Müslümanlar! Siz kendi peygamberinizin torunlarının kafasını kesip, kızlarını da böyle elleri bağlı olarak bir zalimin sarayına mı götürüyorsunuz? Yazıklar olsun size! Cehennem ateşi size azdır. İslam sizin kanlı ellerinizle kirlenmiştir. Kerbela denilen çöl, Müslümanların utancı ve yüz karası olacaktır. Asırlar sonra bile kimse bu vahşetle hesaplaşmaya cesaret edemeyecektir. İsa’ya ihanet edenlerle ve onu çarmıha gerenlerle bizim hesaplaşmamız hiç de kolay olmadığı gibi.”</p>
			<p class="a_Paragraf_E">Kafile komutanı Şimir şeytanı, bu sözlerden etkilenecek biri değildi.</p>
			<p class="a_Paragraf_E">Vicdanı kapkara bir cehennemlikti o.</p>
			<p class="a_Paragraf_E">Kafile bir müddet sonra o manastırdan ayrıldı.</p>
			<p class="a_Paragraf_E">Günlerce süren bir yolculuktan sonra Ehl-i Beyt kadınları bitkin ve yorgun olarak Şam’a ulaştılar.</p>
			<p class="a_Paragraf_E">Kufe’de olduğu gibi Şam’da da halk yollara dökülmüştü. Kadınların ve çocukların yürek yakıcı hallerini görenler gözyaşlarına boğuluyordu.</p>
			<p class="a_Paragraf_E">Ehl-i Beyt kadınları huzuruna çıkarıldığında Yezit, Şam ehlinin önemli kişileriyle oturuyordu.</p>
			<p class="a_Paragraf_E">Kadın ve çocuklarla birlikte İmam Hüseyin’in kesik başı da Yezit’in önüne atıldı.</p>
			<p class="a_Paragraf_E">Sarayda bir feryat koptu.</p>
			<p class="a_Paragraf_E">Emevi kadınları da bu hazin tablo karşısında gözyaşlarını tutamadılar.</p>
			<p class="a_Paragraf_E">Zeynül Abidin elleri prangalı bir halde Yezit’in huzurundaydı. Hüzünlü bir vakar vardı yüzünde. O ürkek bir geyik yavrusu gibi değil, zincire vurulmuş bir aslan yavrusu gibiydi.</p>
			<p class="a_Paragraf_E">İmam Hüseyin’in başı gelse de kendisi gelmemişti.</p>
			<p class="a_Paragraf_E">Kadınlar kafilesini Yezit’e getiren Şimir, yerde duran İmam Hüseyin’in kesik başını işaret ederek;</p>
			<p class="a_Paragraf_E">“Ey Müminlerin Emiri! Bu kişi ev halkından on sekiz ve taraftarlarından altmış kişiyle birlikte yanımıza geldi. Onların önlerine gerildik. Biat etmelerini, aksi halde çarpışmaya hazır olmalarını söyledik. Sabahleyin güneş doğmadan önce üzerlerine yürüdük. Kendilerini çepeçevre her taraftan kuşattık ve işlerini bitirdik. İşte onların cansız cesetleri, topraklara belenmiş elbiseleri ve yüzleri…</p>
			<p class="a_Paragraf_E">Şimdi güneş onları eritmekte, rüzgârlar üzerlerine tozlar, topraklar saçmakta. Onların ziyaretçileri, üzerlerinde uçuşan akbabalar, kartallardır ve onlar bayram ediyorlardır.”</p>
			<p class="a_Paragraf_E">Şimir’in sözleri Ehl-i Beyt kadınlarını ziyadesiyle yaralamıştı.</p>
			<p class="a_Paragraf_E">İmam Hüseyin’in başı bir kap içerisindeydi.</p>
			<p class="a_Paragraf_E">Yezit, değnekle dudaklarına dokundu…</p>
			<p class="a_Paragraf_E">“Keşke bizim Bedir’deki yaşlılarımız görselerdi bunu.” dedi.</p>
			<p class="a_Paragraf_E">Yezit’in dedesi Uhut’ta ve Hendek’te arkasına orduları takıp Resulullah’ın <span class="_aleyhisselam-_E _idGenCharOverride-1">(sallallahu aleyhi ve sellem) </span>karşısına dikilen Ebu Süfyan’dı. Bedir harbi de onun yüzünden patlak vermişti.</p>
			<p class="a_Paragraf_E">Seyyide Zeyneb, Yezit’in bu buram buram benlik kokan sözleri karşısında daha fazla dayanamadı:</p>
			<p class="a_Paragraf_E">“Allah’ın ayetlerini yalanlayan ve insanları onlardan çeviren kimseden daha zalim olan kimdir? İnsanları ayetlerimizden alıkoymaya çalışanları, yapmakta oldukları engellemeden dolayı azabın en kötüsü ile cezalandıracağız.” mealindeki Kur’an ayetini okuyarak başladı sözlerine…</p>
			<p class="a_Paragraf_E">“Ey Yezit! Bizi aç ve sefil bıraktığına, bizim varlığımızı tehlikeye soktuğuna mı inanıyorsun? Bağlanmış ve zincire vurulmuş halimizle huzurunda bizi el pençe divan durdurmakla, bizi zavallı tutsaklar durumuna düşürdüğüne ya da bu yolla bizim üstümüzde egemenlik kurduğuna mı inanıyorsun? Allah katında bizim itibarımızı yitirdiğimizi, gözden düştüğümüzü, buna karşılık sizin de yüceldiğinizi, şereflendirildiğinizi mi düşünüyorsunuz? Sizin dış görünüşteki başarınızın, yüce şerefinizden ya da üstün konumunuzda ileri geldiğini mi sanıyorsunuz? Kibirli ve basiretsiz kılığına bakmadan buna mı dikmişsin gözünü? Dünya’yı elde ettiğine, bütün cihan üstünde nüfuz sahibi olduğuna mı inanmaya başladın yoksa? Dalavereli işlerinizin düzlüğe çıktığını ve kendini ülkenin efendisi, devletin de yöneticisi olduğunu mu sanıyorsun?</p>
			<p class="a_Paragraf_E">Ey azad edilmiş kölelerin zürriyetinden olan!...</p>
			<p class="a_Paragraf_E">Sizin kadınlarınız perdelerin ardına saklanacak da Resulullah’ın kızları tutsak edilecek ve pazar pazar kapı kapı dolaştırılıp halka teşhir edilecek ,öyle mi? Bu mu sizin adaletiniz? Bizim hicaplarımızı açtırmakla, Resulullah’ın Ehl-i Beyt’inin masumiyetini gerçekten ayaklar altına düşürdün. Senin kaprislerin yüzünden şehir şehir dolaştırıldık.</p>
			<p class="a_Paragraf_E">Dağlarda yaşayanlar, yol kıyılarında, pınar başlarında çadır açanlar şereflisiyle, şerefsiziyle, yaşlısıyla genciyle herkes, uzak demeden, yakın demeden bizi seyretti.</p>
			<p class="a_Paragraf_E">Eli iş tutan bir erkeğimiz yok ki yardıma gelsin, bir yakınımız yok ki imdada yetişsin.</p>
			<p class="a_Paragraf_E">Ey yüce Allah’ım! Hakkımızı bize geri ver. Bize zulmedenlerden intikamımızı al ve kanımıza girenlerin, yeminlerini bozanların, bütün erkeklerimizi kılıçtan geçirenlerin ve masumiyetimize gölge düşürenlerin başlarına gazap yağdır.</p>
			<p class="a_Paragraf_E">Ey Yezit! Bu vahşi azgınlığın günahı üstüne, bu katliam üstüne cümbüş yapma. Canlarını hak yolda sebil edenlerin, Allah’ın şanı uğrunda kurban olanların öldüğünü sanmayasın sakın. Hayır, onlar diridirler. Allah’tan gıdalarını almaktadırlar. Onlar, yaratıcıları tarafından kendilerine bağışlanan yüce şahadetin kutsallığındadır.</p>
			<p class="a_Paragraf_E">Senin defterini dürmek için yalnızca Allah kafidir; davacın, dedem Allah’ın Resulü olacaktır.</p>
			<p class="a_Paragraf_E">Sana karşı bizim yardımcımız, koruyucumuz da Cebrail olacaktır. Seni devlete başkan yapanlar ve Müslümanların sırtına zorba saltanatını yükletenler çok geçmeden görecekler başlarına nelerin geldiğini. Mezalimin meyvesi ancak nefrettir ve her taşkınlığın ardında bir acı yatar, içinizden hanginiz fark edebilirsiniz, kimin azıttığını, kimin sapıttığını?</p>
			<p class="a_Paragraf_E">Ey Yezit!</p>
			<p class="a_Paragraf_E">Bu aşikâr kepazelikleri hala savunacak kadar körsün. Unutma ki Duruşma Günü’nde bu kepazeliklerin cezasını mutlaka çekeceksin. Allah, kullarına asla zulmetmez, biz ancak O’na dayanmaktayız. O’na inanmaktayız. Bizi korumaya Allah kafidir. Tek sığınağımız O’dur bizim. Bütün umudumuz O’ndadır.</p>
			<p class="a_Paragraf_E">Gerçek çehreni saklamak istediğin için istediğin kadar hileye başvur.</p>
			<p class="a_Paragraf_E">Kitabını bize indiren Allah üzerine yemin ederim ki siz bizim sahip olduğumuz şeref ve mertebeye asla ulaşamayacaksınız. Ne bize bırakılan mirası ortadan kaldırmaya, ne bizim ışığımızı söndürmeye gücün yetecek, ne de bize karşı giriştiğin iğrenç ve alçakça hareketlerinle kendi hesabınıza kaydettiğiniz rezaletleri silip yok etmeye gücün yetecektir.</p>
			<p class="a_Paragraf_E">Şehitleri mutlu sona ve mağfirete kavuşturan Allah’a hamd ediyor ve onların yüksek derecelere ulaşmalarını ve Allah’ın nice nimetlerine kavuşmalarını temenni ediyorum.”</p>
			<p class="a_Paragraf_E">Seyyide Zeyneb’in bir kamçı gibi Yezit’in suratına inen bu sözleri, Ehl-i Beyt meşalesinin sönmediğini, sönmeyeceğini, Kerbela mateminden muhteşem bir medeniyet doğacağını haykırıyordu.</p>
			<p class="a_Paragraf_E">Kerbela kasırgasında titrek bir kandil gibi kalan Ehl-i Beyt ışığı, yeniden bir meşale ormanı haline gelebilmek için kahraman bir kadının yiğit yüreğine sığınmış görünüyordu. Kadınların önsezileri güçlüdür ve onlar medeniyetlerin taşıyıcılarıdır.</p>
			<p class="a_Paragraf_E">Yezit, Seyyide Zeyneb’in sözleri karşısında kendi sarayında rezil duruma düşmüştü.</p>
			<p class="a_Paragraf_E">O sırada Şamlı biri, Hazreti Hüseyin’in kızlarından Fatıma’yı kendisine isteme cüretinde bulunmuş, kızcağız korkusundan Seyyide Zeyneb’in elbisesine tutunmuştu.</p>
			<p class="a_Paragraf_E">Seyyide Zeyneb; “Biz esir değiliz.” diyerek karşı çıkınca Yezit, içinde bulunduğu durumdan çıkmak için “Burada kararları ben veririm.” dedi.</p>
			<p class="a_Paragraf_E">Kolay pes edecek biri değildi Seyyide Zeyneb. O yılmaz bir savunucuydu.</p>
			<p class="a_Paragraf_E">“Siyasi gücü arkana alarak bize böyle davranamazsın.” diyerek dişi bir kaplan gibi Yezit’e kükredi.</p>
			<p class="a_Paragraf_E">Yezit yine yumuşamak mecburiyetinde kaldı ve Zeynül Abidin’in zincirlerini çözdürerek:</p>
			<p class="a_Paragraf_E">“Allah Ubeydullah bin Ziyad’a lanet etsin, ben olsaydım babanın teklifini kabul ederdim. Allah’ın takdiri böyleymiş.” diyerek olayı yumuşatmaya çalıştı.</p>
			<p class="a_Paragraf_E">Yezit, Zeynü’l Abidin’e dönerek; “Her ne ihtiyacın olursa bana iletirsin, hemen karşılanacağını bilesin.” dedi.</p>
			<p class="a_Paragraf_E">“Kadınlar ve çocuklar sarayımda misafir edilsin, Zeynül Abidin özel bir odaya alınsın” diye de talimat verdi.</p>
			<p class="a_Paragraf_E">Ertesi gün, Hazreti Hüseyin’e reva görülenler için Şam halkının nasıl vicdan azabı çektiği ve yas tuttuğu anlaşılınca Yezit, bu olayın başına bir iş açacağı endişesiyle korumalar tahsis ederek Ehl-i Beyt kadın ve çocuklarını Medine’ye gönderme kararı aldı.</p>
			<p class="a_Paragraf_E">Aylar önce Medine’den umutla ayrılan kervan, aylar sonra bitkin ve yaralı olarak geriye dönüyordu.</p>
			<p class="a_Paragraf_E">Uçsuz bucaksız çöllerde yine aylarca sürecek bir yolculuk başlamıştı.</p>
			<p class="a_Paragraf_E">Aylar önce çıktıkları Medine’ye dönüyorlardı. Resulullah’ın <span class="_aleyhisselam-_E _idGenCharOverride-1">(sallallahu aleyhi ve sellem) </span>köyüne, baba ocağına, ana kucağına geri dönüyorlardı.</p>
			<p class="a_Paragraf_E">Fakat bu defa kervan çok eksikti, yiğitleri neredeydi? İmam Hüseyin, Ali Ekber, Abdullah, Kasım, Celal Abbas neredeydi?</p>
			<p class="a_Paragraf_E">Müslim bin Akil neredeydi?</p>
			<p class="a_Paragraf_E">Babamız şehit edildikten sonra yaşamak bizim neyimize, diyen Müslim’in oğulları Avn ve Muhammed neredeydi?</p>
			<p class="a_Paragraf_E">Peygamber ailesinin kadınları ve çocukları, korumaların arasında aylar önce ayrıldıkları Medine’ye girdiklerinde, dövünmeler, çırpınmalar, feryatlarla yer gök inlemeye başladı.</p>
			<p class="a_Paragraf_E">Medine, Allah Resulü’nün firakında yaşadığı günleri yeniden yaşıyordu.</p>
			<p class="a_Paragraf_E">Başta İmam Hüseyin olmak üzere, Zeynü’l Abidin dışında ailenin hiçbir genci geri dönmemişti.</p>
			<p class="a_Paragraf_E">En yürek yakıcı olanı da buydu.</p>
			<p class="a_Paragraf_E">İki kişinin kolunda zor yürüyen Ümmü Seleme annemiz, bitkin, yorgun, acıların yonttuğu Ehl-i Beyt kadınlarını görünce yaraları yeniden depreşti.</p>
			<p class="a_Paragraf_E">“Hüseyin’im hangi çölde vurdular seni, nasıl kıydılar sana?” diye inlemeye başladı.</p>
			<p class="a_Paragraf_E">Seyyide Zeyneb, Yezit’in zulmünü daha ilk gün başladı anlatmaya. Güçlü hitabetiyle her yerde Kerbela’da yaşananları anlatıyordu.</p>
			<p class="a_Paragraf_E">O konuşurken Medine sarsılıyordu. Kimse onu durduramıyordu. Medine artık eski Medine değildi.</p>
			<p class="a_Paragraf_E">Medine acı, Medine gözyaşı, Medine hasretti, Medine özlemdi.</p>
			<p class="a_Paragraf_E">Seyyide Zeyneb, başta dedesi Hazreti Peygamber, annesi Hazreti Fâtıma ve babası Hazreti Ali’nin soyuna has vasıfları şahsında toplamış bir kişiliğe sahipti. Onun belirgin özelliğinden biri çok zeki ve akıllı olmasıydı. Bu nedenle “Ukayletü Benî Hâşim/Hâşimî ailesinin en zeki kadını” lakabını almıştı. Sahip olduğu üstün zeka melekesi ile, ilmin kapısı olarak vasıflandırılan babası İmam Ali’den dini ilimleri tahsil etmiş ve ömrü boyunca kadınları irşad için ilim meclislerinde mürşide olmuştu. En çetin tartışmalarda verdiği hazır cevaplar da onun ne kadar akıllı bir kadın olduğunu ortaya koyuyordu.</p>
			<p class="a_Paragraf_E">Seyyide Zeyneb’in feryatları her tarafta konuşuluyor, Medine sınırlarını aşan konuşmaları Şam’dan, Kufe’den, Basra’dan duyuluyordu.</p>
			<p class="a_Paragraf_E">Sadece yaşadığı devir değil, Seyyide Zeyneb’in sesini bütün asırlar duydu. O’nun feryatları olmasaydı Kerbela hiçbir zaman vicdanlardaki yerini alamazdı. Yürekler yeteri kadar o acıyı duyamazdı.</p>
			<p class="a_Paragraf_E">O şehitliğin kıpkırmızı bahçelerinde yeni açılmış güllerin kokusunu canında ve elbisesinde hep taşıdı. Kerbela şehitlerinin mesajını, tüm cellat ve canilerin baskılarına rağmen tarihin yüreğine başarı ile ulaştırdı.</p>
			<p class="a_Paragraf_E">O, koyu karanlık gecelerdeki korkunç fırtınalarda, dümeni kırılmış, direkleri çökmüş Ehl-i Beyt gemisini, bütün bütün dağılıp gitmekten kurtaran, sağa sola savrulan parçalarını yeniden derleyip toparlayarak o aydınlık gemiyi, asırların fırtınalı okyanuslarına yeniden salan kahraman bir kaptandı. O, başı dik, yaman bir savunucuydu. O herkesin elinde tutmaktan korktuğu bir zamanda yüreği ile sönmeye yüz tutan meşaleyi yeniden tutuşturan ve matemlerden medeniyet çıkaran bir kahramandı.</p>
			<p class="a_Paragraf_E">Kerbela’da öne çıkan isimlerden biri de hiç şüphesiz, insanlığın rol model ailesi İmam Ali ve Hazreti Fatıma’nın küçük kızları Ümmü Gülsüm’dü. O da ablası Seyyide Zeyneb gibi Kerbela’da sembolleşen isimlerden biriydi.</p>
			<p class="a_Paragraf_E">Ehl-i Beyt kafilesi ile Şam’dan döndükten sonra ablası Seyyide Zeyneb’le birlikte Medine’de yaşıyordu. Peygamber’in vefatından az önce doğan Ümmü Gülsüm, annesi bu dünyaya gözlerini yumduğunda bir yaşındaydı.</p>
			<p class="a_Paragraf_E">Ümmü Gülsüm de ablası Seyyide Zeyneb gibi fesahat sahibi ve cesur bir kadındı.</p>
			<p class="a_Paragraf_E">Hazreti Ali ve Fatımâ’nın kızları Seyyide Zeyneb ve Ümmü Gülsüm anne ve babalarının kişilik ve karakterlerinden derin izler taşıyorlardı. Bedeli ne olursa olsun, hayatları boyunca hakkı ve hakikatı haykırmaktan hiç geri kalmadılar.</p>
			<p class="a_Paragraf_E">Onlar, söz ve yaşantılarıyla rol model ailenin ve insanlığın en güzel öncüleri oldular. Günümüzün kadınları ve kızlarının bu iki kız kardeşten alacakları çok şey vardır.</p>
			<p class="a_Paragraf_E">Seyyide Zeyneb bir süre daha Medine’de kaldı. Yezit, O’nun etkili konuşmalarının, iktidarına karşı meydana gelmesi kuvvetle muhtemel bir ayaklanmayı tetikleyebileceğinden korkuyordu. Medine valisine onu uygun bir yere sürmesini emretti.</p>
			<p class="a_Paragraf_E">Seyyide Zeyneb bu haberi alınca; “Başımıza neler getirildiğini Allah bilir. En iyi adamlarımızı öldürdükleri yetmiyormuş gibi, geriye kalanları da şehirden şehire hayvan sürüsü gibi sürmekteler. Allah’a yemin ederim ki kanımı akıtsalar bile, Medine’den hiçbir zaman kendi isteğimle çıkmam.” dedi.</p>
			<p class="a_Paragraf_E">Zeyneb’in başına bir şey gelmesinden korkan yakınları onu ikna ettiler.</p>
			<p class="a_Paragraf_E">Bunun üzerine Mısır’a giden Seyyide Zeyneb’i Mısır Valisi Müslime bin Muhalled büyük bir saygı ile karşıladı.</p>
			<p class="a_Paragraf_E">Burada çeşitli hastalıkların ve sıkıntıların içinde zayıf düşen Seyyide Zeyneb hiç bahar görmeyen bir gül gibi Miladi 682’de Sonsuzluğun Sahibi’ne yürüdü.</p>
			<p class="a_Paragraf_E">İslam dünyasının sahip çıktığı Seyyide Zeyneb’in bugün Medine, Mısır, Şam ve Musul’da da kabir ve makamları mevcuttur.</p>
		</div>
	</body>
</html>
