<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Suya_Dusen_Kan-48</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Suya_Dusen_Kan" xml:lang="tr-TR">
		<div class="Basic-Text-Frame">
			<p id="_idParaDest-41" class="Baslik_1">Basra Valisi Ubeydullah bin Ziyad Kufe’de</p>
			<p class="ilk_harf"><span class="_idGenDropcap-1">R</span>üzgâr esmiyor, haykırıyordu âdeta.</p>
			<p class="O_Paragraf">Köyü çevreleyen dağlardan, tepelerden, sırtlanlar, kurtlar, çakallar uluyor; daha ötelerden birbiri ardından duyulan gök gürültüleriyle karanlıklar içine gömülü köyde, ikide bir şimşekler yanıp sönüyordu. Yatsı sonrası, el fenerlerinin bir yanıp bir sönen sarı, soluk ışıklarıyla Derviş Odası’nın sakinleri hayaletler gibi yine yola düşmüşlerdi.</p>
			<p class="a_Paragraf_E">Camlarından ölgün ışıkların sızdığı toprak evlerden taşan şamatalar sokaklardan duyuluyordu.</p>
			<p class="a_Paragraf_E">Fırtına köyü kasıp kavuruyor, göz gözü görmüyordu.</p>
			<p class="a_Paragraf_E">Gürüldeyen gökler, dağlardan, derelerden gelen uğultular ürperticiydi. Ama Derviş Odası’nın yolcuları sevdalarına sadıktılar, vefalıydılar; her biri gecenin siyah perdesini yırtan, parçalayan seslerin arasından çıkıp gelerek yerlerini aldılar.</p>
			<p class="a_Paragraf_E">Çok geçmeden Mehmet Hoca da kapıda göründü.</p>
			<p class="a_Paragraf_E">“Ben ömrümde böyle bir gece görmedim.” diyerek girdi içeri.</p>
			<p class="a_Paragraf_E">O vakur tok sesiyle; “Daha dur bakalım hocam, hele bir yarını gör bakalım.” dedi Hacı Kadir.</p>
			<p class="a_Paragraf_E">“Tıpkı insan gibi, tabiat da bazen ne kadar uysal, bazen ne kadar ürkütücü oluyor.” dedi Deli Mehmet.</p>
			<p class="a_Paragraf_E">Emektar soba, soğuğa savaş ilan etmiş bir savaşçı gibi bütün gücüyle odanın içini ısıtmaya çalışıyor; tek katlı camların ve eskimiş pervazların ihanetine direnmeye çalışıyordu.</p>
			<p class="a_Paragraf_E">Fırtına, en zayıf noktalardan aralıksız baskınlar düzenliyor, oda sakinleri camlardan uzak durmaya çalışıyordu.</p>
			<p class="a_Paragraf_E">Mehmet Hoca yine her zamanki gibi iki dizinin üstüne çöktü ve geçiverdi başka bir boyuta:</p>
			<p class="a_Paragraf_E">“Kufe’de, Müslim bin Akil’in etrafındaki kalabalık her geçen gün kartopu gibi büyüyordu.</p>
			<p class="a_Paragraf_E">Yezit’in iki casusu, Kufe Valisi Numan bin Beşir’in, Müslim’in faaliyetlerine göz yumuşunu Yezit’e yazdılar.</p>
			<p class="a_Paragraf_E">“Kufe elden çıktı çıkıyor.” diyerek, çok acele yeni vali göndermesini istediler.</p>
			<p class="a_Paragraf_E">Yezit, Basra Valisi Ubeydullah bin Ziyad’a acele mektup gönderdi.</p>
			<p class="a_Paragraf_E">Mektubu alan ulak, kuş olup uçtu Basra’ya.</p>
			<p class="a_Paragraf_E">Yezit’in mektubunu, Vali Ubeydullah’a verdi.</p>
			<p class="a_Paragraf_E">“Kufe ek görev olarak senindir. Kufe’de kıyamet kopmak üzere… Kanatlan Kufe’ye uç… Haber aldığıma göre Kufeliler, yanlarına gelmesi için Hüseyin bin Ali’ye mektup yazmışlar. Hüseyin adına halktan biat alan Müslim’i derhal yakalayıp öldür.”</p>
			<p class="a_Paragraf_E">Ubeydullah bin Ziyad, mektubu alır almaz, Basralıları Ulu Cami’ye topladı.</p>
			<p class="a_Paragraf_E">Minbere çıkarak;</p>
			<p class="a_Paragraf_E">“Ey Basralılar! Müminlerin emiri beni Basra ile birlikte Kufe’ye vali tayin etti. Ben oraya gidiyorum. Kardeşim Osman’ı yerime vekil tayin ediyorum. Herhangi birinizinin ona muhalefet ettiğini veya yalan haber verdiğini işitirsem, kendisinden başka ilah olmayan Allah’a and olsun ki onu da, onun velisini de öldürür, sizi yola getirinceye kadar yakın uzak, sıhhatli sıhhatsiz demeyip yakalar, hesaba çekerim.” diyerek tehditlerde bulunduktan sonra minberden indi ve camiden çıkıp gitti.</p>
			<p class="a_Paragraf_E">Ubeydullah, yanına Basra eşrafından Şerik bin Aver ve Münzir bin Carud’u alarak Kufe’ye hareket etti.</p>
			<p class="a_Paragraf_E">Kufe’ye gireceği sırada, tanınmamak için başını siyah bir başörtü ile sardı.</p>
			<p class="a_Paragraf_E">Siyah bir yılan gibi sağıldı Kufe sokaklarına.</p>
			<p class="a_Paragraf_E">Halk, Hazreti Hüseyin’in Kufe’ye geleceğini haber almış bekleşiyordu.</p>
			<p class="a_Paragraf_E">Ubeydullah bin Ziyad, başı sarılı olarak adamlarıyla birlikte yanlarından geçerken Hazreti Hüseyin ve adamları sanarak ayağa kalktılar.</p>
			<p class="a_Paragraf_E">“Buyur, hoş geldin Resulullah’ın oğlu! Allaha şükür ki seni bize gösterdi.” diyerek Ubeydullah’ın elini ayağını öpmek istediler.</p>
			<p class="a_Paragraf_E">Ubeydullah hiç bozuntuya vermedi.</p>
			<p class="a_Paragraf_E">Halkın ihtiramları arasında vali köşküne kadar vardı.</p>
			<p class="a_Paragraf_E">Vali Numan bin Beşir makamındaydı.</p>
			<p class="a_Paragraf_E">Memurları “İmam Hüseyin gelmiş” deyince Numan bin Beşir; valilik binasının damına çıkarak başını gözünü bağlamış olan Ubeydullah’a;</p>
			<p class="a_Paragraf_E">“Ey Resulullah’ın oğlu! Sen benim yanıma ne diye, ne için geldin? Beldeler içinde benim beldemi seçmekte maksadın nedir?” diye seslendi.</p>
			<p class="a_Paragraf_E">Ubeydullah, “Uykun uzasın ey kör adam!” deyip yüzündeki örtüyü açınca Numan bin Beşir onu tanıdı ve kapıyı açtı.</p>
			<p class="a_Paragraf_E">Halk, Mercane’nin oğluymuş diyerek bağrıştılar…</p>
			<p class="a_Paragraf_E">Yeni vali Ubeydullah, Kufe Ulu Cami’ine gitti. Halkı topladı, minbere çıktı. Bir engerek yılanı gibi başını uzattı, dili kıpkırmızıydı:</p>
			<p class="a_Paragraf_E">“Ey Kufeliler! Müminlerin emiri, beni, sizin şehrinize vali tayin etti. Harp ganimetleri kendi aranızda bölüştürülecektir.</p>
			<p class="a_Paragraf_E">Müminlerin emiri mazlumlarınıza insaf ve adaletle muamele etmemi, beni dinleyen ve bana itaat edenlerinize ihsanda bulunmamı, asi olanlara, şüphe ve tereddüt içinde bulunanlara karşı ise şiddetli ve sert davranmamı bana emretti. Ben onun emrini sonuna kadar yerine getireceğim.</p>
			<p class="a_Paragraf_E">Ben sizin itaatlilerinize karşı şefkatli bir baba, aykırı hareket edenlerinize karşı da ıslatılmış zehir gibiyim.”</p>
			<p class="a_Paragraf_E">Müslim bin Akil, Ubeydullah’ın Kufe’ye geldiğini, halkı camiye toplayarak tehdit ettiğini işitince, hayatı hakkında endişeye düştü. Yatsıdan sonra, Kufe’ye geldiği günden beri misafir kaldığı Muhtar’ın evinden çıkıp, daha güvenli olacağını düşünerek Kufe eşrafından Hani bin Urve’nin evine gitti. Orada Kufelilerin biatlarını almaya devam etti.</p>
			<p class="a_Paragraf_E">Hani bin Urve, Vali Ubeydullah’ın yanında getirdiği Basralı Şerik bin Aver’i de evinde misafir ediyordu.</p>
			<p class="a_Paragraf_E">Basra’daki Ehl-i Beyt taraftarlarının büyüklerinden olan Şerik bin Aver, Hani’nin evinde bulunduğu sırada hastalandı.</p>
			<p class="a_Paragraf_E">Vali Ubeydullah, bir ulak göndererek onu ziyarete geleceğini bildirdi.</p>
			<p class="a_Paragraf_E">Şerik, Müslim bin Akil’e şöyle dedi:</p>
			<p class="a_Paragraf_E">“Senin de, sana taraftar olanların da gayeleri ancak bu Ubeydullah belasının yok edilmesidir. Allah sana onu yok etmen için fırsat sundu. O benim hastalığımı yoklamaya geliyor, kalk mahzene gir, yanımda oturup dinlendiği sırada hemen çık öldür onu. Bundan sonra vali köşküne git orada otur. Halktan hiç kimse seninle onun hakkında çekişmez. Sana düşmanlık etmez.”</p>
			<p class="a_Paragraf_E">Hani söze karışarak: “Ben valinin evimde öldürülmesini hoş bulmam.” dedi.</p>
			<p class="a_Paragraf_E">Şerik;</p>
			<p class="a_Paragraf_E">“Ne diye hoş bulmuyorsun? Vallahi onu öldürmek Allah’a yakınlıktır.”</p>
			<p class="a_Paragraf_E">Müslim’e; “Sen bu hususta kusur etme.” dedi.</p>
			<p class="a_Paragraf_E">O sırada “Vali kapıda.” diye haber geldi.</p>
			<p class="a_Paragraf_E">Müslim, hemen mahzene indi.</p>
			<p class="a_Paragraf_E">Vali Ubeydullah, Şerik’in yanına girip selam verdi. Hal hatır sordu.</p>
			<p class="a_Paragraf_E">Şerik, Müslim’in gelmesi için sorunun cevabını uzattı, durdu. Müslim’e duyurmak için de bir beyit okuyarak, “daha ne duruyorsun” demek istedi. Bir müddet sonra Vali Ubeydullah kalkıp gitti.</p>
			<p class="a_Paragraf_E">Müslim mahzenden çıkıp gelince, Şerik;</p>
			<p class="a_Paragraf_E">“Her halde onu öldürmekten seni ancak korkaklık alıkoymuştur.” dedi.</p>
			<p class="a_Paragraf_E">Müslim;</p>
			<p class="a_Paragraf_E">“Beni onu öldürmekten iki şey alıkoydu. Onlardan birisi Hani’nin evinde valinin öldürülmesini hoş bulmayışı, ikincisi de; Allah Resulü’nün; ‘Mümin ansızın insan öldürmek için fırsat kollamaz’ sözüdür.” diye cevap verdi.</p>
			<p class="a_Paragraf_E">Şerik;</p>
			<p class="a_Paragraf_E">“Vallahi sen onu öldürmüş olsaydın işin düzelir, kuvvet ve kudret sende derlenip toparlanmış olurdu.” dedi.</p>
			<p class="a_Paragraf_E">Şerik bundan sonra birkaç gün daha yaşadı ve vefat etti.</p>
		</div>
	</body>
</html>
