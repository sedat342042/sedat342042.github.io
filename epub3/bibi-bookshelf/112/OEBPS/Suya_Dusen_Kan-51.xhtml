<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Suya_Dusen_Kan-51</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Suya_Dusen_Kan" xml:lang="tr-TR">
		<div class="Basic-Text-Frame">
			<p id="_idParaDest-44" class="Baslik_1">Gadir Hum</p>
			<p class="ilk_harf"><span class="_idGenDropcap-1">Ç</span>ölde gün batımı muhteşemdi. Kızıla boyanmış kervan yavaş yavaş ilerliyordu.</p>
			<p class="O_Paragraf">Bu ritimde yol alırlarsa ay sonuna kalmadan Kufe’de olurlardı...</p>
			<p class="a_Paragraf_E">Üç yüz kişilik kafilenin ilk konak yeri Gadir Hum’du. Gadir Hum, Mekke’den kuzey istikametine doğru yola çıkanlar için kavşak noktasıydı.</p>
			<p class="a_Paragraf_E">Menzili Medine olanlarla, Irak veya Suriye’ye gideceklerin güzergâhları buradan sonra ayrılmaya başlıyordu.</p>
			<p class="a_Paragraf_E">Denkler indirildi. Çadırlar kuruldu.</p>
			<p class="a_Paragraf_E">Kadınların bir kısmı yemek hazırlıkları yaparken, bebeği olanlar kurulan çadırlara çekilerek bebeklerini emzirmeye koyuldular.</p>
			<p class="a_Paragraf_E">Çölde çoktan akşam olmuştu. Kızgın kayaların üzerindeki ağustos böceklerinin çöl orkestrası başlamıştı.</p>
			<p class="a_Paragraf_E">Kafiledekiler, İmam Hüseyin’in etrafında halkalandılar. Ortalarında yanan ateşin ışığı yorgun yüzlerde şavkırken, yanan odunların çıtırtıları da etrafa yayılıyordu.</p>
			<p class="a_Paragraf_E">Sırtında dedesinin hırkası vardı.</p>
			<p class="a_Paragraf_E">“Yıllar önce Veda Haccı’ndan dönerken dedem Allah’ın Resulü de burada konaklamıştı.” diye başladı sözlerine.</p>
			<p class="a_Paragraf_E">“O gün burada bulunanların arasında babamla ben de vardım.</p>
			<p class="a_Paragraf_E">Allah’ın Resulü o gün etrafını saran kalabalığa;</p>
			<p class="a_Paragraf_E">“Ben sadece bir insanım, yakında Allah’ın meleği gelecek, beni davet edecek, ben de gideceğim. Size iki şey bırakıyorum: Biri Allah’ın kitabı ki nur ve hidayet ondadır. Öbürü de Ev Halkım/Ehl-i Beytim… Onları koruyunuz ve her işte daima Allah’ı hatırlayınız!”</p>
			<p class="a_Paragraf_E">Sonra Allah’ın Resulü dedem, babam İmam Ali’nin elini kaldırarak;</p>
			<p class="a_Paragraf_E">“Ben kimin mevlası isem Ali de onun mevlasıdır/Ben kimin dostu isem Ali de onun dostudur.” dediler.</p>
			<p class="a_Paragraf_E">“Saltanat, ilahi adalete dayanmayan bir düzendir.” diye sürdürdü sözlerini İmam Hüseyin. “Bu düzenin hedefi üsttekilerin konumlarını korumak adına alttakileri koyunlaştırmaktır. Ben bu sürüleşmeye başkaldırıyorum. Başım mı gidecek? İlahi adalet için feda olsun. Bana ‘sus’ diyorlar, susamam, çünkü vakit daralıyor. Her şeyin kökü kazınıyor. Bana ‘Dilini tut, başını belaya sokma.’ diyorlar, tutamam. Gerçekler gizleniyor, haklar çiğneniyor, değerlerler yok ediliyor, davet ortadan kaldırılıyor, halk aç bırakılıyor, işkence görüyor ve sürgün ediliyor. İsraf, eğlenceler, ayrımcılıklar, altın ve servet biriktirmeler, hakaretler, sömürüler, övünmeler ve daha birçok Cahiliye âdeti… İşte bütün bu cinayetlere karşı koyarak mücadele etmek ve İslam adaletini korumak bu ailenin sırtına yüklenmiştir.”</p>
			<p class="a_Paragraf_E">Çölde tatlı bir rüzgâr esiyordu. Gökte yıldızlar ışıl ışıldı. Melekler, insanoğlunun fani kalabalıkları arasında çölün konar göçer ama baki yıldızlarını seyrediyordu. İmam Hüseyin’in konuşması bittikten sonra yorgun yolcular çadırlarına çekildiler.</p>
			<p class="a_Paragraf_E">Kafile o gece Gadir Hum’da konakladı.</p>
			<p class="a_Paragraf_E">Sonraki gün çöl ışırken, Kufe’de olup bitenlerden habersiz kafile yola revan oldu.</p>
		</div>
	</body>
</html>
