<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Suya_Dusen_Kan-59</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Suya_Dusen_Kan" xml:lang="tr-TR">
		<div class="Basic-Text-Frame">
			<p id="_idParaDest-51" class="Baslik_1">Çadırlara Ulaşmayan Su</p>
			<p class="ilk_harf"><span class="_idGenDropcap-1">C</span>elal Abbas, kadınların ve çocukların susuzluktan kırıldığını görünce daha fazla dayanamadı ve atını hızla mahmuzlayıp Fırat’a doğru sürdü.</p>
			<p class="a_Paragraf_E">Yaşanan bunca acı, bunca hüzün, bunca gözyaşı yetmezmiş gibi susuzluktan ciğerleri kavrulan kadınların ve çocukların “Su!!! Su!!” diye inleyişlerine yüreği daha fazla dayanamamıştı. Her ne pahasına olursa olsun su ulaştırmalıydı.</p>
			<p class="a_Paragraf_E">Umutluydu.</p>
			<p class="a_Paragraf_E">İmam Hüseyin ve kendisinden başka kimse kalmadığı için Kufe ordusu dağılmaya ve gevşemeye başlamıştı. Fırat’ın kenarını tutanların uzaklaşmış olabileceklerini düşündü. Kendisi şehadet şerbetini içmeden önce çadırlara su ulaştırmak istiyordu.</p>
			<p class="a_Paragraf_E">Çölde kıvrıla kıvrıla akan Fırat’ın önündeydi. Yanılmadığını görünce sevindi. Suyun kenarına gelip atından indi. İşte ayakları Fırat’ın serin sularındaydı. Suyun serinliğinin bir anda bütün bedenine yayıldığını hissetti.</p>
			<p class="a_Paragraf_E">Celal Abbas’la birlikte atı da Fırat’a dalmıştı. Yakıcı güneşin altında günlerce susuzluktan kavrulan hayvan, nehre başını öyle gömmüştü ki Fırat’ın tamamını içse kanmayacaktı sanki.</p>
			<p class="a_Paragraf_E">Su ne güzeldi...</p>
			<p class="a_Paragraf_E">Süzüle süzüle gelişi, salına salına gidişi, kıvrıla kıvrıla akışı…</p>
			<p class="a_Paragraf_E">Nehrin uğultusunu dinledi bir an. Şırıl şırıl su sesleri geldi kulaklarına. Kırbaları doldurup ağzını bağladı, endişeyle çevresine baktı.</p>
			<p class="a_Paragraf_E">Hemen koşmalıydı. Kadınların, çocukların, ‘su’ demeye mecalleri kalmamıştı.</p>
			<p class="a_Paragraf_E">Kırbaları alıp bir an evvel uzaklaşmak istedi. Oysa Kufe ordusu etrafını çepe çevre sarmış çıkış yollarını tutmuştu.</p>
			<p class="a_Paragraf_E">Kılıçlar, mızraklar başının üzerinde kavisleniyordu.</p>
			<p class="a_Paragraf_E">Yine de rahvan sekişli atını mahmuzlayıp çadırlara doğru yöneldi. Yirmi kadar asker peşine takıldı.</p>
			<p class="a_Paragraf_E">Birisi öyle bir kılıç savurdu ki Celal Abbas atla birlikte yere yuvarlandı.</p>
			<p class="a_Paragraf_E">Celal Abbas, elinde kırbalarla doğrulmaya çalışırken, bir başka zalim yetişti ve kırbaları kavrayan kolunu kopardı. Sağ kolu bir ağaç dalı gibi sallanmaya başladı. Ölümün değil, suyu kadınlara ve çocuklara ulaştırmayacak olmanın acısı yayıldı yüreğine.</p>
			<p class="a_Paragraf_E">Sağlam koluyla kırbaları aldı, koşmaya başladı. Suları ulaştırmayı o kadar çok arzu ediyordu ki hayatında hiçbir şeyi bu kadar arzu etmemişti. Bunları düşünerek koşarken, arkadan gelen bir başka kılıç darbesi sol omuzunu koluyla birlikte indirdi.</p>
			<p class="a_Paragraf_E">Kırbalar düştü. Vınlayarak gelen onlarca ok aynı anda hem bedenine hem kırbalara saplandı. Kırbaların içindeki Fırat’ın suları çocuklara ulaşamadan kızgın kumlara aktı. Celal Abbas’ın kanları karıştı akan sulara.</p>
			<p class="a_Paragraf_E">Suya kan düştü.</p>
			<p class="a_Paragraf_E">Celal Abbas, namaz kılar gibi dizlerinin üzerine çöktü. Bir kolu az ilerde duruyordu, diğer kolu sol omuzuna asılıydı.</p>
			<p class="a_Paragraf_E">Dünya etrafında dönüyor, güzel gözlerinin ışığı yavaş yavaş sönüyordu…</p>
			<p class="a_Paragraf_E">Annesinin anlattıklarını hatırladı…</p>
			<p class="a_Paragraf_E">Annesi Ümmü Benin bir gün; “Yavrum” diye başlamıştı sözlerine. Daha “yavrum” der demez hıçkırıklar düğümlenmişti boğazına.</p>
			<p class="a_Paragraf_E">“Celal Abbas’ım! Sen henüz küçük bir çocukken baban İmam Ali, seni kucağın aldı, ellerini kollarını öptü, sonra ağlamaya başladı. Onu bu halde görünce ciğerim yandı, yüreğim darlandı. Çünkü ömrüm boyunca böyle güzel ve sevimli bir yavruyu kucağına alıp da ağlayan bir baba görmemiştim. Kendi kendime bunun bir sebebi olmalı dedim. Sebebini sordum. Baban hem ağladı hem anlattı:</p>
			<p class="a_Paragraf_E">‘O dehşetli gün geldiğinde bu yavrum, Hüseyin’imi yalnız bırakmayacak ona yoldaşlık edecek fakat…’ dedi sonunu getiremedi. Ne kadar ısrar ettiysem söylemedi. Benden neyi gizledi bilemiyorum. Fakat daha sonra; ‘Bilesin ki gözümün nuru Abbas, Hak Teâlâ katında yüksek mertebelere nail olacak. Kardeşim Cafer-i Tayyar gibi ona da iki kanat hediye edilecek ve cennete meleklerle birlikte uçacak,’ dedi.</p>
			<p class="a_Paragraf_E">Tekrar ağlamaya başladı. O güne kadar baban Ali’nin hiç böyle ağladığını görmemiştim...”</p>
			<p class="a_Paragraf_E">Celal Abbas’ın etrafındaki her şey dönmeye başlamıştı…</p>
			<p class="a_Paragraf_E">Ve başına inen bir kılıç darbesiyle de bütün ışıklar bir anda söndü.</p>
			<p class="a_Paragraf_E">Yiğitler bir bir düşerken baba bir kardeş Celal Abbas ne zaman ileri atılmak istese İmam Hüseyin ona hep; “Sen dur, biz ikimiz birden çıkacağız, iki kardeş birbirimizin acısını görmeyeceğiz.” diyordu.</p>
			<p class="a_Paragraf_E">Fırat’a doğru atını sürerken de ardından bağırmıştı; “Celal Abbas! Dur, gitme!” diye ama çocukların feryadına dayanamamıştı işte.</p>
			<p class="a_Paragraf_E">Hazreti Hüseyin ağlıyordu. Gözlerinden süzülen yaşlar siyah sakallarından çöle düşüyordu.</p>
			<p class="a_Paragraf_E">Düşman durmadan saldırıyor, çadırlara kadar sokulup, yeri göğü ateşe veriyordu.</p>
			<p class="a_Paragraf_E">Seyyide Zeyneb, “Dünyanın neresinde böyle zulüm var?” diye inliyordu.</p>
			<p class="a_Paragraf_E">Artık İmam Hüseyin’in hazırlık vaktiydi… Vedalaşmak ve son sözlerini söylemek için kadınların bulunduğu çadıra geldi.</p>
			<p class="a_Paragraf_E">Önce kız kardeşi Seyyide Zeyneb’e yaklaştı. Omuzlarından tutup alnından öptükten sonra “Ağlamayacaksın!” dedi.</p>
			<p class="a_Paragraf_E">“Çocuklar ve kadınlar sana emanet, ağabeylerinin annesi, annemiz…”</p>
			<p class="a_Paragraf_E">Yükün çok ağır biliyorum ama sen İmam Ali’nin kızısın, güçlü olmalısın.</p>
			<p class="a_Paragraf_E">Kardeşi Ümmü Gülsüm’le, baba bir kız kardeşleri Safiye ve Ümmühani’yle, kızları Fatıma ve Sakine’yle, Hanımı Rübab’la, gelinleri Ali Ekber’in eşi Atike ve Zeynü’l Abidin’in eşi Fatıma ile teker teker vedalaştı.</p>
			<p class="a_Paragraf_E">Sıra hasta yatağındaki Zeynü’l Abidin’e gelmişti. Zeynü’l Abidin bin kez ölmüş bin kez dirilmişti sanki… Hasta yatağında tir tir titriyordu. Ateşi bir iniyor bir çıkıyordu. Babasını görünce ağlamaya başladı.</p>
			<p class="a_Paragraf_E">İmam Hüseyin;</p>
			<p class="a_Paragraf_E">“Kuvvetli olmalısın.” dedi. “Kutsal emaneti sen devralacaksın. Ehl-i Beyt ışığının Kerbela’da söndüğünü düşünenler yanılacaklar, o ışığı sen devam ettireceksin. Kandil kandil seninle bütün karanlıklara ulanacak, dedemizin ışığı, gecenin olduğu her yere seninle ulaşacak.”</p>
			<p class="a_Paragraf_E">Kutsal Emanet, hasta yatağındaki Zeynü’l Abidin’e teslim edildi.</p>
			<p class="a_Paragraf_E">Ehl-i Beyt ağacı kıyamete kadar canlı kalmalıydı. O ağaca kıyamete kadar yetecek olan kan Kerbela’da köküne dökülmüştü.</p>
			<p class="a_Paragraf_E">Zebh-i azim yakındı. Büyük kurbanın kurban olma vaktiydi.</p>
			<p class="a_Paragraf_E">Gözleri kız kardeşlerinin susuzluktan kavrulmuş dudaklarına dokundu. Bu dayanılmaz bir acıydı.</p>
			<p class="a_Paragraf_E">Yine yanında duran Seyyide Zeyneb’e döndü.</p>
			<p class="a_Paragraf_E">“Zeyneb! Bacım!” diye başladı sözlerine;</p>
			<p class="a_Paragraf_E">“Benden sonra kalanların sancaktarı sen olacaksın, Kerbela zulmünü dünyaya sen duyuracaksın. Hatta, cihandan öte, arzdan arşa kadar göğün her katı senin ahınla inleyecek.</p>
			<p class="a_Paragraf_E">Kerbela zulmü ve direnişi senin adınla yad edilecek. Sen dayanıklı olmalısın. Yeğenlerin ve kız kardeşlerin sana emanet, kadınları, çocukları ve Zeynü’l Abidin’i çadırdan hiç çıkarma… Şehitler nasıl onurluca dövüştüler ve dimdik durdularsa siz de öylece durun. Dik durduğunuzda, teslim olmadığınızda yenilen onlar olacaktır. Bizim kanlarımız çöllere akarken, sizin kanlarınız da yüreğinize aksın. Biliyorum bu ölmekten daha zordur. Fakat bu zoru başarmak zorundasınız, şehitlerin yüzünü sizin onurlu duruşunuz güldürecektir. Haydi şimdi büyük çadıra girin ve Allah’a emanet olun. Hakkınızı helal edin…”</p>
			<p class="a_Paragraf_E">Sonra eski bir aba istedi, getirdiler daha eski bir aba istedi.</p>
			<p class="a_Paragraf_E">Aba getirilince birkaç yerinden yırtıp giydi. “Ben şehit olunca onlar benim abamı alırlar, eski olursa almazlar. Çıplak görünmek istemiyorum.” dedi.</p>
			<p class="a_Paragraf_E">En küçük oğlu Abdullah annesinin kucağındaydı. Ağlamaya bile mecali yoktu yavrucağın. Susuzluktan dili damağı kurumuştu. Kucağında yavrusuyla çadırdan dışarı çıktı.</p>
			<p class="a_Paragraf_E">Gölgeler uzamış, ufukların ucu kızarmaya başlamıştı. Çölün rengi de kum sarıdan koyu griye geçerek yavaş yavaş değişiyordu.</p>
			<p class="a_Paragraf_E">Çöl kızarıyor, çöl koyulaşıyordu.</p>
			<p class="a_Paragraf_E">İmam Hüseyin’in sağına, soluna, önüne, arkasına oklar yağıyordu.</p>
			<p class="a_Paragraf_E">O zor saatlerde bile yavrusunu bağrına basmış, seviyordu. Hani bizde İstiklal mücadelesine giden askerler, trenin penceresinden kendilerine uzatılan evlatlarını son bir defa daha koklayıp annelerinin omuzlarına bırakırlar ve yaşlı gözlerle; “Yavruma babasızlığını bildirme.” derler ya!</p>
			<p class="a_Paragraf_E">İşte öyle bir sahne…</p>
			<p class="a_Paragraf_E">İmam Hüseyin onu okşarken bir ok gelip Abdullah’ın boğazından girdi ve baba ile oğlu birbirinden ayırdı.</p>
			<p class="a_Paragraf_E">Avuçları kanla doldu İmam’ın Hüseyin’in. Bir bezle yavrusunun boğazını sarmaya çalıştı ise de o şartlarda ne yapabilirdi ki…</p>
			<p class="a_Paragraf_E">Hazreti Hüseyin, küçük yavrusunun boğazından oku çıkarıp attıktan sonra eliyle kanını sildi ve;</p>
			<p class="a_Paragraf_E">“Vallahi! Sen Allah katında Salih Peygamber’in devesinden daha şerefli ve kıymetlisin.</p>
			<p class="a_Paragraf_E">Muhammed Aleyhisselam da, Allah katında Salih Peygamberden daha üstün ve kıymetlidir.</p>
			<p class="a_Paragraf_E">Allah’ım! Bunlarla ve kavmimizden olanlarla aramızda sen hükmünü ver. Yardım etmek için bizi çağırdılar, sonra da tutup öldürüyorlar.” dedi.</p>
			<p class="a_Paragraf_E">Az önce annesinden canlı teslim aldığı evladını cansız teslim etti.</p>
			<p class="a_Paragraf_E">“Oğlumuz şehit oldu.” diyebildi sadece.</p>
			<p class="a_Paragraf_E">İmam Hüseyin’in sesindeki acılık, çöl sıcağından daha yakıcıydı. Bu yangını Fırat da söndüremezdi artık. Ummanlar bir araya gelse söndüremezdi.</p>
			<p class="a_Paragraf_E">Hıçkırıklar boğazına düğümlendi.</p>
			<p class="a_Paragraf_E">Hangi oğul babasının kucağında boğazlanmıştı? Buna can mı dayanırdı?</p>
			<p class="a_Paragraf_E">Ağladığı görülsün istemiyordu.</p>
			<p class="a_Paragraf_E">Hazreti Hüseyin’in bu en küçük yavrusu Abdullah, beş ay önce Medine’den çıkarken henüz 18 aylıktı. Hayatın ne olduğunu anlayamadan bu belalı çöle gelmiş ve burada son nefesini vermiş ve Kerbela’nın en küçük şehidi olmuştu.</p>
			<p class="a_Paragraf_E">İmam Hüseyin;</p>
			<p class="a_Paragraf_E">“Elveda ey dostlar! Yolculuk zamanı geldi.” dedi.</p>
			<p class="a_Paragraf_E">“Can kuşum, arşa doğru uçmak için kanatlarını açtı. Gidiyorum. Dar dünya zindanıyla ilişkimi kestim. Sonsuzluk mülküne gitmeyi neden geciktireyim? Veliler Şahı babam Hazret-i Ali, benden uzak kaldığı için üzülüyor. İnsanların en hayırlısı dedem Hazreti Muhammed Aleyhisselam beni görmek istiyor, annem beni bekliyor.”</p>
			<p class="a_Paragraf_E">İnce, uzun kirpiklerin uçlarından damlayan yaşlar, bir çiçeğin yalvaran yapraklarına şafağın döktüğü jaleler gibi, gül yanaklarına dökülmeye başladı.</p>
			<p class="a_Paragraf_E">Atına bindi. Düldül soyundan gelen Zülcenah’ı hışımla meydana sürdü. Zülcenah kefenini giymiş gibi bembeyazdı.</p>
			<p class="a_Paragraf_E">Yelesi ve kuyruğu çöl rüzgârında ilahi aşkın sancağı gibi dalgalanıyordu.</p>
			<p class="a_Paragraf_E">Belli ki binicisiyle birlikte cennete kanatlanmaktı muradı.</p>
			<p class="a_Paragraf_E">İmam Hüseyin sanki “Haydi Zülcenah ufuklara uç!” dese kanatlanıp ufuklara uçacak gibiydi. Onun meydana doğru gidişini Zeyneb izlerken gözlerinden yaşlar sel olup aktı.</p>
			<p class="a_Paragraf_E">Dizlerinin üzerine çöktü…</p>
			<p class="a_Paragraf_E">Ellerin yüzüne kapayarak hıçkırmaya başladı.</p>
			<p class="a_Paragraf_E">İmam Hüseyin bir fırtına gibi esiyordu Kerbela meydanında.</p>
			<p class="a_Paragraf_E">Alnı, gözleri, güzelliği gönülleri fetheden cennet reyhanı oradan oraya mekik dokuyor, yöneldiği yerdeki askerler, çil yavrusu gibi dağılıyordu.</p>
			<p class="a_Paragraf_E">“Ben Hüseyin bin Fatıma Binti Muhammedim!”</p>
			<p class="a_Paragraf_E">Canımı Kerbela’ya adadım; belâdan dönmem. Teslîm erlerindenim, Kerbela belâsından dönmem. Aşk alanında başını vermek iddiasındayım; başım gitse de, bu iddiamdan vazgeçmem. Dünyada, sonsuza dek süren devlet yoktur; ancak Peygamber soyunun devleti sonsuza dek duracaktır.”</p>
			<p class="a_Paragraf_E">Gökyüzü sıkıntı kapılarını açmıştı. Günah ikbâl yıldızına kadar ulaşmıştı. Yapılacak bir şey, alınacak bir önlem kalmamıştı. Zaman, ıztırab içindeydi. Devran, devrin muhalefetinden ötürü utanmış; âlem, şaşırtıcı tavırdan dolayı usanmıştı.</p>
			<p class="a_Paragraf_E">Kerbela’da bir kasırga gibi esiyordu İmam Hüseyin ama bir başına beş bin insana ne yapabilirdi ki… Ne kadar dayanabilirdi?</p>
			<p class="a_Paragraf_E">Aç kurtlar gibi saldıran düşmandan tek başına ne kadar korunabilirdi?</p>
			<p class="a_Paragraf_E">Cübbesiyle, sarığıyla, kınalı saçlarıyla kurbanlık bir koçu andırıyordu.</p>
			<p class="a_Paragraf_E">“Dedemin yolunu diriltmek, babamın yolundan gitmek için buradayım ben, benim taşıdığım ruh bozguncularla uyuşmaz.” diyordu.</p>
			<p class="a_Paragraf_E">Kufeli piyadeler, İmam Hüseyin’i kuşatmıştı. İmam kükremiş bir aslan gibi saldırıyordu.</p>
			<p class="a_Paragraf_E">Ne tarafa yürüse Kufeliler, sırtlan sürüsü gibi kaçışıyorlar, darmadağın oluyorlardı.</p>
			<p class="a_Paragraf_E">Çadırın içinde ateşler içinde yatan Zeynü’l Abidin’i babasının kimsesizliği kahrediyordu. Bir ara kalkmaya davrandı, kılıcının nerede olduğunu sordu.</p>
			<p class="a_Paragraf_E">Seyyide Zeyneb ağabeyinin emrini hatırlattı:</p>
			<p class="a_Paragraf_E">“Ölmek kolay, ölür kurtulursun. Fakat herkesin yapması gereken görevler vardır ve bazılarının ölmemesi gerek.”</p>
			<p class="a_Paragraf_E">Acı sona gelindiğini gören kadınlar çadırlarında tir tir titriyor, birbirine sarılıp ağlaşıyorlardı. Biraz sonra başlarına gelecekleri görüyorlardı.</p>
			<p class="a_Paragraf_E">Bir ara susuzluk canına tak deyince Hazreti Hüseyin, süt beyaz Zülcenahı Fırat’a doğru sürdü.</p>
			<p class="a_Paragraf_E">Sırtlan sürüleri peşine takıldı, doludizgin bir yarış başladı, ortalık toz dumandı.</p>
			<p class="a_Paragraf_E">Öne doğru yatıp atın yelesine yapışan Hazreti Hüseyin, çölde şimşek gibi kayıyordu.</p>
			<p class="a_Paragraf_E">Fırat’a ulaştı.</p>
			<p class="a_Paragraf_E">Bitmez tükenmez hissi veren bir nehir, gittikçe coşan, coştukça kabaran, insanın yüreğinde akıp giden bir su…</p>
			<p class="a_Paragraf_E">Fırat buz gibi bağrını açtı Hazreti Hüseyin’e…</p>
			<p class="a_Paragraf_E">O’nun suya kavuşması bir sevinç dalgası gibi bütün Fırat’a yayıldı. Sular dalga dalga çoştu.</p>
			<p class="a_Paragraf_E">Suyu avuçladı İmam Hüseyin. Tam dudaklarına götürecekti ki bir ok vınlayarak geldi ve damağına saplandı. O an dedesinin öptüğü o gül dudaklardan bir damla kan düştü suya.</p>
			<p class="a_Paragraf_E">Kanlı su kalakaldı avucunda. Zülcenah acı acı haykırdı. Avucundaki kanlı suya acılı gözlerle baktı ve serin sulara bıraktı o kanlı suyu. Köpük köpük akan suya kan düştü.</p>
			<p class="a_Paragraf_E">Bir tutam ateş tutuştu o kanlı sudan.</p>
			<p class="a_Paragraf_E">Asırlar boyunca o kanlı su, hep çoğalarak, o ateş hep harlanarak günümüze kadar geldi.</p>
			<p class="a_Paragraf_E">O ateş hâlâ yanıyor…</p>
			<p class="a_Paragraf_E">O gözyaşı hâlâ akıyor…</p>
			<p class="a_Paragraf_E">O kan hâlâ damlıyor…</p>
			<p class="a_Paragraf_E">Kimi yerde yukarıdan aşağıya kıvrılarak, kimi yerlerde nazlı nazlı süzülerek, kimi yerlerde çığlık çığlığa başını taştan taşa vurarak bir sonbahar güneşinin son kızıl ışıklarında erimiş bir ayna gibi akan Fırat, <span class="bold_E">Suya Düşen O Kan</span>’ı aldı, taşıdı, götürdü.</p>
			<p class="a_Paragraf_E">“Cihanın sahibinden bir yudum su kıskanılmış aah!</p>
			<p class="a_Paragraf_E">Fırat ağlar, Murat ağlar, zemin-ü asuman ağlar”</p>
			<p class="Yildiz_E">***</p>
			<p class="a_Paragraf_E">Mehmet Hoca yaklaşık iki saatten beri konuşuyordu. Dili damağı kurumuştu. Konuşmakta zorlanıyordu.</p>
			<p class="a_Paragraf_E">Mehmet Hoca’nın konuşmakta zorlandığını fark eden Seyfi Karagöz kırmızı testiden bir bardak su doldurarak, elinde bardakla Mehmet Hoca’nın önünde durdu.</p>
			<p class="a_Paragraf_E">Mehmet Hoca, kan çanağına dönmüş gözlerle acı acı baktı bardağa. Odada derin bir sessizlik oldu.</p>
			<p class="a_Paragraf_E">“Evladım! Biz Mah-ı Muharremde suya mesafeli dururuz!”</p>
			<p class="a_Paragraf_E">Mehmet Hoca bir Ehl-i Beyt aşığı idi. Hazreti Hüseyin derken, içindeki hıçkırıkları ve gözlerindeki mahzun ateşi neredeyse ellerinizle tutacak olurdunuz. Hep hamdeden bir lisan-ı hal içindeydi ama Hazreti Hüseyin’den dolayı suya biraz kalbi kırıktı. Madem Evlad-ı Resul, kana kana içememişti… Madem Cennetin o iki küpesinden biri, ciğerleri susuzluk ateşiyle parça parça olarak veda etmişti bizlere… Madem o Nebi emaneti, suya varmak isteyen avuçlarından oklanarak yarelenmişti… Madem Ehl-i Beyt’in suya ahdı kalmıştı… İşte bu ahdın hürmetine, uluorta su içmez, kana kana suya elbette doyamazdı… El alem içinde, suyu başına diktiği hiç görülmemişti, ben onun yalnız başınayken de su ile bir gönül davası olduğunu hep düşünmüşümdür.</p>
			<p class="a_Paragraf_E">“Mah-ı Muharrem’de suya mesafeli dururuz evladım!” sözleri o gönül davasının bir ifadesiydi.</p>
			<p class="a_Paragraf_E">Odada her şey ateş kesilmişti. Seyfi Karagöz’ün elindeki bardak korlaşmıştı. Yüzü al al olmuştu.</p>
			<p class="a_Paragraf_E">Eli titremeye başladı. Ne yapacağını şaşırmıştı. Elinde bardakla taş kesilmiş gibi öylece duruyordu.</p>
			<p class="a_Paragraf_E">Seyfi Karagöz nice zaman sonra geçip yerine oturmayı akıl edebildi.</p>
			<p class="a_Paragraf_E">Mehmet Hoca, kaldığı yerden devam etti konuşmaya:</p>
			<p class="a_Paragraf_E">“Bir yudum su içemeden çadırlara dönen İmam Hüseyin, çadırların ateşe verildiğini, kadınların ve çocukların, bağırış ve yakarışlarla yanan çadırların arkasında kelebekler gibi kanat çırpmakta olduklarını gördü.</p>
			<p class="a_Paragraf_E">Anaç bir kartal gibi Seyyide Zeyneb hepsini kanatlarının altına almaya çalışıyor, feryatlar göklere yükseliyordu.</p>
			<p class="a_Paragraf_E">Koca İmam o an, Kerbela cehenneminde bir başına kaldığını bir daha gördü.</p>
			<p class="a_Paragraf_E">Ehl-i Beyt’in daha gün görmemiş bütün taze delikanlıları kanlar içinde yerlerde yatıyordu.</p>
			<p class="a_Paragraf_E">En acımasız tipilere direnen nazlı bir dal gibi tek başına koca bir orduya direniyordu.</p>
			<p class="a_Paragraf_E">Güzel gözleri ateş saçıyordu.</p>
			<p class="a_Paragraf_E">O sırada Malik bin Bişr adındaki melun yaklaşıp imamın başına kılıçla vurdu. Başındaki deniz koyunu yününden dokunmuş külahını kesti ve başını yaraladı.</p>
			<p class="a_Paragraf_E">Hazreti Hüseyin olduğu yere oturdu… Oturduğu yerde uzun zaman kaldı, kalkamadı.</p>
			<p class="a_Paragraf_E">Eğer o sırada onu şehit etmek için üzerine gelselerdi, kımıldamadan şehit ederlerdi.</p>
			<p class="a_Paragraf_E">Hazreti Hüseyin, külahını atarak başına bir takke giydi, üzerine sarık sardı.</p>
			<p class="a_Paragraf_E">Korku nedir bilmeyen bu yiğide yaklaşmak yürek işi olsa da gül bedeninde kılıç değmedik yer kalmamıştı.</p>
			<p class="a_Paragraf_E">Biraz dinlendikten sonra tekrar atına bindi. Artık atının üzerinde zor duruyordu.</p>
			<p class="a_Paragraf_E">Çadırlardaki kadınlarla da irtibat kesilmişti.</p>
			<p class="a_Paragraf_E">Kufe ordusunun komutanı Ömer, daha fazla uzatmak istemiyordu. En seçkin silahşörleri Hazreti Hüseyin’in üzerine saldı.</p>
			<p class="a_Paragraf_E">Zülcenah, güçlü çifteleri, tekmeleri, toynakları ve heybetli şahlanışlarıyla yanına kimseyi yaklaştırmıyordu.</p>
			<p class="a_Paragraf_E">Mızraklar, kılıçlar, palalar, baltalarla saldırıyorlardı.</p>
			<p class="a_Paragraf_E">Zülcenah, gelen bütün darbeleri saldırıları püskürtüyor, önüne kattığı askerleri sırtlan sürüsü gibi kovalıyordu. Ama o da yorulmuştu, sabahtan beri savaş meydanındaydı, üstelik açtı, hepsinden de beteri susuzdu.</p>
			<p class="a_Paragraf_E">Kadınların bulunduğu çadırlara doğru acı acı kişnemeye başladı.</p>
			<p class="a_Paragraf_E">Melun Şimir, askerlere; “Hay ananız sizi yitirsin! Daha ne duruyor, ne bekliyorsunuz?” diye bağırdı.</p>
			<p class="a_Paragraf_E">Kufelilerden bir adam yayına bir ok yerleştirip İmam Hüseyin’e fırlattı, ok İmam Hüseyin’in böğrüne saplandı.</p>
			<p class="a_Paragraf_E">Hazreti Hüseyin oku çıkarıp attı.</p>
			<p class="a_Paragraf_E">Züra bin Şerik adındaki bir talihsiz yaklaşarak İmam Hüseyin’e kılıçla vurdu ve kolunu kopardı. İmam da onu omuzundan kılıçla vurup yere düşürdü.</p>
			<p class="a_Paragraf_E">Sinan bin Evs adındaki başka bir talihsiz arkadan gelerek mızrağını Hazreti Hüseyin’in köprücük kemiğinden sapladı. Paslı mızrağın kanlı ucu, bir et parçası ile göğsünden dışarı fırladı.</p>
			<p class="a_Paragraf_E">Yüzü solgun bir zambağı andıran koca İmam, baltaların inip kalkışına daha fazla dayanamayan bir ulu çınar gibi Zülcenah’ın üzerinden kızgın kumların üzerine devrildi.</p>
			<p class="a_Paragraf_E">Bir anda çadırlardaki çocukların, kadınların çığlıkları arşa yükseldi.</p>
			<p class="a_Paragraf_E">Hazreti Hüseyin, dizlerinin üzerine çökmüş, iki eliyle göğsünü parçalayan mızrağı kavramıştı. Canından can koparılıp alınmıştı sanki. Gözleri hala kırmızı parçadaydı. Ciğerini mi söküp çıkarmıştı mızrak, yüreğini mi?</p>
			<p class="a_Paragraf_E">Çadırlara doğru seslendi:</p>
			<p class="a_Paragraf_E">“Zeyneeeb! Kardeşim! Bu yetimleri sana, seni de Allaha emanet ediyorum.”</p>
			<p class="a_Paragraf_E">Yere kapaklandığında hala kadınlar tarafından gelen çığlıkları duyabiliyordu</p>
			<p class="a_Paragraf_E">Bu sırada bir grup askerin çadırlara doğru gitmekte olduğunu gördü.</p>
			<p class="a_Paragraf_E">“Durun! Gitmeyin! Sizin istediğiniz benim, kadınlara dokunmayın.” diye inledi.</p>
			<p class="a_Paragraf_E">Onca mızrak ve kılıç darbesine rağmen hala bilinci açık olmalıydı. Öyleyse kulağına Zeyneb’in, eşinin ve diğer kız kardeşlerinin feryatları ulaşıyor olmalıydı.</p>
			<p class="a_Paragraf_E">Şimir, İmam Hüseyin’in göğsüne o pis ayaklarıyla basıp olanca hızıyla kılıcını boynuna indirdi. Baş gövdeden ayrılmıştı. Kesik baş yuvarlanarak az öteye düştü.</p>
			<p class="a_Paragraf_E">Cennet gençlerinin efendileri olan çifte güzellerden Hazreti Hüseyin’in kesik başı kızgın kumların üzerindeydi.</p>
			<p class="a_Paragraf_E">Büyük imamın başsız bedeninde otuz üç mızrak ve bir o kadar da kılıç yarası vardı.</p>
			<p class="a_Paragraf_E">Lamiî Çelebi Maktel’inde diyor ki:</p>
			<p class="a_Paragraf_E">Hazreti Hüseyin’in boğazı kesilmek istendiğinde hançer, Hazreti İbrahim’in Hazreti İsmail’i kurban etmek isterken kesmeyen bıçak gibi kesmemiş; Peygamberimiz, Hazreti Hüseyin’in boğazını öptüğü için, onun mübarek dudağının değdiği yeri kesmekten haya ederek adeta isyan etmiştir. Bu sefer o talihsiz insan, Hazreti Hüseyin’in başını çevirip boynundan kesmek suretiyle zalim emelini gerçekleştirmiştir.</p>
			<p class="a_Paragraf_E">Zülcenah, sırtına saplanmış oklarla kirpiye dönmüştü. Oluk oluk kan boşanıyordu yaralarından. Zor yürüyordu. O haliyle İmam Hüseyin’in mübarek bedeninin yanına geldi, başını eğdi, yelelerini, İmam’ın kanıyla yıkadı.</p>
			<p class="a_Paragraf_E">Kişneyerek çadırlara doğru koştu.</p>
			<p class="a_Paragraf_E">Seyyide Zeyneb, Zülcenah’ın yüzünü gözünü öpüp, “vah Hüseyin’im!” diye hıçkırıyordu.</p>
			<p class="a_Paragraf_E">Cennet çiçeklerinin özsuyundan devşirilmiş sularla yıkanması gereken Ehl-i Beyt kadınları, kızları kan ve gözyaşıyla yıkanıyordu.</p>
			<p class="a_Paragraf_E">Kurulduğu günden beri varlık alemi böyle hazin bir manzaraya şahit olmamıştı. Felekler hiç bu kadar yanmamış, yıldızlar hiç bu kadar gözyaşı dökmemişti.</p>
			<p class="a_Paragraf_E">Aynı aileden, hem de hangi aileden, bu kadar yiğit bir anda sonsuz ufuklara kanatlanmıştı.</p>
			<p class="a_Paragraf_E">Daha o sabah hepsi sağdı bu gül yüzlü yiğitlerin. Gün batmadan hepsi şehit edilmişlerdi. Hem de annelerinin, eşlerinin, bacılarının, çocuklarının gözleri önünde…</p>
			<p class="a_Paragraf_E">İnsanlığı karanlık günler bekliyordu.</p>
			<p class="a_Paragraf_E">Çölde gün batıyordu.</p>
			<p class="a_Paragraf_E">Toplam yetmiş iki yiğidin kanıyla kıpkızıldı ufuklar.</p>
			<p class="a_Paragraf_E">Gün, bütün hüznüyle geceye dökülüyordu.</p>
			<p class="a_Paragraf_E">Hazreti Hüseyin’in şehadetinden sonra çapulcular sürüsü büyük bir gürültüyle çadırlara doğru koştular.</p>
			<p class="a_Paragraf_E">Kadınlar, Kufe askerlerinin hücumunu görünce İmam Zeynü’l Abidin’in yattığı çadıra sığındılar.</p>
			<p class="a_Paragraf_E">Çapulcular, ellerinde mızrak, kılıç ve meşalelerle çadırlara daldılar.</p>
			<p class="a_Paragraf_E">Seyyide Zeyneb’in başındaki örtüyü, Ümmü Gülsüm’ün kulağından küpeyi bile aldılar. Ümmü Gülsüm’ün kulağını yırttılar.</p>
			<p class="a_Paragraf_E">Ardından son çadırları da ateşe verdiler, alev gökyüzüne çıkmaya başladı. Kadınlar çocuklar birbirine karışarak kaçıştı.</p>
			<p class="a_Paragraf_E">Ev Halkı, sadece evsiz değil, gök kubbenin altında sığınacakları bir çadırdan bile mahrumdu artık.</p>
			<p class="a_Paragraf_E">Kerbela, çölün ihtişamlı sahnesinde, ölümün, cennet güzelliğinde sergilendiği bir sergi gibiydi.</p>
			<p class="a_Paragraf_E">Askerlerin ellerinden kurtulan kadınlar ve çocuklar kızgın kumların üzerindeki cansız cesetlere koştular…</p>
			<p class="a_Paragraf_E">Her biri bir şehidin üzerine kapandı.</p>
			<p class="a_Paragraf_E">Sonsuza dek onunla olmak, onunla kalmak istercesine her bir Ehl-i Beyt kadını, bir şehidin üzerine kapanmış hıçkıra hıçkıra ağlıyordu.</p>
			<p class="a_Paragraf_E">Her bir Ehl-i Beyt kadını ve kızı bir şehidin üzerinde ağlarken Seyyide Zeyneb, ağabeyi Hazreti Hüseyin’in başsız bedeninin başında diz çökmüş, gökleri kucaklarcasına ellerini semaya açarak ağıtlar döküyordu…</p>
			<p class="a_Paragraf_E">Yüreği bin parçaya bölünmüştü. Bir anne, bir kardeş için ne zor bir andı Allah’ım!</p>
			<p class="a_Paragraf_E">Sanki fırtınanın bir ağaçtan kopardığı ve kuruyup yok etmek için yere savurduğu bir dal gibiydi.</p>
			<p class="a_Paragraf_E">“Neden gökkubbe çökmüyor Allah’ım! Allah’ım! Bu büyük kurbanı kabul et! Alemin toprağı başıma olsun ki kılıç ve mızrak yaralarından, bir veda busesi bırakacak bir yer bulamıyorum Hüseyin’imin bedeninde!” diyordu.</p>
			<p class="a_Paragraf_E">“Adını asırlara haykıracağım kardeşim. Kerbela’nın kumları örtemeyecek senin üstünü, zaman seni unutturamayacak, kederimi yüreğime gömeceğim ve senin davanı herkese duyuracağım.”</p>
			<p class="a_Paragraf_E">Güneş kızıl atına binmiş guruba koşarken, çölde, Rönesans ressamlarının resmetmesi imkânsız bir tablo oluşmuştu.</p>
			<p class="a_Paragraf_E">Yerde yatanları şehit edenler sanki başkalarıymış gibi Kufeli bazı askerler de gözyaşları içinde bu hazin manzarayı seyrediyorlardı.</p>
			<p class="a_Paragraf_E">O anda yerle gök arasında ansızın bir ses duyuldu.</p>
			<p class="a_Paragraf_E">Yer ve gökleri titreten bir ses…</p>
			<p class="a_Paragraf_E">“Çekilin kenara çekilin! Peygamberlerin Üveyki geliyor, İki Cihan Güneşi geliyor, Dedesi Hüseyin’i görmeye geliyor.”</p>
			<p class="a_Paragraf_E">“Çekilin! Allah’ın Arslanı Ali geliyor, ordulara direnen oğlunu görmeye geliyor!</p>
			<p class="a_Paragraf_E">“Çekilin! Geceleri uykusunu feda eden Canparçası Fatımatü’z Zehra geliyor!”</p>
			<p class="a_Paragraf_E">Hazret-i Fâtıma, 6 yaşında anasız kalan yavrusu Hüseyin’in kana bulanmış kesik başını gördü. Gece karası kanlı saçlar kum doluydu.</p>
			<p class="a_Paragraf_E">En son kendi elleriyle taramıştı o saçları. Şimdi darmadağınıktı.</p>
			<p class="a_Paragraf_E">Gözlerinden sel olup aktı yaşlar. Kerbela toprağı o yaşlarla kan denizine döndü.</p>
			<p class="a_Paragraf_E">“Yaktı beni ayrılık ateşi, yavrum, Hüseyin’im! Bitsin artık Allah’ım veda töreni!” dedi.</p>
			<p class="a_Paragraf_E">Gün batımında, beş üveyk birden kanatlandı Kerbela topraklarından. Önce, Fırat’ın kenarına konmak ister gibi yere doğru bir kavis çizdiler, sonra vazgeçmiş gibi yeniden havalanarak kızıl ufuklarda kayboldular…”</p>
			<p class="Yildiz_E">***</p>
			<p class="a_Paragraf_E">Mehmet Hoca’da konuşacak takat kalmamıştı. Dili, bir alev topu gibi damağına yapışmıştı. Yağı biten bir kandil gibi sesi iyice kısılmıştı. Kesik kesik konuşuyordu.</p>
			<p class="a_Paragraf_E">Başını önüne eğdi hıçkıra hıçkıra ağlamaya başladı. Odanın içinde duyulan kesik kesik hıçkırıklar bir anda feryad-u figâna dönüştü.</p>
			<p class="a_Paragraf_E">Mehmet Hoca, “ağlayın ey Hüseyin sevdalıları ağlayın! Fuzuli diyor ki:</p>
			<p class="a_Paragraf_E">‘Ey Fuzuli, Ehl-i Beyt’in hâlini hatırlayıp ah eyle ki âh şimşeği ile günah harmanı yakılır, günahlar affolunur.’</p>
			<p class="a_Paragraf_E">Allah korkusuyla ağlayan mümin kulların gözyaşlarının Cehennemin kıvılcımlarını söndüreceği gibi, Ehl-i Beyt’e yapılan zulümler karşısında onlara duyulan samimi muhabbetle yürekten kopan ah u figanlar da günahları yakar, rahmete vesile olur. Bu ulvi duygular içersinde Ehl-i Beyt için dökülen samimi gözyaşları inşallah cehennemin alevlerini söndürecek bir iksire dönüşür.”</p>
			<p class="a_Paragraf_E">Bu sözlerden sonra Mehmet Hoca da hıçkıra hıçkıra ağlamaya başladı. Odanın içi Kerbela’ya dönmüştü.</p>
			<p class="a_Paragraf_E">Seyfi Karagöz o yanık, o içli sesiyle başladı Kerbela Mersiyesini okumaya:</p>
			<p class="Siirler_E">“Düştü Hüseyin atından sahrayı Kerbela’ya<br/>Cibril yetiş haber ver, Sultan-ı Enbiya’ya…”</p>
			<p class="a_Paragraf_E">Evet, Derviş Odası Kerbela’ya dönüşmüştü.</p>
			<p class="a_Paragraf_E">Yakub’un (aleyhisselam) kulübe-i ahzan’ı gibiydi. Kendini yere atanlar, avaz avaz ağlayanlar…</p>
			<p class="a_Paragraf_E">Dışarıda yarlarda rüzgâr uğulduyor, karlı boranlar kopuyordu. Rüzgâr bütün gücüyle, köyde kol geziyordu. Gökler gürüldüyor, şimşekler çakıyordu.</p>
			<p class="a_Paragraf_E">Bütün bir köy, bütün bir kainat Kerbela’ya dönmüştü sanki.</p>
			<p class="a_Paragraf_E">Her şey Kerbela’ya koşuyor, her şey Kerbela’ya ağlıyordu.</p>
			<p class="a_Paragraf_E">Nice zaman sonra sakinleşen Mehmet Hoca, peykeden eliyle destek alarak yerinden kalktı ve sessizce kapıya doğru yürüdü.</p>
			<p class="a_Paragraf_E">Birdenbire bir sağanak patladı. Gökyüzü su olup sanki köye boşalıyordu.</p>
			<p class="a_Paragraf_E">Gökler gürlüyor, taşlar yuvarlanarak kendini yerden yere atıyor, yıldırımlar indirmeler yapıyordu.</p>
			<p class="a_Paragraf_E">Tarihin yeniden yaşandığı odada kimsede kalkacak hal kalmamıştı. Önce, yine yaşlılar sessizce doğruldular yerlerinden.</p>
			<p class="a_Paragraf_E">Oda yavaş yavaş boşaldı.</p>
			<p class="a_Paragraf_E">Odanın müdavimleri köyü saran boranların içinde kayboldu.</p>
			<p class="a_Paragraf_E">Derviş Odası’nın ışıkları söndü.</p>
		</div>
	</body>
</html>
