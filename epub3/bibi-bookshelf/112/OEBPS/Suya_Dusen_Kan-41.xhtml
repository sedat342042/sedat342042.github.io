<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Suya_Dusen_Kan-41</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Suya_Dusen_Kan" xml:lang="tr-TR">
		<div class="Basic-Text-Frame">
			<p id="_idParaDest-36" class="Baslik_1">Halife Hasan</p>
			<p class="ilk_harf"><span class="_idGenDropcap-1">B</span>abası İmam Ali’nin şehadetinden sonra Hazreti Hasan, Kufe Camiinde minbere çıktı.</p>
			<p class="O_Paragraf">Bu sakin görünüşlü, gökçek yüzlü genç, gökten yere inmiş yeşil elbiseli bir melek gibi durdu minberde.</p>
			<p class="a_Paragraf_E">Minberden, camiyi dolduranlara, ‘konuşacak ne kaldı’, der gibi uzun uzun baktı.</p>
			<p class="a_Paragraf_E">Yüreği babasının acısıyla doluydu. Yüzü yağmur yüklü bir bulut gibiydi.</p>
			<p class="a_Paragraf_E">Sürmeli gözleri gamlıydı.</p>
			<p class="a_Paragraf_E">Genç ve güzeldi, iyi bir hatipti.</p>
			<p class="a_Paragraf_E">Güzel yüzlü yiğit, üzerinde mor bulutların uçuştuğu dağların başından engin ovalara bakan sürmeli bir ceylan gibi camiyi dolduran cemaate uzun uzun baktı… Baktı…</p>
			<p class="a_Paragraf_E">Nice zaman sonra; “Ey kardeşlerim!” diye başladı sözlerine.</p>
			<p class="a_Paragraf_E">“İmam Ali’nin oğlu olmaktan her zaman onur duydum. Ama inanınız ki şimdi korkular içindeyim. Çünkü o, yeri doldurulamayacak bir insandı. Onunla aynı dünyada, aynı zamanda yaşamak, sizler ve bizler için bir mutluluktu.</p>
			<p class="a_Paragraf_E">Ey insanlar! Kuran bu gece nazil oldu, bu gece Kadir gecesidir.</p>
			<p class="a_Paragraf_E">Musa peygamberin genci ve vasisi olan Yuşa bin Nun ve babam bu gece şehit oldu.</p>
			<p class="a_Paragraf_E">Ant olsun Allah’a ki kendisinden önce gelen ve sonra gelecek olan vasilerin hayırlısıydı. Altın ve gümüş olarak ihsan ettiği şeylerden ancak yedi yüz dirhem parası kaldı. Bununla da kızı Ümmü Gülsüm’e ev işlerinde yardımcı olacak birisini bulmak istiyordu.</p>
			<p class="a_Paragraf_E">Söz buraya gelince İmam Hasan’ı bir ağlama tuttu. Öyle şiddetli ağlamaya başladı ki ayakta duramıyordu.</p>
			<p class="a_Paragraf_E">Minber, mihrab, kubbe, duvarlar, insanlar her şey dönüyordu.</p>
			<p class="a_Paragraf_E">Kubbelerin kemikleri, insanların yürekleri sızlıyordu.</p>
			<p class="a_Paragraf_E">Daha fazla ayakta duramadı. Minberin basamaklarına oturdu. Mescittekiler de hep birden ağlamaya başladılar. Feryatlar göklere yükseliyordu.</p>
			<p class="a_Paragraf_E">Kufe şimdiye kadar hiç böyle bir an yaşamamıştı. İmam Ali’yi kaybettiklerine, koruyamadıklarına, bundan sonra İslam dünyasının başına geleceklere ağlıyorlardı.</p>
			<p class="a_Paragraf_E">Kufe Camii gittikçe kabaran bir gözyaşı denizine dönmüştü.</p>
			<p class="a_Paragraf_E">Herkes sarsıla sarsıla ağlıyordu. O an, caminin bir köşesinden, her köşesinden duyulabilen bir ses yükseldi;</p>
			<p class="a_Paragraf_E">“Uzat ellerini Ya Hasan uzat, uzat ki Allah’ın kitabı ve Resulullah’ın sünneti üzerine sana biat edeyim.”</p>
			<p class="a_Paragraf_E">Kays bin Sad’ın sesiydi bu.</p>
			<p class="a_Paragraf_E">Kays, büyük sahabe Sa’d bin Ubade’nin oğluydu. Zeki, genç ve cesur bir komutandı. Onun biatından sonra bütün Kufeliler Halife Hasana biat etmek için koştular.</p>
			<p class="a_Paragraf_E">Otuz beş yaşındaki o genç, İmam Hasan olarak çıktığı minberden Halife Hasan olarak indi.</p>
			<p class="a_Paragraf_E">Önce babasının katili kısas edilmeliydi.</p>
			<p class="a_Paragraf_E">Halife Hasan bıraksa halk Abdurrahman bin Mülcem hainini linç edecekti.</p>
			<p class="a_Paragraf_E">“Babamın vasiyeti bu değildir, işkence edilmeyecek, kısas uygulanacak.” dedi.</p>
			<p class="a_Paragraf_E">Katil, elleri bağlı bir şekilde duruyordu. İmam Hasan’la göz göze geldiler.</p>
			<p class="a_Paragraf_E">Halife Hasan; “Kılıcın nerede?” dedi.</p>
			<p class="a_Paragraf_E">Kendi belinde de kılıç vardı ama katili kendi kılıcı ile öldürmek istiyordu.</p>
			<p class="a_Paragraf_E">Katilin kılıcını getirdiler.</p>
			<p class="a_Paragraf_E">İmam Ali’nin kanları vardı kılıçta. Halife Hasan’ın gözleri o kanlara ilişti. Gözleri doldu.</p>
			<p class="a_Paragraf_E">“Bununla mı öldürdün babamı?”</p>
			<p class="a_Paragraf_E">“Evet, bu kılıçla öldürdüm, günler geceler boyunca biledim ve Allah’a dua ettim: Allah’ım! Bu kılıcımla halkın en kötüsü ölsün diye, öldürdüm de…”</p>
			<p class="a_Paragraf_E">“Duan kabul olmuş ey gafil! İşte son defa halkın en kötüsü bu kılıçla ölecek.”</p>
			<p class="a_Paragraf_E">Kılıç havada parıldadı.</p>
			<p class="a_Paragraf_E">Baş bedenden koptu. Kılıç bir kez daha kalktı havaya, halk şaşırmıştı.</p>
			<p class="a_Paragraf_E">Halim selim Halife, kopmuş başa niye bir darbe daha indirsindi.</p>
			<p class="a_Paragraf_E">Başa değil, taşa indirdi kılıcı. Kılıç parçalandı.</p>
			<p class="a_Paragraf_E">Kılıç, halkın en kötüsünü öldürme görevini hakkıyla yerine getirmişti.</p>
			<p class="a_Paragraf_E">Halife Hasan’a biat edenlerin sayısı kısa sürede 40 bini geçti. Mekke, Medine, bütün Hicaz, Yemen, Horasan ve İran halkı biat ettiler.</p>
			<p class="a_Paragraf_E">İmam Ali’nin şehadet haberi Şam’a ulaşınca, Muaviye’ye “Emiru’l Müminin” denmeye başlandı ve kendisine biat yenilendi.</p>
			<p class="a_Paragraf_E">Daha önce kendisine “Şam Beldelerinin Emiri” deniyordu.</p>
			<p class="a_Paragraf_E">Muaviye, Hazreti Hasan’a biat edildiğini duyduğunda çok telaşlandı.</p>
			<p class="a_Paragraf_E">Halife Hasan yeteri kadar güç toplamadan işi bitirmeliydi.</p>
			<p class="a_Paragraf_E">Suriye’ye ek olarak Mısır ve Filistin’den de asker toplayarak etkili bir darbe hazırlığı içine girdi.</p>
			<p class="a_Paragraf_E">Irak ve Hicaz’dan gelen birliklerle Muaviye’yi karşılamaya çıkan Halife Hasan’ı, babasının başına gelenlerden de büyük ihanetler bekliyordu.</p>
			<p class="a_Paragraf_E">Önce kendi ordugâhında silahlı saldırıya uğradı. Çadırı yağmalandı, kendisi yaralandı. Sonra, savaş günü saf değiştiren komutanlarının teker teker satın alındığını öğrenince yıkıldı. Üstelik aynı günlerde Bizans orduları da İslam topraklarına girmişti.</p>
			<p class="a_Paragraf_E">Muaviye elçi göndererek anlaşma teklif etti.</p>
			<p class="a_Paragraf_E">Halife Hasan, kan akıtmaktan hoşlanmayan, her sorunu konuşarak çözmek isteyen bir insandı.</p>
			<p class="a_Paragraf_E">İkilik sürdürerek daha fazla kardeş kanı dökülmesine razı olmayan Halife Hasan, Muaviye’nin anlaşma teklifini, birtakım ilkeler üzerinden kabul etti.</p>
			<p class="a_Paragraf_E">Bu anlaşmanın en önemli maddesine göre Halife Hasan meşru hakkını şimdilik devredecek, Muaviye öldükten sora yerine kimseyi veliaht bırakmayarak emaneti asıl sahibine iade edecekti.</p>
			<p class="a_Paragraf_E">Allah’ın ismi üzerine anlaşmaya uyma sözü veren Muaviye bu esnada 62 yaşında Halife Hasan da 36 yaşındaydı.</p>
			<p class="a_Paragraf_E">Ehl-i Beyt Medine’ye dönüş hazırlıklarına başladı.</p>
			<p class="a_Paragraf_E">İmam Hüseyin öfkeliydi.</p>
			<p class="a_Paragraf_E">Hilafet hakkından vazgeçtiğinden dolayı ağabeyine kırgındı.</p>
			<p class="a_Paragraf_E">Ehl-i Beyt’in Kufe’den ayrılması pek hazin oldu.</p>
			<p class="a_Paragraf_E">İmam Hüseyin, Seyyide Zeyneb, Ümmü Gülsüm ve diğer aile fertleri elbette çok acı çekiyorlardı ama o gün dünyanın en acı çeken insanı Halife Hasan’dı. Bu şehirde babasını şehit etmişler, bu şehirde hilafetini elinden almışlardı.</p>
			<p class="a_Paragraf_E">Yıllar önce babaları ile birlikte ayrıldıkları Medine’ye doğru hazin bir yolculuk başlamıştı.</p>
			<p class="a_Paragraf_E">İmam Hüseyin, yirmi yıl sonra bir kez daha verilen sözlere inanarak, çok yakınına kadar geleceği ama bir daha hiç göremeyeceği Kufe’ye uzun uzun baktı.</p>
			<p class="a_Paragraf_E">Şu dünya nasıl bir dünya idi? Bu şehirde yaşayan insanlar mı böylesine şaşırtıcıydı yoksa dünya mı böyleydi?</p>
			<p class="a_Paragraf_E">Çifte güzeller İmam Hasan ve İmam Hüseyin, ev halkıyla birlikte uçsuz bucaksız çöllerde Medine’ye doğru yol alıyorlardı.</p>
			<p class="a_Paragraf_E">Kufe’ye gelirken babalarının kanatları altında gelmişlerdi. Babasız dönmenin hicranı vardı yüreklerinde.</p>
			<p class="a_Paragraf_E">Yollarda yine hazin bir göç vardı.</p>
			<p class="a_Paragraf_E">Şam’da ise bayram…</p>
			<p class="a_Paragraf_E">Hilafeti İmam Hasan’dan devralan Muaviye, “Müminlerin Emiri” unvanıyla isimlendirilmiş olarak ordusunun önünde Şam’ın caddelerinden geçerek sarayına doğru ilerliyordu…</p>
			<p class="a_Paragraf_E">Halife Hasan’ın yüksek bir fedakârlıkla hilafetten çekilmesi üzerine o yıla “Birlik yılı” denildi. Müslümanlar tek bir idare altında toplanmışlardı.</p>
			<p class="a_Paragraf_E">Allah Resulü’nün <span class="_aleyhisselam-_E _idGenCharOverride-1">(sallallahu aleyhi ve sellem) </span>yıllar önce verdiği haber gerçek olmuştu.</p>
			<p class="a_Paragraf_E">“<span class="italik_E">Bu oğlum Hasan Seyyiddir. Allah onunla iki büyük Müslüman topluluk arasında barışı sağlayacaktır.</span>”</p>
			<p class="a_Paragraf_E">İçte birlik, dışta fetihlerin muştusuydu.</p>
			<p class="a_Paragraf_E">Esasında Muaviye, hilafetinin ilk dönemi itibariyle bir şekilde içte birliği sağladı. Bunun doğal sonucu olarak da Afrika’da, Kuzey Afrika içlerine; Asya’da, Nehir Ötesi denilen Maverünnehir’e, Bizans hâkimiyetinde olan bölgelerde ise, İstanbul’a kadar uzanan etkili seferler gerçekleştirdi.</p>
			<p class="a_Paragraf_E">İstanbul kuşatıldı.</p>
			<p class="a_Paragraf_E">Emeviler devrinde askeri seferlerde sağlanan parlak başarılar ne yazık ki İslam dünyasının iç bünyesine yansımadı. Ülkeyi baştan sona kapsayan bir kucaklaşma sağlanamadı.</p>
			<p class="a_Paragraf_E">Dışta Eba Eyyüb El Ensari, Büreydetül Eslemi, Ukbe bin Nafi gibi üstün şahsiyetlerin cihat idealiyle örgülenerek gelişen ve İslam’ın evrensel boyutunu yansıtan fetih ve zaferler içte hayal kırıklığına dönüştü.</p>
			<p class="a_Paragraf_E">Evrensel İslam’ın; toplumu adalet ve insaf duygusuyla kucaklayan şefkat ve merhamete dayalı sevimli yüzünün üstüne asabiyetin gölgesi düştü.</p>
			<p class="a_Paragraf_E">Ve sahabenin sağduyusunca paylaşılan siyaset anlayışı yerine, kabile yorumunun farklı bir üslupla benimsetilmek istenmesi insanları rahatsız etti.</p>
			<p class="a_Paragraf_E">İmam Hasan’ın hilafetten çekilmesinden sonra Şam’da başlayan Hazreti Osman’ı hayırla yad etme, Hazreti Ali’yi ve Ehl-i Beyt’i zemmetme, zamanla diğer şehirlere de yayıldı. Basra, Kufe gibi Ehl-i Beyt’e karşı sevgisi olan şehirlerde Cuma ve bayram hutbelerinde Ehl-i Beyt’i kötülemeleri için valilere mektuplar gönderildi.</p>
			<p class="a_Paragraf_E">Kufe valisi Muğire bin Şube; “Ben birilerinin dünya saltanatı sürmesi için ahiretimi yakamam” diye Ehl-i Beyt’e zemmetmeyi reddetti.</p>
			<p class="a_Paragraf_E">Hutbelerde Ehl-i Beyt’in zemmine karşı çıkanların çoğunlukta olması, Ehl-i Beyt’in zemmi kararını değiştiremedi.</p>
			<p class="a_Paragraf_E">Sadece muhalif olanlar değil, ileride muhalif olma ihtimali bulunan sahabeler de tek tek avlandı, başları kesilerek şehirlerde dolaştırılıp, insanlara gözdağı verildi.</p>
			<p class="a_Paragraf_E">Kufe’de Ehl-i Beyt’i kötülemeye karşı çıkanların başında Hucr bin Adiy vardı.</p>
			<p class="a_Paragraf_E">Hucr, halk tarafından çok sevilen, yiğit bir insandı. Ona göre İmam Ali’yi zemmedenler hayırlı insanlar değildiler.</p>
			<p class="a_Paragraf_E">Önce etrafındaki adamlara bazı menfaatler vaat edilerek Hucr yalnızlaştırıldı. Sonra da on dört kişi zincire vurularak Şam’a gönderildi.</p>
			<p class="a_Paragraf_E">Yolda Hucr ve yedi arkadaşı Mercizahran’da idam edildi.</p>
			<p class="a_Paragraf_E">Gönlü Ehl-i Beyt sevgisi ile dolu olan Hucr’un son arzusu iki rekât namazdı.</p>
			<p class="a_Paragraf_E">“Allaha yemin olsun ki ömrüm boyunca en çok ruhi haz duyarak kıldığım namaz şu namazdır. Ölümden korkup da namazı uzattığım zannına kapılmayacak olsaydınız ara vermez, devam ederdim.”</p>
			<p class="a_Paragraf_E">Hucr, şehit edildikten sonra bileklerindeki zincirlerin çözülmemesini ve bedenine bulaşacak kanların yıkanmamasını vasiyet etti.</p>
			<p class="a_Paragraf_E">Çünkü bunu yaptıranlar ile öteki dünyada, Allah’ın huzurunda gerçekleşecek olan duruşmaya elleri zincirli olarak kanlı elbiseleri ile katılmayı arzu ediyordu.</p>
			<p class="a_Paragraf_E">Camilerde Ehl-i Beyt’in zemmedilmesi, Hz. Ali taraftarlarında soğukluk hasıl ediyordu. İleride, 717 yılında Halife olacak olan Ömer b. Abdulaziz’in en güzel icraatlerinden biri de, Ehl-i Beyt’e zemmi yasaklaması olacaktı.</p>
			<p class="a_Paragraf_E">İmam Hüseyin, kardeşi İmam Hasan’la birlikte Medine’de ikamet ediyordu.</p>
			<p class="a_Paragraf_E">Dedelerinin mescidinde imamet onlarındı. Zaten onların olduğu yerde kimse mihraba geçmezdi.</p>
			<p class="a_Paragraf_E">Bir gün Hazreti Hüseyin, dedesinin mescidine geldi, içeridekilere selam verip bir köşeye çekildi. Mescitte, Amr bin As’ın oğlu büyük hadis âlimi Abdullah bin Amr da vardı.</p>
			<p class="a_Paragraf_E">Hazreti Abdullah’ın babası Amr bin As, Sıffin Savaşında mızrakların ucuna Kur’an sayfaları asma fikrini ortaya atan adamdı.</p>
			<p class="a_Paragraf_E">Hazreti Abdullah, İmam Hüseyin’in selamını aldıktan sonra yanındakilere usulca eğilerek;</p>
			<p class="a_Paragraf_E">“Şu zatı görüyorsunuz ya, melekler şu an yeryüzündeki insanların en hayırlısının bu olduğuna kânidirler. Ne yazık ki böyle en hayırlı insan benimle küs duruyor, konuşmuyor. Sahralar dolusu koyunum olsa benimle konuşması için müjde olarak verirdim doğrusu.” dedi.</p>
			<p class="a_Paragraf_E">Büyük sahabi Ebu Said el Hudri duydu bu sözleri.</p>
			<p class="a_Paragraf_E">“Madem Hüseyin’in şu anki yeryüzü halkının en hayırlısı olduğuna inanıyorsun, öyle ise ben sizi barıştırırım.”</p>
			<p class="a_Paragraf_E">Sonraki gün birlikte Hazreti Hüseyin’in evine gittiler.</p>
			<p class="a_Paragraf_E">İçeri önce Ebu Said el Hudri girdi. İmam Hüseyin’e, Abdullah bin Amr’ın bir gün önce kendisi hakkında söylediği övgü dolu sözleri aktardı. Onu bir kere huzuruna kabul etmesini ve dinlemesini söyledi. İmam Hüseyin, büyük sahabeyi kırmadı, ricasını kabul etti.</p>
			<p class="a_Paragraf_E">Abdullah bin Amr büyük bir saygı ile içeri girip kapıya yakın bir yere diz çökerek oturdu.</p>
			<p class="a_Paragraf_E">Büyük bir mahcubiyet içindeydi.</p>
			<p class="a_Paragraf_E">İmam Hüseyin; “Benim şu anki yeryüzü halkının en hayırlısı olduğumu söylemişsin, bu doğru mu?”</p>
			<p class="a_Paragraf_E">“Evet, onda şüphem yoktur.”</p>
			<p class="a_Paragraf_E">“Madem öyledir, Sıffin’de neden Muaviye tarafında yer alıp babama karşı savaştın? Halbuki babam benden de hayırlıydı?”</p>
			<p class="a_Paragraf_E">Abdullah bin Amr, bu sorunun geleceğini biliyordu.</p>
			<p class="a_Paragraf_E">“Ey Resulullah’ın aziz evladı, lütfen beni bir dinle, sonra kararını ver” diyerek başladı Sıffın macerasını anlatmaya:</p>
			<p class="a_Paragraf_E">“Babam Amr bin As, vaktiyle beni elimden tutarak senin şanı yüce deden Resulullah’ın huzuruna götürüp şöyle demişti:</p>
			<p class="a_Paragraf_E">“Ya Resulullah! Bu oğlum Abdullah, ibadette aşırıya gidiyor, bütün gece namaz kılıyor, bütün günlerde de oruç tutuyor. Bu kadar ileri gitme, diyorum bana itaat etmiyor, dinlemiyor.”</p>
			<p class="a_Paragraf_E">Senin şanı yüce deden bana o gün buyurdu ki:</p>
			<p class="a_Paragraf_E">“Abdullah! Ben de gece namaz kılarım, ama uyurum da, ben de gündüz oruç tutarım ama yerim de. Sen de öyle yap, bu kadar aşırıya gitme!”</p>
			<p class="a_Paragraf_E">Bundan sonra da hiç unutamadığım şu ikazını yaptı bana:</p>
			<p class="a_Paragraf_E">“Abdullah!’ dedi, “sakın babana itaatsizlik edip de sözünden çıkma!”</p>
			<p class="a_Paragraf_E">İşte beni Sıffin’de size karşı getiren, aziz dedenin bu tembihidir. Ben babamla birçok savaşlarda birlikte oldum. Şam’ın, Filistin’in, Mısır’ın fethinde yanından ayrılmadım. Ama Sıffin’e gelince durdum, yanında yer almaktan kaçındım. Çünkü buradaki cephe, bundan öncekiler gibi yabancılardan oluşmuyordu. Karşımızda kardeşlerimiz vardı. Bunun üzerine babam bana ısrar etti, babaya itaat etmem gerektiğini, Resulullah’ın <span class="_aleyhisselam-_E _idGenCharOverride-1">(sallallahu aleyhi ve sellem) </span>söylediğini hatırlattı. Ben de o tembihe karşı gelmiş olmamak için Sıffin’de babamın yanında yer almak zorunda kaldım, dolayısıyla size karşı görünmüş oldum. Ancak şunu kesinlikle söyleyebilirim ki; asla ok atmadım, asla kırıcı bir söz söylemedim, yani savaşa iştirak etmedim. Sadece babama itaatsizlik etmiş olmamak için orada bulundum. Keşke ben katıldığım önceki savaşlardan birinde ölseydim de bu olayda sizin karşınızda yer almış gibi görünmeseydim. Gece gündüz bunun pişmanlığını duymakta, tövbe istiğfarını yapmaktayım.”</p>
			<p class="a_Paragraf_E">Bu sözlerden sonra İmam Hüseyin’in gözleri doldu.</p>
			<p class="a_Paragraf_E">“Allah herkesin niyetini ve kalbini bizden daha iyi bilir.” dedi.</p>
			<p class="a_Paragraf_E">Evin içinde derin bir sessizlik oldu.</p>
			<p class="a_Paragraf_E">Ebu Said el-Hudri’nin sözleri bozdu sessizliği;</p>
			<p class="a_Paragraf_E">“Kucaklaşma zamanı gelmedi mi?”</p>
			<p class="a_Paragraf_E">İslam’ın bu iki bahadır evladı kucaklaştılar. Büyük sahabe Ebu Said el-Hudri’in sevincine sınır yoktu.</p>
		</div>
	</body>
</html>
