<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_10"><br class="calibre4"/>   10   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Craig Frewin irkildi.</p>
				<p class="normal1">"Neler oluyor?"</p>
				<p class="normal1">Doktor başını yavaşça salladı, ucunda parçalanmış dilin sarktığı, meşum etten boruyu hiç bırakmadan bir adım geriledi. Bu kımıldıyordu. İçinde bir şeyler hareket ediyordu.</p>
				<p class="normal1">Donup kalan Carrhus kasların altındaki devinimden gözlerini ayıramıyordu. Daha sonra yemek borusundan yukarı doğru hareket eden kaçak yolcu, bu kırmızı dilin yanındaki delikten dışarı çıktı.</p>
				<p class="normal1">Kıvrık bir kıskaç. Yassı bir gövde. Hareket halinde, eklemli, ince bacaklar. Havaya kalkmış, sivri uçlu iğnesiyle saldırıya hazır bir kuyruk.</p>
				<p class="normal1">Açık kestane rengi bir akrep.</p>
				<p class="normal1">Carrhus, elindekini bir kenara atarak bir adım geriye sıçradı. Akrep tekrar göğüs kafesinin içine düştü ve organların arasına dalarak gözden kayboldu.</p>
				<p class="normal1">"Aman Tanrım!" diye haykırdı doktor. "Gördünüz mü? İçinde ne olduğunu gördünüz mü?"</p>
				<p class="normal1">Frewin başıyla onayladı. Şaşkınlığı geçmiş, zihnini toparlamaya çalışıyordu.</p>
				<p class="normal1">"Gavin Tomers'ın ağzını bu akrep parçalamış, öyle değil mi?"</p>
				<p class="normal1">Doktor nefes nefese kalmış, yerinden kımıldamadan cesede bakıyordu.</p>
				<p class="normal1">"Sanıyorum" diye soludu. "Evet, öyle olabilir. Bu pislik hayvan beni çok korkuttu!"</p>
				<p class="normal1">Kendine gelebilmek için derin bir nefes aldıktan sonra yeniden ameliyat masasına yaklaştı. Frewin onu izliyordu.</p>
				<p class="normal1">"Çengellerle kapatılmış dudaklar... İçerideki tahribat... İğnenin soktuğu yerlerdeki şişkinlikler. Evet, akrep ağzın içine kapatılmış ve dışarı çıkmak için her şeye zarar vermiş. Sonra da geçebileceği tek kanala, yemek borusuna girmiş.</p>
				<p class="normal1">"Dildeki ve yanak içindeki kan, Gavin'in canlı olduğunu gösteriyor, değil mi?" diye sordu Frewin.</p>
				<p class="normal1">Carrhus, genç askerin korkunç yüzüne bakarak gözlerini kırpıştırdı.</p>
				<p class="normal1">"Evet, korkarım ki öyle."</p>
				<p class="normal1">Frewin, yumruklarını hızla açıp kapadı. Düşünürken ve aklına bir şeyler geldiğinde gayriihtiyari yaptığı bir hareketti bu. Katil, kurbanlarıyla yüz yüze gelmemek ve onları şaşırtmak için el fenerini uzaktan kumandalı hale getirmişti. Göğüs göğüse bir çarpışma varsayımı mantıklı değildi. Gavin Tomers mumyalandıktan sonra akrep tarafından her sokulduğunda büyük güç sarf etmiş, cesedi bu yüzden katılaşmıştı. Başka biri olsa delirirdi. Gavin tüm kas gücünü harcayarak kendisini saran kılıftan kurtulmak istemişti. Ölene kadar. Karşılıklı bir mücadele söz konusu değildi, saldırgan bundan kaçınmak için elinden geleni yapmıştı.</p>
				<p class="normal1">"Şu korkunç şeyi oradan çıkarmak gerek" dedi doktor, ayaklarının ucuna bir kova koyarak. "Arkanızda duran uzun penseyle şu bağırsak parçasını kenara itmemde bana yardımcı olur musunuz?"</p>
				<p class="normal1">Frewin, kafasının içini boşaltarak denileni yaptı. Hiçbir şey düşünmemeliydi. Sadece yapmalıydı. Duygusuzca. Ellerini çalıştırmalıydı, beynini değil. Pense, pembe bir bağırsak parçasının altına girdi, daha sonra ikincisine. Dilin damakta şaklamasına benzer hafif bir şıkırtıyla.</p>
				<p class="normal1">Akrep, pense kıskaçlarının bir yol açmak için hırpaladığı organın altındaydı.</p>
				<p class="normal1">Carrhus, hayvanın kuyruğunu kıskacıyla yakalayabilmek için üç deneme yapmak zorunda kaldı. Eklembacaklıyı yukarıya kaldırarak dikkatle inceledi. Altı santimetre uzunluğundaki yaratık, kıskaçların cenderesinden kurtulabilmek için kendini sağa sola savuruyordu. Daha sonra doktor onu kovaya attı.</p>
				<p class="normal1">Carrhus iri gözlük camlarının ardından dikkatle Frewin'e baktı.</p>
				<p class="normal1">"Şimdi bu sorunu hallettiğimize göre, üç saat önce bu yemekhanede neler olup bittiğini sizin için anlamaya çalışacağım."</p>
				<p class="normal1">İncir gibi açılmış bedene bir göz attıktan sonra ilave etti:</p>
				<p class="normal1">"Ve şimdiden bu konuda bir fikrim var teğmen, ama bu hoşunuza gitmeyebilir."</p>
				<p class="indentmetin"> </p>
				<p class="normal1">Kevin Matters bir bacağı boşlukta, hamağında sallanmaktaydı. İlham gelmesini beklerken kalemiyle bloknotunu tıpırdatıyordu. İki saat önce Frewin onu Quentin Trenton hakkında bilgi toplamaya gönderdiğinde, kaptan köprüsüne giderek kaptanla kısa bir süre görüşmüş ve sonrasında bir subay onu üç kat aşağıdaki bir büroya götürmüştü. Orada, Trenton'ı tanıyan takım kumandanıyla konuşmuştu. Adam, Trenton hakkında pek de iyi bir şeyler söylememişti. Matters, hiçbir şeyi atlamadan notlarını kaydetmişti.</p>
				<p class="normal1">Daha sonra kamarasına geri dönerek üstünü beklemeye başlamıştı. Aradan epeyce zaman geçmişti. İçindeki heyecan ve geminin hafifçe sallanması uyumasını engelliyordu. Hava dışarıda pek iyi olmamalıydı.</p>
				<p class="normal1">Frewin hâlâ gelmemişti. Otopsi bitmek bilmiyordu.</p>
				<p class="normal1">Matters her şeyi kafasında evirip çevirmiş ve olaylar arasında bağlantı kurabilmek için tüm ayrıntıları dikkatle, bir bir gözden geçirmişti. Ama hiçbir sonuca varamıyordu. Elinde Q.T. ya da O.T. harfleri vardı. Tamam, bu iyi bir noktaydı. Peki, başka ne vardı?</p>
				<p class="normal1">Matters başını geriye attı. Yorgunluktan gözleri yanıyordu. İçindeki kıymetli eşyalarıyla metal sandığı ve çantaları odanın bir köşesinde duruyordu. Daha sonra gözü Frewin'inkilere ilişti. Onun sandığını gördü.</p>
				<p class="normal1">Aklına bir fikir geldi.</p>
				<p class="normal1">Onun eşyalarını şöyle bir karıştırsa mıydı? Sadece teğmenin karakterini daha iyi anlayabilmek için. Kısacık bir göz atsaydı. Bunca zamandır beraberdiler ama eline hiç böyle bir fırsat geçmemişti.</p>
				<p class="normal1"><span class="ideitalik">Hayır, tabii ki olmaz</span>!</p>
				<p class="normal1">Yine de kilidini incelemek için yattığı yerden doğruldu. Kilit yoktu, sadece kulpu vardı.</p>
				<p class="normal1">Bir saniyesini bile almazdı.</p>
				<p class="normal1"><span class="ideitalik">Hayır, olmaz!</span></p>
				<p class="normal1">Matters önce kapalı kapıya baktı, daha sonra sandığa.</p>
				<p class="normal1"><span class="ideitalik">Sadece şöyle bir göz atayım. İçini karıştırmadan, sadece şöyle bir görüp kapatayım</span>.</p>
				<p class="normal1">Hamaktan indi ve metal sandığı kendine doğru çekmek için yere çömeldi.</p>
				<p class="normal1">Sandığın kulpundan tuttu. Kapak açıldı.</p>
				<p class="normal1">Büyük bir örtü, biraz azık ve bir matara vardı.</p>
				<p class="normal1">Matters kaşlarını çattı. Hayal kırıklığına uğramıştı. Başka bir şey yok muydu yani? Daha heyecan verici bir şeyler?</p>
				<p class="normal1">Örtüyü kaldırmadan önce yine kapıya bir göz attı.</p>
				<p class="normal1">Bir sürü mektup çıktı ortaya. Hepsi kapalıydı ve hep aynı kişiye yazılmıştı. <span class="ideitalik">Patty Frewin</span>. Kevin Matters, teğmenin el yazısını tanımakta güçlük çekmedi. Yutkundu. Teğmen neden bu mektupları yazmıştı? Oysa karısı...</p>
				<p class="normal1">Matters hiç olmazsa bir tanesini açmak istedi.</p>
				<p class="normal1"><span class="ideitalik">Hayır, bunu yapma</span>!</p>
				<p class="normal1">Frewin mutlaka bunun farkına varırdı, bu tip işlerde uzmandı. Sırrının keşfedildiğini öğrenirse ne yapardı? Hakkında söylenenler endişe vericiydi. Matters, teğmenin güçlü kasları ve iri cüssesiyle şiddet kapasitesini düşündü. Kaburgalarını kürdan gibi kırabilirdi. Teğmen Frewin özel kuvvetlerdeki adamları bile etkiliyordu. Bir odaya girdiğinde, herkes saygısızlık etmekten korkarak nefes almaya bile çekinirdi. Matters bir keresinde, sarhoş bir askeri kendisine saygısızlık ettiği için iki yakasından tutup kaldırdığına şahit olmuştu. Askerin bir saniye içinde ayakları yerden kesilmiş ve teğmenle burun buruna geldiğinde sarhoşluğu anında geçmişti.</p>
				<p class="normal1">Bir tanesini okusa... <span class="ideitalik">Sadece birini.</span> İçine bir sıcaklık yayılan Matters kararsızdı.</p>
				<p class="normal1">Meraktan ziyade arzuydu hissettiği. Teğmen karısına neler söylüyordu? Genç çavuşun organı dikilmeye başladı.</p>
				<p class="normal1">Arkasında kapı açıldı.</p>
				<p class="normal1">Matters örtüyü mektupların üzerine bırakırken, sandığın kapağını da aceleyle kapadı. Kalbi çarparak, fırtınayı göğüsleyebilmek için doğruldu.</p>
				<p class="normal1">Ani korku, yerini şaşkınlığa bıraktı: Gelen teğmen değil, hemşireydi.</p>
				<p class="normal1">"Kapıya vurmadığım için özür dilerim. Bu açtığım üçüncü kapı. Her seferinde uyumayı becerebilmiş az sayıdaki insanı uyandırdım, sizi bulmak hiç kolay değil."</p>
				<p class="normal1">Üzerinde hemşire üniforması vardı, sarı saçlarını atkuyruğu yapmıştı.</p>
				<p class="normal1">"Size... size nasıl yardımcı olabilirim?" diye sordu Matters, sandıktan uzaklaşarak.</p>
				<p class="normal1">"Teğmeninizle görüşmek istiyordum."</p>
				<p class="normal1">"Burada değil, bir mesajınız var mı?</p>
				<p class="normal1">Ann tereddüt etti. Asabi bir hareketle eteğini düzeltti.</p>
				<p class="normal1">"Ne zaman gelir?"</p>
				<p class="normal1">"Bunu bilemiyorum."</p>
				<p class="normal1">Genç kadın şüphelenmiş gibi sordu:</p>
				<p class="normal1">"Neden? Bir olay mı var?"</p>
				<p class="normal1">"Bir şey bilmiyorum matmazel. Mesajınızı alabilir miyim?"</p>
				<p class="normal1">"Nereye tayin edileceğinizi öğrenmek istiyordum" diye kekeledi genç kadın. "Bana kendi bölümümü seçme hakkı tanındı ama size yardım edeceksem sizin nereye tayin edildiğinizi bilmem gerekiyor."</p>
				<p class="normal1">Matters bir an verecek cevap bulamadı. Teğmen, genç kadını soruşturmaya dahil etmek taraftarıydı.</p>
				<p class="normal1">"Raven Bölüğü'ne tayin edildik" dedi nihayet. "Elimizde bir şüpheli var. Quentin Trenton."</p>
				<p class="normal1">Ne de olsa teğmen genç kadından hoşlanıyor, bilgileri onunla paylaşmakta bir sakınca görmüyordu ve Ann belki de onlara yeni bir şeyler getirebilirdi.</p>
				<p class="normal1">"Raven... Trenton. Pekâlâ. Hemen tayinimi isteyeceğim. Teşekkür ederim."</p>
				<p class="normal1">Matters'ı selamladı ve sanki çok fazla açıklama yapılmış gibi kapıyı aceleyle arkasından kapatarak çıktı. Matters, kendisini onun yanında pek rahat hissetmediğini fark etti. Genç kadının bakışlarından rahatsız oluyordu. Bakışları karşısında kendisini çaresiz hissettiğinden hemen Trenton'ın adını vermişti. Bundan böyle ondan mümkün olduğunca uzak durmak daha hayırlıydı. Evet, gereksiz karşılaşmalardan kaçınmalıydı. Bu akıllıca olurdu. Ondan hoşlanmıyordu. Bakışları, davranışlarıyla bu kadın onu tedirgin ediyordu.</p>
				<p class="normal1">Beş dakika geçmeden, Frewin her zamanki gibi donuk bir yüz ifadesiyle kapıdan içeri girdi. Matters hemen not defterini eline aldı.</p>
				<p class="normal1">"Otopsi nasıl geçti? Bir şeyler bulabildiniz mi?"</p>
				<p class="normal1">Frewin doğruca sandığının yanına gidince Matters'ın içini bir ürperti kapladı. Eşyalarının karıştırıldığını fark etmiş olabilir miydi? Teğmen matarasındaki suyla yüzünü ıslattı ve gözlerini ovuşturdu.</p>
				<p class="normal1">"Kurbanın isimi Gavin Tomers" dedi kısık bir sesle. "Az önce kimliğini araştırdım: Alto Bölüğü'nden bir asker. Bu bölük başka bir bölükle aynı yere yerleştirilmiş, tahmin edin hangisiyle?"</p>
				<p class="normal1">"Raven'le mi?"</p>
				<p class="normal1">"Evet. Ve orada, bu bölüğün sadece 3. takımı var, bu da bizim araştırma alanımızı daraltıyor. Raven Bölüğü'nün 3. takımı Alto Bölüğü'yle aynı yerde kaldığından, katilin kurbanına tuzak kurması çok kolay olmuştur. Adama arkadan saldırılmış, sadece sersemletmek için, öldürmek için değil. Kurban kendinden geçtiğinde saldırgan onu masaya yatırarak yapışkan bantlarla mumyalamış. Daha sonra üzerine oturarak ağzına bir akrep koymuş ve ağzı çengellerle kapamış. Tomers bağlarından kurtulmak için ölümüne çırpınırken, paniğe kapılan hayvan dışarı çıkabilmek için ağzının her yanına saldırmış. Damağında, dişetlerinde, yanak içlerinde o kadar yara vardı ki, hepsini tespit edemedik. İşte olayların hazin kronolojisi ve kadavradan ortaya çıkarabildiklerimiz bunlar."</p>
				<p class="normal1">Şaşkına dönen Matters bir konuya dikkat çekti:</p>
				<p class="normal1">"Canlı bir akrep mi? O halde katilin orada kalması gerekmemiştir, kurban ölmeden çekip gitmiş olabilir."</p>
				<p class="normal1">Frewin başını salladı.</p>
				<p class="normal1">"Hayır. Kaldığını düşünüyorum. Doktor, öldürücü olmasa da Gavin'e büyük bir şiddet uygulandığını belirtti. Ne boğazındaki izler ne de bedenindeki ezikler öldürücü değildi. Bütün bu şiddet, akrep mizanseni için yapılmış."</p>
				<p class="normal1">"Mizansen mi?"</p>
				<p class="normal1">Frewin, başını salladı.</p>
				<p class="normal1">"Evet, öyle. İntikam için bile olsa, kimse böyle öldürmez. Her şeyi sadece tek bir amaç uğruna –akrebi ölüm aracı olarak ağza yerleştirmek– soğukkanlılıkla hesaplamış. Size öğrettiklerimi hatırlayın: Kanın bir lisanı vardır."</p>
				<p class="normal1">Matters hatırladı. Frewin, vahşetin bozuk, çarpık ya da hastalıklı bir zihnin kendini ifade etme şekli olduğuna inanıyordu. Şiddet bir dildi. Cinayet mahalline kanla, yaralarla yazılan, nesnelerin kırılıp parçalanmasıyla ve bazen farklı bir üslupla –eşyaların ya da cesedin yerinin değiştirilmesiyle– noktalama işaretlerinin konulduğu bir dildi. Ne söylendiğini anlayabilmek için her cinayet okunmalı ve incelenmeliydi. Bu yazı büyük ölçüde katilin bilinçaltından kaynaklandığı için, düşünce tarzı izlenerek faile ulaşılabilirdi. Bir cinayet mahallinin sırlarını çözmek, failin kişiliğini çözmek, onun kim olduğunu bulmak anlamına geliyordu.</p>
				<p class="normal1">Frewin bütün bilgisini ve deneyimini birleştirerek bir analiz yapmayı denedi:</p>
				<p class="normal1">"Hayal gücümü zorlarsam katilin sizin ya da benim gibi bir çocukluk geçirmediğini söyleyebilirim. Kendini ifade etmekte zorlanan biri. Ama cinayet işlediğinde durum değişiyor. Orada sınırları açılıyor, ne isterse söyleyebiliyor. Ve şu anda söyleyebileceğimiz tek şey, onun şiddetle hastalıklı bir ilişkisi olduğu ve öldürmenin sınırına kadar gidip, sonra tekrar geri dönmek için oradan uzaklaştığı. Neden? İki nedeni var: İlki, sadece güç. Kendi kendine öldürebileceğini ya da hayatta bırakabileceğini ispatlamak istiyor. Buna kendini inandırmak ihtiyacında. Her seferinde nereye kadar gidebileceğini görmek isteyen, kendine hiç güveni olmayan bir varlık. Kurbanın kendi başına hiçbir anlamı yok, orada sadece onun itkilerine hizmet etmek için bulunuyor, kişi olarak yok ve katil, aradığını bulmak, kendinden emin olmak, yeteneklerini sınamak için onunla ilişkilerini sınırlandırmanın bir yolunu buluyor. İkincisi, oynaması gereken rolü kurbanına dayatmak. Ona ne isterse yapabileceğini, kendisinin en güçlü olduğunu ispat etmek istiyor. Yaşama ya da ölme hakkı. Bu, birinci varsayımla birleşiyor: Kendi kendine gücünü ispat etmek, ama ötekinin bakışında da bunu gözlemek istiyor. Kendini tatmin etmek için ötekini dehşete düşürmek zorunda. Kurbanla ilişkisi burada farklı; onu bilmezden gelmiyor, onu bir ayna gibi kullanıyor. Onun insani nitelikleri önemli olmasa da, kurban kendisini görebilmesi için önemli bir vasıta."</p>
				<p class="normal1">Matters kulaklarına inanamıyordu.</p>
				<p class="normal1">"Bunları... bütün bunları, sadece cesede bakarak nasıl söyleyebilirsiniz?"</p>
				<p class="normal1">Frewin iri ellerini yavaşça arkasında kavuşturdu:</p>
				<p class="normal1">"Kanın lisanı üzerine muhakememi sonuna kadar götürdüğümde, bunlar basit ve mantıki çıkarsamalar. Eylemler konuşur, onları okuyabilmek gerek. Psikoloji kitapları bu konuda çok işe yarıyor. İnsan davranışlarını, sapmalarını ve bunların sonuçlarını çözümlememizi ve bu tip profilleri çizmemizi sağlıyor. Bununla birlikte bizim katil hakkında tam olarak ne düşüneceğimi bilmiyorum: Sadece aşırı benmerkezci biri mi, yoksa kurbanın ve tepkilerinin onun aradığı ve yaptığı şey üzerinde bir etkisi var mı?"</p>
				<p class="normal1">"Bunun bir önemi var mı?"</p>
				<p class="normal1">"Çok önemi var. Bu iki durum birbirinden çok farklı profiller ortaya çıkarır. Sadece benmerkezci biriyse, mahcup, az konuşan, içedönük, asosyal birini arıyoruz demektir. Kurbanın tepkilerine gereksinimi olan biriyse, kendini ona zorla kabul ettirmek istiyorsa, tepkilerini sınıyorsa, onu aşağılıyorsa, dışadönük, kafasına buyruk ya da askerlerin dediği gibi şamatacı biri olmalı."</p>
				<p class="normal1">Frewin haki tişörtünün eteğini yukarı kaldırıp alnını sildi.</p>
				<p class="normal1">"Quentin Trenton hakkında bilgi var mı?"</p>
				<p class="normal1">Matters not defterini uzattı.</p>
				<p class="normal1">"Adam bir sinir yumağı. Takım şefine göre dik başlı, kavgacı ve aklına eseni yapan biri. Ama kendini tamamen işine vermiş. Sonu kötü biten bir kavgada üç kişiyi yaraladığından, hapse girmemek için orduya katılmış."</p>
				<p class="normal1">Frewin çavuşuna dikkatle baktı.</p>
				<p class="normal1">"Size bir özür borçluyum" diye astının sözünü kesti. "Ros-dale'in cinayet mahallinde bulunan baş harflerin katilin imzası olabileceğini düşünmüştüm ama sanırım, siz haklısınız: Rosdale saldırganının ismini yazacak kadar vakit bulmuş olmalı. Trenton tam aradığımız profile uygun biri."</p>
				<p class="normal1">"Ve çok yalnız bir adam" diye sözlerini tamamladı Matters. "Çok sert biri, isminin baş harfleri uyuyor, sağlak ve ilk cinayetten önce çıkış izni almış. Bu şekilde bir koç başı ve... ve bir akrep edinmiş olabilir. İlk cinayetin işlendiği gece Seagull'a binmiş, Raven Bölüğü'nden ve ikinci cinayet mahallinin hemen yanındaki 3. takımdan. Her şey çakışıyor."</p>
				<p class="normal1">"Taarruzda nereye tayin edilmiş?"</p>
				<p class="normal1">"Sahil, güvenlik altına alınınca, ikinci sırada çıkarmaya katılacak. Şefi onu, plajdaki temizlikte değil, korudaki temizlikte kullanmayı tercih ediyor. Birinci saldırıda kontrolü güç olacağından onu gözünün önünde istiyor olmalı."</p>
				<p class="normal1">"Çok iyi. Onunla aynı botta olmamız için hemen gerekeni yapın. Ben de notlarımızı düzenleyeyim."</p>
				<p class="normal1">Matters gayriihtiyari bir adım geri çekildi.</p>
				<p class="normal1">"Biz mi? Aynı botta mı? Neden onu hemen tutuklamıyoruz?"</p>
				<p class="normal1">"Hangi kanıtla? Eşyalarının arasında onu mahkûm edecek esaslı deliller bulacağımızı mı sanıyorsunuz? Bence bulamayız. Sadece askeri eşyaları vardır, kendisini suçlayacak hiçbir şeyi yanına aldığını sanmıyorum, aksi halde çok şaşırırım. Geride kalalım ve onu izleyelim. Er ya da geç bir hata yapacaktır ve biz de o sırada orada oluruz."</p>
				<p class="normal1">Koridorlardan gelen bir gürültüyle geminin tüm gövdesi sarsıldı.</p>
				<p class="normal1">Seagull ateş açmıştı. İlk top atışları yankılandı. Frewin tek bir kelime etmeden, hummalı bakışlarını çavuşunun gözlerine dikti. Birbirlerini anlıyorlardı.</p>
				<p class="normal1">Matters koridora fırlayarak merdivene yöneldi.</p>
				<p class="normal1">Taarruz başlıyordu.</p>

		</body>
</html>