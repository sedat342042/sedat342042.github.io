<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_43"><br class="calibre4"/>   43   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Gece simsiyahtı, kat kat bulut kümeleri ufku kaplamıştı. Frewin elinde bir cep feneriyle köy yolunda yürüyordu. Monroe, Larsson ve Baker, makineli tüfekleri omuzlarında, tercümanı aralarına almış, Frewin'i takip ediyorlardı. Conrad ile Ann de ellerinde cep fenerleriyle ilerliyorlardı.</p>
				<p class="normal1">Ağaçlardan düşmüş dallar ve yağmurla ıslanmış toprak, ayaklarının altında eziliyordu. Gece hayvanları, başta cırcırböcekleri olmak üzere patikanın etrafındaki otların içinde tiz çığlıklar atıyordu. Çarpışma sesleri yoktu; ne makineli tüfek tıkırtıları ne de patlayan bombaların gümbürtüsü. Sanki yaza yaklaşırken huzur içindeki bir köyde kır havası alıyorlardı. Tek istisna, içinde bulundukları gerginlikti. Oğlanın boşuna paniğe kapılmış olma olasılığı sıfırdı, üstündeki kan onun kanı değildi. 3. takımın olay yerine yakınlığı işin vahametini daha da artırıyordu.</p>
				<p class="normal1">On dakikalık bir yürüyüşten sonra vardıkları açıklıkta eski bir duvar göründü. Duvar iki bina, bir ahır ve daha küçük bir evin çevresinde yükseliyordu. Yüksek kapının kanatlarından biri açıktı; ardında derin bir avlu görülüyordu. Frewin peşindeki grubu durdurarak kapıya doğru ilerledi. Son metrelerde yavaşladı, başını kapıdan içeri uzatarak çiftliği inceledi. Daha sonra zemine baktı ve adamlarına yanına gelmelerini işaret etti.</p>
				<p class="normal1">"Ben Monroe'yla içeri gireceğim" diye fısıldadı. "Benden işaret bekleyin. Ve bastığınız yere dikkat edin, hemen her yerde izler var, hiçbirinin bozulmasını istemiyorum."</p>
				<p class="normal1">Ardından eline bir sopa aldı ve yanlış bir yere basmamak için önünü feneriyle aydınlatarak yürümeye başladı. Sopasının ucu arkasında bir iz bırakıyordu.</p>
				<p class="normal1">Bir kuyunun etrafını dolaştı ve bir lambanın aydınlattığı ana binanın girişinde durdu.</p>
				<p class="normal1">Diğerlerine topraktaki izin üzerinden yürüyerek yaklaşmalarını işaret etti.</p>
				<p class="normal1">Ann iriyarı Larsson'ın yanında yürürken, kuyunun etrafında birçok iz bulunduğunu fark etti. Bu bölgeyi aydınlatınca kuyu ile evin arasında gidip gelmelerin çamurda oluşturduğu izleri gördü. Kuyu halkasının hemen yanında parlak ve koyu renkte çok büyük bir leke vardı.</p>
				<p class="normal1">"Bakın" diye fısıldadı.</p>
				<p class="normal1">Hepsi birden aynı anda başlarını döndürerek taşın üstündeki taze kanı gördüler. Frewin kontrolü tekrar eline aldı:</p>
				<p class="normal1">"Baker ve Conrad, siz ahıra bakın. Ben Monroe'yla eve giriyorum. Diğerleri dışarıda kalsın. Şu kuyuya bir göz atın ama dikkatli olun, hiçbir iz silinmesin."</p>
				<p class="normal1">Frewin MP'nin "çılgını" Monroe'yla eve girdi. Ne kapı ne de pervaz zorlanmıştı. İlk şüphelendiği kişi genç çocuk oldu. Burayı tanıyordu, belki anahtarları bile vardı. Bununla birlikte delikanlı çok korkmuş, çılgına dönmüş gibiydi; her an kendinden geçecek gibi görünüyordu.</p>
				<p class="normal1">Koridorun karo döşemesi çamurla kaplıydı. Oğlan tek başına bu kadar çamur getiremezdi. Craig Frewin bir eliyle fenerini tutmaya devam ederken, diğeriyle tabancasını kılıfından çıkardı. Yemek odası olarak da kullanılan büyük bir mutfağa girdiler. İleride iki kapı ve yukarı kata çıkan bir merdiven vardı. Bir gaz lambasından soluk bir ışık süzülüyordu.</p>
				<p class="normal1">Merdivene doğru trajik bir yol çizen kan, gri yer karolarının üzerinde parlıyordu.</p>
				<p class="normal1">Frewin kalbinin şakaklarında attığını hissetti. Bu duvarların arasında ürpertici bir dram gerçekleşmişti, bundan emindi. Onu asıl endişelendiren, bu kıyımın büyüklüğüydü. İlk bakışta ev ile kuyu arasındaki izlerin çokluğu birden fazla insanın varlığına işaret ediyordu. Özellikle de bütün aile kıyıma uğramışsa.</p>
				<p class="normal1"><span class="ideitalik">Çocuklar sağ salim yukarıda</span>.</p>
				<p class="normal1">Frewin etrafını dikkatle inceleyerek ilerledi; hiçbir ayrıntıyı kaçırmadan, iskemlelerin pozisyonuna, koridor ile merdiveni bağlayan yolda yere devrilmiş sandalyeye baktı. <span class="ideitalik">Bu iş yukarıda oldu. Gece yarısı, hepsi uyuyordu</span>. Frewin tekrar hiç zorlanmamış kapıyı düşündü. <span class="ideitalik">Bu insanlar kendilerini güvende hissediyordu, kapılarını kilitlemiyorlardı. Her taraf açıktı. Gece olunca kendilerini kapılarının ardına kilitlemiyorlardı</span>.</p>
				<p class="normal1">Fenerini birinci katın sahanlığına tuttu. Her yer karanlığa gömülmüştü.</p>
				<p class="normal1">Duvarın üst kısmında koyu kırmızı yıldız biçiminde bir iz vardı. İki damla, yıldızdan aşağı akarak otuz santimetre uzunluğunda iki paralel çizgi oluşturmuştu. Frewin bulunduğu yerden bile kanın ıslaklığını hissedebiliyordu. Saldırının üzerinden çok az zaman geçmişti. Olsa olsa birkaç saat.</p>
				<p class="normal1">Monroe teğmeninin arkasında kalan kapıları açtı ve içeride bir şey olmadığını işaret ederek geri geldi. Frewin yavaşça basamakları tırmandı. Yukarı vardığında durumun korkunçluğunu haber veren bir sürü küçük kan gölcüğünün bulunduğu boş alanı feneriyle aydınlattı. Açık dört kapı vardı. Frewin, girmesi için Monroe'ya sağdaki ikisini gösterirken, kendisi de diğerlerine yöneldi.</p>
				<p class="normal1">Birincisi çok az eşyayla döşenmiş bir odaya açılıyordu; bir köşede bir oyuncak sepeti ve örtüleri yere atılmış bir yataktan başka bir şey yoktu. Yatağın üzerindeki tek yastıkta küçük bir başın bırakmış olduğu iz fark edilebiliyordu. Yastığın içi o kadar sıkı doldurulmuştu ki çocuğun kafa izi çok net olarak görülebiliyordu. Zemin çamurlanmıştı ve Frewin tanıdık bir izle karşılaştı. Bir asker çizmesi. Bir erişkine ait. Fener etrafı taradı.</p>
				<p class="normal1">Çocuk yoktu. Hiçbir yerde.</p>
				<p class="normal1">Kan da yoktu.</p>
				<p class="normal1"><span class="ideitalik">Çocukların en küçüğü uyuyordu. Kolay bir av</span>. Beyni, gördüklerinin en kötümser yorumunu yaparken, gözleri cinayet mahallini tarıyordu. Buruşmuş örtülerin görüntüsü, teğmenin kafasında nahoş görüntülerin oluşmasına yol açtı. <span class="ideitalik">Çocuğun başını örtüye sardı ve boynunu sıkacak şekilde bir kenarından iyice kıvırdı. Örtünün kalınlığı onu boğmasına yardım etmiş olmalı</span>. Frewin, güçlü bir yetişkinin ağırlığı altında ezilen, başının etrafına örtü sarılarak boğulan on yaşlarındaki bir çocuğu gözünün önüne getirdi.</p>
				<p class="normal1">İçinde kimsenin olmadığı odanın görüntüsünü belleğine kazıdı ve geriye doğru bir adım atarak diğer odaya geçti.</p>
				<p class="normal1">"Benim tarafımdakiler boş. Dağınık yataklar dışında tertemiz" diyerek Frewin'in yanına geldi Monroe.</p>
				<p class="normal1">Frewin son odanın kapısını ayağının ucuyla itti ve anne ile babanın odası görüntüye girdi. Elindeki fenerin ışığını duvarlara çevirdiğinde büyük bir dolap göründü ve ardından üstünkörü onarılmış bir komodin. Fenerin ışığı diğer kesimdeki koyu gölgeleri aydınlatınca, duvara asılmış bir haç belirdi. Ardından büyük bir yatak aydınlanmaya başladı.</p>
				<p class="normal1">Bir insan ayağı, bir diğeri, bir topuk, bir bacak, bacaklar... Ve tüm yatak aydınlandı.</p>
				<p class="normal1">Monroe sesli sesli solumaya başladı.</p>
				<p class="normal1">"Lanet olsun!" diye tısladı bir adım geri çekilirken.</p>
				<p class="normal1">Bir kadın sırtüstü uzanmıştı, geceliği göbeğine kadar açıktı. Apış arasından sızan kan çarşafı ıslatıyordu. Cinsel organına cam bir şişe sokulmuştu. Eti parçalayarak dibine kadar sokulan şişede çatlaklar göze çarpıyordu. Karnının üzerinde bir çekiç vardı.</p>
				<p class="normal1">Başı, koyu kızıl bir magmadan ibaretti; pembe beyin parçaları saçlarına yapışmıştı. Kemik kıymıkları ve yüzlerce kan damlası duvarda ve tavanda çizgiler oluşturmuştu.</p>
				<p class="normal1">Yatağın diğer tarafında bir beden parçası belirdi. Frewin o tarafa geçebilmek için bir adım attı.</p>
				<p class="normal1">Başka bir kadın. Bir genç kız.</p>
				<p class="normal1">Onun da gömleği göğsüne kadar sıyrılmıştı. Döşemede yüzükoyun yatıyordu, boynu bir kemerle sıkılmıştı ve kalçası iyice görülsün diye dizleri altına çekilmişti. Çok sayıda bıçak saplandıktan sonra içine bir mum sokulmuştu.</p>
				<p class="normal1">Frewin genç kızın yüzünü örten kumaş parçasını yukarı kaldırdı. Kısa bir süre ona baktı. Gözkapakları yarı kapalı, üstdudağı hafifçe sarkmıştı. Ölüm tüm çabasına rağmen ondaki etkileyiciliği yok edememişti.</p>
				<p class="normal1">Frewin cinayet mahallinin bütününe bakmak için doğruldu.</p>
				<p class="normal1">Kan aydınlıkta parlıyordu.</p>
				<p class="normal1">Birinci kadının kimliği hakkında kuşkuya yer yoktu. Karın derisi gevşekti ve bacakları varislerle kaplıydı. Bu, anne olmalıydı.</p>
				<p class="normal1">"Bütün odalar araştırıldı mı?" diye sordu Frewin alçak bir sesle.</p>
				<p class="normal1">"Evet, hepsine bakıldı" diye mırıldandı Monroe.</p>
				<p class="normal1">Frewin, genç kızın pütürlü bulamaç haline gelmiş anüsünü ve cinsel organının dudaklarını gördü. Bacak arasından akan kan kurumak üzereydi. Frewin yutkundu. Bu kadar kan ölüm sonrasında akmış olamazdı. Ona bıçakla tecavüz ettiklerinde hayattaydı.</p>
				<p class="normal1">"Erkekler eksik. Oğlanların hiçbirinin cesedi yok" dedi çatlak bir sesle.</p>

		</body>
</html>