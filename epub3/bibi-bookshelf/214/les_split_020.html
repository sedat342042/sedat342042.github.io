<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_17"><br class="calibre4"/>   17   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">İnsanlar cehennemi yeryüzüne taşımışlardı.</p>
				<p class="normal1">Top seslerinin yankıları uzaktaki bir fırtınanın uğultusuna benziyordu. Altı saatlik vahşet, koyu kızıl bir ölümün hüküm sürdüğü sahili Dantevari bir sahneye çevirmişti. Kumsal binlerce obüsün açtığı çukurlarla, bir ay manzarası görünümündeydi. Delik deşik olmuş, yana yatmış çıkarma botları yarı yarıya denize gömülmüştü. Sadece ölüm çiçekleri gibi açılmış metalik uçlarıyla denizkestanesi şeklindeki bariyerler ayaktaydı. Her yerde cesetler vardı. Deniz bu nefreti taşımayı reddediyormuş gibi, dalgaların sürekli kumsala ittiği kanlar kendilerine yataklar açarak, sahilin ilk birkaç metresini kızıla boyayan bir şerit oluşturmuştu.</p>
				<p class="normal1">İki yüz sedye taşıyıcısı, taşınabilecek büyüklükte torbalara insanlardan artakalanları doldurmak ve cesetleri taşımak için etrafa saçılmış uzuv yığınlarını ve delik deşik kumsalı araştırıyordu. Yoldan geçişi hazırlamak gerekiyordu, ağır vasıtaların sahile çıkarılması yakındı.</p>
				<p class="normal1">Bu gezgin çilekeşler arasında, dikişleri henüz alınmamış, yanağından kulağına kadar derin bir yara izi taşıyan, yüzünde ve boynunda hâlâ açık yaralar olan biri, MP kolluklu iki askerin hareketsiz yattığı bir buçuk metre derinliğindeki bir çukurun başında duruyordu.</p>
				<p class="normal1">Craig Frewin Askeri Polislerin duruşlarını inceledi: Ölümün arkalarından, kendi taraflarından gelebileceğini akıllarına getirmeden, karşıdan açılacak ateşten korunabilmek için iki büklüm olmuşlardı. Beş mermi onları sırtlarından vurmuştu. Craig etrafına göz gezdirdi. Kendilerini sahile getiren çıkarma botu yakınlardaydı; kendisi ve 3. takım oradan gelmişlerdi. Kendisi ve katil. Diğer tarafta, beton korugandan yanmış et ve yakıt kokularıyla yüklü siyah bir duman yükseliyordu.</p>
				<p class="normal1">"Onları artık götürebilir miyiz?" diye sordu Frewin'in yanında duran bir sıhhiyeci.</p>
				<p class="normal1">Teğmen acısını içine gömdü. "İkizler" olarak bilinen Clauwitz ile Forrell. Tıpatıp birbirlerine benzeyen iki arkadaş. Birincisin başı kumlara gömülmüş, parmakları kaskatı kesilmişti; diğerinin gözleri kapalıydı, ağzı açık uyuduğu sanılabilirdi. Ama ağırlığının altında ters dönmüş ayak bileğinden uyumadığı anlaşılıyordu.</p>
				<p class="normal1">Frewin usulca başını salladı.</p>
				<p class="normal1">"Götürün" dedi uzaklaşırken.</p>
				<p class="indentmetin"> </p>
				<p class="normal1">Savaş gemileri sahile yaklaşıyordu, çıkarma botundan indirilen mühimmat ve birlikler ciplere ve kamyonlara yükleniyordu. Uçup gitmemeleri için yere bağlanmış onlarca güdümlü balon yerden otuz metre yükseklikte salınıyordu; avcı uçaklarının olası bir saldırısını engellemeye yarayacaklardı. Frewin kumulun tepesine çıktı ve kamuflaj ağlarının altındaki araç gereçlerin, yakıt varillerinin, tahta sandıkların üst üste yığıldığı ve yüzlerce çadırın yavaş yavaş kurulduğu sürekli hareket halindeki devasa kamp yerini izledi. Çok yakında zırhlı birlikler gelerek, güney kanatta çelikten bir duvar oluşturacaktı.</p>
				<p class="normal1">Frewin askerlerin arasında dolanarak bilgi edinmeye çalışıyordu. Bazıları düşmanı yendikleri, hayatta kaldıkları için birbirini kutluyor, çoğunluksa vahşetin ağırlığını sessizce taşımayı tercih ediyordu. Frewin geçici olarak cezaevi vazifesi görecek bir kum havuzunun yakınında, ellerini çapraz vaziyette kasklarının üzerine koymuş, sıra halinde yürüyen kırk kadar esirin çevresinde bir MP mangasına rastladı. Galip gelenler onların suratına tükürmek için gülüşerek koşturuyordu ama yüzlerindeki öyle bir gülüştü ki, her iki tarafın da korkusunu gizleyemiyordu.</p>
				<p class="normal1">Frewin bu kargaşanın az uzağında, kamuflaj ağlarının altında, karton erzak kutularıyla çevrili bir yerde, adamları tarafından kurulmakta olan Kovan'ı buldu: Köşeli gözlüğü ve kadim Yunan profiliyle Angus Donovan, Eliot Monroe, Askeri Polis'in çılgını Phil Conrad, grubun en sağlam üyeleri John Larsson ile Adam Baker. Hepsi de kolu askıya alınmış Çavuş Matters'ın gözetimindeydi. Frewin ona doğru yürüdü.</p>
				<p class="normal1">"Kendinize gelebildiniz mi?" diye sordu.</p>
				<p class="normal1">Matters cevap vermeden önce koluna baktı.</p>
				<p class="normal1">"Geçecek. Doktor gelecek hafta askıyı çıkarabileceğimi söyledi. Zaten askı da, fazla hareket yüzünden yaranın kapanması gecikeceği içinmiş."</p>
				<p class="normal1">Tereddütle birbirlerine baktılar.</p>
				<p class="normal1">"Clauwitz ile Forrell öldü" diyebildi teğmen.</p>
				<p class="normal1">"Biliyorum. Bize söylediler. Bizim birimde siz, ben ve Larsson yaralı. Larsson bir şarapnel parçasıyla karnından yaralanmış, önemli olmadığı söyleniyor." Bir kazığı ipine asılarak dikleştirmeye çalışan Larsson'ı işaret etti. "Her zamanki gibi capcanlı."</p>
				<p class="normal1">"Yine de ona dikkat edin. Ne olacağı belli olmaz. Öncelik, Kovan'ı kurmak, daha sonra öğrendiklerimizi gözden geçiririz. İki cinayeti de masaya yatırarak, koşullarını ve özelliklerini incelememiz gerekiyor, yani şimdiye kadar yapamadıklarımızı. Bir de takip edilmesini istediğim bir adam var, Cal Harrison."</p>
				<p class="normal1">On beş dakika sonra ekip üyeleri çadırları kurmayı bir kenara bırakarak, ısıtmaya vakit bulamadıkları tayınlarını kahvaltı niyetine yalayıp yuttular. Frewin adamlarıyla birlikte yedi yemeğini. John Larsson ölen iki arkadaşlarının anısına bir dua okudu. Larsson, Baker ve onların arkasından Matters haç çıkardı. Daha sonra hepsi işlerinin başına döndüler.</p>
				<p class="normal1">Frewin, işemek için yüksek otların arasına yollanırken Patty'yi düşündü. Bu akşam ona yazabileceğini umut ediyordu, her zaman yaptığı gibi dehşet verici ayrıntıları es geçerek ona hislerini anlatacaktı. Yeni bir mektup. Sandığının içinde eskilerin yanına gidecek bir mektup. Patty.</p>
				<p class="indentmetin"> </p>
				<p class="normal1">Frewin beş dakika sonra kampa geri döndü ve ordu genel karargâhına yollandı. Tuğgeneral Toddwarth henüz sahile inmemişti. Frewin aradığını bulmak için çok beklemek zorunda kaldı: 3. takımdaki askerlerin tam listesini istiyordu.</p>
				<p class="normal1">Listeyi ona bir saat sonra uzatan subay "Bu, en son güncelleştirilmiş liste" diye özellikle belirtti.</p>
				<p class="normal1">"Yani?"</p>
				<p class="normal1">"Yani, bu listede şu anda aktif olanlar bulunuyor. Ölüler ve artık savaşamayacak durumda olan yaralılar listede yok. Otuz kişiden geriye yirmi iki kişi kaldı. Başından beri 3. takımda olanların hepsinin ismini temin edemem."</p>
				<p class="normal1">"Bu da yeterli, çok teşekkür ederim."</p>
				<p class="normal1">Craig Frewin arka arkaya sıralanan isimleri inceledi:</p>
				<p class="indentmetin"> </p>
				<p class="indentmetin">Yüzbaşı Lloyd Morris</p>
				<p class="indentmetin">Teğmen Ashley Durrington</p>
				<p class="indentmetin">Teğmen Philip Piper</p>
				<p class="indentmetin">Başçavuş Clive Bradley-Dodders</p>
				<p class="indentmetin">Başçavuş Henry Clark</p>
				<p class="indentmetin">Çavuş Piotr Kijlar</p>
				<p class="indentmetin">Çavuş Gabriel Rabin</p>
				<p class="indentmetin">Çavuş (sıhhiyeci) Parker Collins</p>
				<p class="indentmetin">Onbaşı Douglas Regie</p>
				<p class="indentmetin">Onbaşı Adam Houdan</p>
				<p class="indentmetin">Er Frank Gazinni</p>
				<p class="indentmetin">Er Vladimir Hriscek</p>
				<p class="indentmetin">Er Martin Clamps</p>
				<p class="indentmetin">Er Jeremy Brodus</p>
				<p class="indentmetin">Er Cal Harrison</p>
				<p class="indentmetin">Er Peter Brolin</p>
				<p class="indentmetin">Er James Costello</p>
				<p class="indentmetin">Er Felipe Gonzalez</p>
				<p class="indentmetin">Er John Traudel</p>
				<p class="indentmetin">Er Rodney Barrow</p>
				<p class="indentmetin">Er Steve Risbi</p>
				<p class="indentmetin">Er John Wilker</p>
				<p class="indentmetin"> </p>
				<p class="normal1">Bu liste, hareket noktaları olacaktı. Her ismin yanına, MP'nin öğrendiklerini koyacak ve bunlardan sonuçlar çıkaracaktı. Bu listenin yardımıyla, olası şüpheli sayısını en aza indirecekti. Katile varana kadar.</p>
				<p class="normal1">Ek çadırlar da kurulduktan sonra Kovan'a dönen Frewin, kendi çadırına nihayet eşyalarını yerleştirebildi. Kamp yatağını açarken adının söylendiğini duydu. Birisi onu çağırıyordu. Dışarı çıktığında, parmaklarını sinirle çıtırdatan, gür kaşlı, kısa boylu ama güçlü kuvvetli görünen kumral bir hemşireyle burun buruna geldi.</p>
				<p class="normal1">"Siz... Siz Askeri Polis'ten Teğmen Frewin misiniz?" diye kekeledi kadın.</p>
				<p class="normal1">Frewin tatsız bir şeyler döndüğünü hissetti. Başını salladı.</p>
				<p class="normal1">"Adım Clarice. Ann Dawson'ın arkadaşıyım."</p>
				<p class="normal1">Kadın kimsenin kendilerini izlemediğinden emin olduktan sonra teğmenin yanına yaklaştı.</p>
				<p class="normal1">"Sizinle onun hakkında görüşmeliyim. Hemen" diye ilave etti, beklenmeyen bir kararlılıkla.</p>
				<p class="normal1">Tehlike zillerinin çaldığını hisseden Frewin onu çadırına davet etti.</p>

		</body>
</html>