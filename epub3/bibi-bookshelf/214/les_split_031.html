<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_28"><br class="calibre4"/>   28   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Zamanın hızla geçmesi Frewin'in midesinde kasılmalar yaratıyordu. 3. takım hareket emri almıştı ve sabahın ilk saatlerinde yola çıkıyordu.</p>
				<p class="normal1">Bu arada teğmen üsse dönmüştü. Adamlarının yanına gitmeden önce, dönüş yolunda içindeki boğuk öfkeden kurtulmaya çalışmıştı. Boynunda sadece bir sıyrık vardı, buna mukabil yanağı şişiyordu ve dikişlerin atmasıyla hafifçe kanamıştı. Yanağındaki çürüğü gözlerden saklayamayacağını biliyordu. Revire gidip tekrar dikiş attırdığında, "çarmıha gerilmiş" askerin öldüğü haberini aldı. Doktorların elinden bir şey gelmemişti. Kimliği hemen tespit edilmişti: Clifford Harris, yirmi iki yaşında. Dog Bölüğü'nde, sabah içtimasına çıkmayan kişi.</p>
				<p class="normal1">Ann kendisini almaya gelen Matters'la birlikte Kovan'dan içeri girdi. Onlar daha yerlerine oturmadan Frewin söze başladı:</p>
				<p class="normal1">"Katilin kişiliğinin ilginç bir yanını yakaladığımı sanıyorum."</p>
				<p class="normal1">Ann elmacıkkemiğindeki şişliği fark etti.</p>
				<p class="normal1">"Başınıza bir şey mi geldi?" diye merakla sordu.</p>
				<p class="normal1">"Bir ziyaretçim vardı."</p>
				<p class="normal1">Hemşirenin yüzü şaşkınlıkla buruştu.</p>
				<p class="normal1">"Katil mi?" diye kekeledi.</p>
				<p class="normal1">"Hayır. Cal Harrison da değildi, ama 3. takımdan biriydi ve onların adına konuşuyordu, hiç 'ben' demedi, hep biz."</p>
				<p class="normal1">Monroe "Bu mutlaka katil olmalı!" diye araya girdi. "Sizi nerede bulacağını bir tek o bilebilir."</p>
				<p class="normal1">"Hayır. Herkesin önünde Baker ile Larsson'a oraya döneceğimi söyledim, yalnız gideceğimi biliyorlardı. Onu fark edemeyeceğim bir mesafeden beni takip etmesi yeterliydi. Takımdan herhangi biri bunu yapmış olabilir. Tedbirsiz davrandım, onlar da bana bunu hatırlattı."</p>
				<p class="normal1">Donovan "Bize ne söylemek istiyordunuz?" diye sordu. "Bu acil toplantının nedeni ne?"</p>
				<p class="normal1">"3. takım hareket emri aldı. Yarın sabah, şafakta yola çıkıyorlar."</p>
				<p class="normal1">"Onlarla beraber mi gidiyoruz?" diye sordu Monroe.</p>
				<p class="normal1">"Oraya da geleceğim. Ama daha önce katil hakkında bir iki çift laf etmek istiyorum. Bu cinayetin diğerlerinden farklı olduğunu düşünüyorum. Gerçekten çok farklı."</p>
				<p class="normal1">"Fark nerede?" diye sordu Larsson. "Bu aynı kişi, öyle değil mi? Başka biri olduğunu söylemeyin bana!"</p>
				<p class="normal1">"Hayır. Aynı kişi. Benim çadırıma kadar gelip uğursuz gösterisini izlememiz için planı da o çizdi. Ortaya bir oyun koyuyor. Bize gücünü ispat etmek için kurbanlarıyla ve bizimle oynayan bir sapık. Buna hiç şüphe yok."</p>
				<p class="normal1">"O zaman diğer cinayetlerden farklı olan ne?"</p>
				<p class="normal1">Frewin ensesini sıvazladı.</p>
				<p class="normal1">"Çünkü bu sabah, doğrudan öldürmedi."</p>
				<p class="normal1">Hiç kimseyi gülümsetmeyen bir şaka yaptı Monroe:</p>
				<p class="normal1">"Umarım bunu yapan içimizden biri değildir."</p>
				<p class="normal1">Frewin sözlerine devam etti:</p>
				<p class="normal1">"Şimdiye kadar hep kendisi saldırdı ve kendi elleriyle öldürdü. Biz de mantıken, öldürmeye veya yaşatmaya bizzat karar vererek kendisini güçlü hissetmek istediğini düşündük. Oysa bu sabahki olay aynı değil. Bu sefer öldürmekten ziyade bunun sahneye konuş şekli önemliydi. Hâkimiyet isteğini ve öldürme güdüsünü tatmin etmek için bu denli risk alan bir manyağın, birini kaçırıp işkence ettikten sonra işi sonuna kadar götürmemesi, müthiş zevk aldığını düşündüğüm yaşam ile ölüm arasındaki geçişi izlememesi akıl alır şey değil. Öldürürken adeta cinsel bir haz duyduğunu sanıyordum. Bu son vakada da, bu kadar uğraştıktan sonra kendisini bu zevkten mahrum bırakmamalıydı. Tabii amacı, sadece öldürmek değilse."</p>
				<p class="normal1">Kafası karışan Matters "Amacı öldürmek değil mi?" diye sordu.</p>
				<p class="normal1">"Hayır, öldürmek işin sonucu. Onun haz aldığı esas şey bu değil, sahneye koyuş şekli. Kendisi için öldürmüyor."</p>
				<p class="normal1">Hepsi sandalyelerinde kaskatı kesildiler. Arkasından ne geleceğini tahmin ediyor ve buna inanamıyorlardı.</p>
				<p class="normal1">"Bizim için öldürüyor."</p>
				<p class="normal1">"Bu çok saçma" diye sesini yükselti Ann. "Bunun için hiçbir sebep..."</p>
				<p class="normal1">Craig Frewin onun sözünü kesti.</p>
				<p class="normal1">"Her üç cinayet de farklı yöntemlerle işlendi: kafa kesme, boğma, hayvanla yaralama ve son olarak... kanamaya yol açma. Sanki yöntemlerini teste tabi tutuyormuş, en iyisini arıyormuş gibi. Ne olacağını tahmin edip sonuncusuna tanıklık bile etmek istemedi."</p>
				<p class="normal1">Monroe "Belki de bizim arkamızdaydı, her şeyi görmek için ormanda saklanıyordu" diye bir fikir attı ortaya.</p>
				<p class="normal1">"Bunu da düşündüm. Oysa ölüm gözlemevinde gerçekleşmedi, bunu seyretmek için odada beklemesi gerekirdi. Oysa orada bizden başka kimse yoktu. Bu öğlen Yüzbaşı Morris'i sorguladım. Sabah kamptan ayrılan bir adamı olup olmadığını öğrenmek istedim. Kimse ayrılmamış. Buna kefil oldu. Cepheye gitmeden önce albaylarının son defa teftişe gelmesini beklemişler. İçtima yapmışlar, herkes oradaymış. Biz ormandayken, hazırlıklarla ve teftişle meşgulmüşler. Biz kurbanla geri döndüğümüzdeyse bu işler henüz bitmiş."</p>
				<p class="normal1">Monroe başıyla onayladı. Bu şekilde hiçbir açık kapı kalmıyordu.</p>
				<p class="normal1">Frewin sözlerine devam etti:</p>
				<p class="normal1">"Eğer onun hoşuna giden şey öldürmek değilse, niye öldürüyor? Bu cinayetlerde ortak bir nokta var. Sahneye koyuş. Ve gösterinin mutlaka izlenmesi, kaçırılmaması arzusu."</p>
				<p class="normal1">"Uğursuz bir gösteri kültü mü? Bir tür sanatçı mı? Bunu mu demek istiyorsunuz?" diye sordu Matters.</p>
				<p class="normal1">"Daha ziyade topluma, insanlara karşı soğuk bir nefret besleyen biri. Öldürüyor, çünkü onun için insan hayatının hiçbir önemi yok; ama bunun diğerleri için ne anlama geldiğinin de farkında. Cinayetin ne kadar ciddi olduğunu biliyor. Zeki biri. Ve verdiği acıyı –öfkesinin işareti– sergiliyor, bunun görülmesini istiyor. Bizi şoke etmek istiyor, topluma, yani bize acı vermek istiyor. Ve Forrell ile Clauwitz'i öldürerek MP'yi hedef alması, bizlerin temsil ettiği sistemi reddettiğini gösteriyor. Çünkü MP bu toplumun bir uzantısı, silahlı kolu."</p>
				<p class="normal1">Frewin, 3. takım üyelerinin isimlerinin yazılı olduğu tahtaya dayandı.</p>
				<p class="normal1">"Dolayısıyla bu adamın toplumun dışında büyüdüğünü, kesinlikle eziyet gördüğünü, diğer erkek çocuklar tarafından dışlandığını öngörebiliriz. Kızların alaya aldığı bir çocuk. Sosyalleşmemeden yaşamış biri."</p>
				<p class="normal1">"Bir dakika" diye araya girdi Donovan. "Özetleyeyim: Bu hale geldi, çünkü herkes gibi büyümedi. Dışlandı ve böylece gelişmesini gölgede tamamladı. Öyle mi?"</p>
				<p class="normal1">"Evet, böyle denebilir."</p>
				<p class="normal1">"Burada benim kavrayamadığım, kötülüğün kaynağının nerede olduğu. Çünkü başka çocuklar tarafından dışlanan bir çocuğun asosyal, hatta psikopat olması, tavukla yumurta meselesine benziyor. Diğer çocuklar onu aralarına kabul etmiyorlardı, çünkü onun kötü biri olacağını düşünüyorlardı veya o bir kenara itildiği için bu hale geldi. Ne söylemek istediğimi anlatabiliyor muyum?"</p>
				<p class="normal1">Tüm bakışlar hâlâ sessizliğini koruyan Ann'e çevrildi.</p>
				<p class="normal1">Frewin araya girdi:</p>
				<p class="normal1">"Bu konuda tavrım çok net Donovan, zira burada bir gizem olduğunu düşünmüyorum: Reaksiyonlarıyla, arzularıyla, davranışlarıyla kendini kenara iten, çocuğun kendisi. Yaşam onu tahrip etmiş. Dünyanın karanlığı şu veya bu şekilde onu diğerlerinden çok önce bozmuş ve artık çok geç. Bizim medeniyetimizin kriterlerine göre, yanlış bir yol takip ederek gelişmiş. Dünyanın karanlığı onu, oyuncak arabayla oynamak yerine, ölü bir kediyle oynamaya sevk etmiş. Ona farklı tercihler sunmuş, çocukça tercihlerini altüst etmiş."</p>
				<p class="normal1">Bu kez Ann araya girdi.</p>
				<p class="normal1">"Dünyanın karanlığından ne kastediyorsunuz?"</p>
				<p class="normal1">"Bu, çeşitli biçimler alabilir. Çocuk zorba, gaddar, hatta çocuğunu kendisiyle cinsel ilişkiye zorlayan bir anne veya babayla yaşamak zorunda kalmıştır. Bu olay veya olaylar çocuğun zihni gelişimini farklı yönlere çevirir. Gelişmesinin bir aşamasında aşağılanmaya, tatminsizliğe, acıya bağımlı bedenini ve ötekiyle olan ilişkisini keşfeder. Bu ya taklit yoluyla veya hayatta kalma refleksiyle olur. Kişiliği farklılaşır. Bu çocuklardan birçoğu zamanla bunlardan kurtulabilir. Ama bunu başaramayanlar da var. Bunlar yok edici bir sarmala kapılır. Örneğin arkadaşlarından birinin acı çekmesi onları büyüler, hatta haz verir. Bu aşağılanmış kişilik, gerilimini hafifletmek için aşağılanmışlığını diğerlerine yansıtır. Bu şekilde herkes tarafından çok çabuk dışlanır. Bu durumda, benmerkezci bir dünya geliştirir, kötülükleri içine hapseder, onları biriktirir ve içinde büyütür. Zaman geçtikçe diğerlerinden farklı olduğunu, sevilmediğini anlamaya başlar, ötekine duyduğu nefret derinleşir, bu da diğer insanlara karşı duyabileceği anlayış kırıntılarını yok eder."</p>
				<p class="normal1">"Birçoğu bundan kurtulabiliyor, kimileriyse bunu başaramıyor. Bu fark nereden kaynaklanıyor?" diye sordu Ann.</p>
				<p class="normal1">"Bilmiyorum, kimse bilemez."</p>
				<p class="normal1">Baker söz istedi:</p>
				<p class="normal1">"Bu durumda aradığımız katil, bu kaçık, her şeyden önce kendini bunlardan kurtaramamış biri, öyle mi?"</p>
				<p class="normal1">"Evet Baker, bu doğru. Başkalarına karşı hissiz bir adam. Zevk arayışları sadece kendi içine dönük. Kendini bizden farklı yöntemlerle tatmin ediyor."</p>
				<p class="normal1">"Dolayısıyla aşırı bencil birinin peşindeyiz" diye sonuçlandırdı Ann. "Sadece kendini düşünen bir askerin."</p>
				<p class="normal1">"Doğru. Ama sadece bu değil. Aynı zamanda kendini göstermek isteyen birinin."</p>
				<p class="normal1">Matters kollarını göğsünde kavuşturdu.</p>
				<p class="normal1">"Ben yalnızlığına düşkün birini aradığımızı sanıyordum. Bu herif, topluma öfkeli biri ve başkalarına kin duyuyor. Kendini göstermek için niye çaba sarf etsin ki?"</p>
				<p class="normal1">"Sahneleme isteği, Matters. Kurbanları görülsün diye onları sergiliyor. Öfkesini ifade ediyor, bununla birlikte gizlilik içinde hareket edebilir, cesetleri saklayabilir, daha tedbirli davranabilirdi. Bunun yerine onları sergilemeyi tercih ediyor. Karmaşık bir kişiliği var. Başkalarına karşı duygusuz, ama kendisine aşırı duyarlı. Dikkat çekme hevesinde değil, onun asıl istediği ona çevrilmiş gözlerde kendi yansımasını bulmak. Şimdi anlıyor musunuz?"</p>
				<p class="normal1">Matters nerdeyse üzgünce onayladı.</p>
				<p class="normal1">"Evet, şimdi anlıyorum. O, insanların dikkatini çekmek istemiyor, kendisine olan ilgide kendisini görmek istiyor. Her şeyin merkezinde."</p>
				<p class="normal1">"Evet, işte bu. Fark edilmek isteyen bir çocuk, görülmek istiyor, ama aynı zamanda topluma karşı amansız bir nefret besliyor. Bu unsurları iyi kullanmak bize kalmış. Onu bunlardan mahrum bırakırsak ne olur?"</p>
				<p class="normal1">"Nasıl yani?" diye sordu Matters tedirgince.</p>
				<p class="normal1">"Onu dikkatten yoksun bırakalım, bize ne demek istediğini umursamayalım. Bu mesajı da bir şekilde almasını sağlayalım. Delirecek ve onunla meşgul olunsun diye, fark edilebilsin diye, her yola başvuracak. Hata yapana kadar."</p>
				<p class="normal1">"O zaman daha korkunç şeylerle karşılaşabiliriz" diye itiraz etti Ann. "Hemen tekrar harekete geçebilir. Bu şekilde davranırsak, onu yine öldürmeye teşvik ederiz ve eskisinden de şiddetli davranmasına neden oluruz."</p>
				<p class="normal1">"Bu çok doğru. Daha şiddetli ve hızlı vurmak, plansız davranmasına ve bir hata yapmasına neden olacak."</p>
				<p class="normal1">Monroe şaşkınlıkla gülümsedi.</p>
				<p class="normal1">"Bir daha öldürmesi gerektiğini mi ima ediyorsunuz?"</p>
				<p class="normal1">"Daha iyi bir planınız varsa onu uygulamaya hazırım. Böylesine bir strateji benim hoşuma mı gidiyor sanıyorsunuz? Ama elimden gelen sadece bu. Başka hiçbir yol yok. Hiçbir yol! Çünkü size söyleyeyim, bu herif bir daha öldürecek, ne yaparsak yapalım. Mesele, ne istediğimizi bilmek! Bizi bir adım bile ileri götürmeyecek ve sürekli tekrarlanacak, nerede biteceği belli olmayan yeni cinayetler mi bekleyelim?"</p>
				<p class="normal1">"Bu bir kurban etme stratejisi" diye isyan etti Ann.</p>
				<p class="normal1">Frewin "İnanın ki bundan kolaylıkla vazgeçebilirim" diye karşılık verdi. "Ya bu şekilde hareket ederiz ya da yeni cinayetlerin sıralanmasını bekleriz. Ta ki büyük bir talih kuşu başımıza konup onu yakalayana dek."</p>
				<p class="normal1">"Tabii talih kuşu ortaya çıkarsa" diye mırıldandı Baker.</p>
				<p class="normal1">Larsson başını sallayarak gözlerini Frewin'e dikti.</p>
				<p class="normal1">"Evet, bu belki gaddarca, hatta ahlaksızca ama ben teğmenin çözümünden yanayım. Herif kendiliğinden vazgeçmeyecek, bu durumda öyle davranalım ki bu son cinayeti olsun."</p>
				<p class="normal1">"Bu tartışma götürür bir stratejiyi kabullensek bile bu işi nasıl başaracağız" diye sordu Ann.</p>
				<p class="normal1">Frewin bir an ona baktı. Yutkundu ve çok alçak bir sesle açıkladı.</p>
				<p class="normal1">"Başlangıçta sizi kullanarak."</p>

		</body>
</html>