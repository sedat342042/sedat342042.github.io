<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_9"><br class="calibre4"/>   9   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Matters listeleri karıştırıp 3. takımdakilerin isimlerini buldu.</p>
				<p class="normal1">"Siz gidince endişelerimden kurtulmak için başka şeylerle meşgul olmaya çalıştım ve O.T. harfleriyle başlayan birinin olup olmadığını görmek için kırmızıyla işaretlenmiş isimlere bir daha göz attım. Yoktu. Yaralanan ve panik içindeki Rosdale her şeye rağmen saldırganı tespit etmiş olabilir mi diye düşündüm. Çünkü bu harfler tamamlanamamış ve katil göremesin diye bir sıranın altına gizlenmiş gibiydi..."</p>
				<p class="normal1">Frewin onun bir an evvel sonuca gelmesini istiyordu. Sert bir hareketle başını salladı:</p>
				<p class="normal1">"Tamam. Ve?"</p>
				<p class="normal1">"Hiç... Yani... Ya Rosdale bunların gerisini getiremediyse? Ve ya O.T. yerine Q.T. yazmak istemişse. Raven Bölüğü'nde Quentin Trenton isimli biri var, sağ elini kullanıyor ve ilk cinayet öncesindeki gece izinliymiş. Ve üstelik 3. takımda."</p>
				<p class="normal1">Frewin bir an düşündükten sonra, çavuşu biraz uzağa götürüp iri elini onun omzuna koydu. Bir sürü insanın onları duyabileceğini fark etmişti.</p>
				<p class="normal1">"Çok akıllıca Matters. Bu çok iyi bir ipucu."</p>
				<p class="normal1">Genç çavuş gururla gülümsedi.</p>
				<p class="normal1">"Benim de iyi bir haberim var" dedi Frewin. Geminin doktoru olduğunu düşündüğü bir siluete karanlık odanın gösterildiğini fark etmişti. "Katilin kurbanlarını karanlıkta nasıl tuzağa düşürdüğünü artık biliyorum. Kurbanlarını karanlık kalacağından emin olduğu odaya çekiyor. Kurban içeri giriyor; kapıyı ya kendisi kapatıyor ya da katil Ve birkaç saniye sonra bir el fenerinin ışığı bir köşede beliriyor. Kurban o zaman ne yapıyor?"</p>
				<p class="normal1">Çavuş Matters yüzünü buruşturarak çopur yanağını kaşıdı. Bilmiyordu.</p>
				<p class="normal1">"Karanlıktasın ve birden bir ışık parlıyor! Işığa bakmak için dönersin. Bu çok insani bir davranış. Ve böylece katil kurbanının nerede olduğunu tespit etmekle kalmıyor, arkasından üstüne atlıyor."</p>
				<p class="normal1">"El fenerini yaktıysa kurbanın arkasında olamaz ki..."</p>
				<p class="normal1">Frewin kapının önünde beklemekte olan askerin yanına giderek düzenekli el fenerini aldı.</p>
				<p class="normal1">Fenerin ucundan sarkan uzun kabloyu göstererek, "Evet ama buna uzaktan kumanda aleti eklerse iş değişir" dedi.</p>
				<p class="normal1">"Bu şeytanca..."</p>
				<p class="normal1">Frewin hararetle onayladı.</p>
				<p class="normal1">"İşte adamımız: sapık ve zeki. Kumanda merkezine gidin ve kaptana ya da yardımcısına, bir an önce şu Trenton hakkındaki tüm bilgileri size vermelerini söyleyin."</p>
				<p class="normal1">Matters selam verdi ve kendisini salona getiren astsubayla birlikte hızlı adımlarla uzaklaştı.</p>
				<p class="normal1">Koridora girişi engelleyen denizciyle sarışın asker arasındaki tartışmanın dozu giderek yükseliyordu.</p>
				<p class="normal1">Astsubaylardan biri, askerin yanına giderek bir sorun olup olmadığını sordu. Asker dişlerini sıkarak döndü ve "Tamam, gidiyorum" diye öfkeyle söylendi.</p>
				<p class="normal1">Frewin doktoru karşılarken, "Başına buyruk bir asker" diye düşündü.</p>
				<p class="normal1">Asker selamı vermemek için doktora elini uzattı:</p>
				<p class="normal1">"Askeri Polis'ten Teğmen Frewin."</p>
				<p class="normal1">"Doktor Carrhus." Şakaklarına kır düşmüş, tombul yüzünde büyük gözlüğüyle, kırk yaşlarında bir adamdı.</p>
				<p class="normal1">Frewin bir cep feneri aldı ve doktoru kolundan tutarak odaya götürdü.</p>
				<p class="normal1">"Soruşturmayı yürütmek için çok az vaktim var ve sorgulama yapamıyorum. Dolayısıyla farklı bir yöntem gerekiyor."</p>
				<p class="normal1">Biraz ilerledikten sonra Frewin daire şeklindeki beyaz ışık huzmesini cesede tuttu. Doktor kaşlarını kaldırdı.</p>
				<p class="normal1">"Cinayet mahalli ve insanlar bir şey anlatmadığı zaman geriye tek bir çözüm kalır" diye sözlerine devam etti Frewin.</p>
				<p class="normal1">Doktor dikkatle teğmene baktı:</p>
				<p class="normal1">"Ne? Otopsiden mi söz ediyorsunuz? Şimdi mi? Olacak iş değil!"</p>
				<p class="normal1">"Tek çarem bu."</p>
				<p class="normal1">"Hayır, hayır, hayır! Henüz soğumamış bir cesedin üzerinde çalışamam! Ben doktorum, adli tıp uzmanı değil!"</p>
				<p class="normal1">"Siz geminin cerrahısınız, bu benim için yeterli."</p>
				<p class="normal1">Gölgesi, karşısındaki adamın iki katı olan Frewin doktoru omuzlarından tuttu:</p>
				<p class="normal1">"Bunu yapan kaçık, bu işi tekrarlayacak, üstelik çok yakında. Onu mutlaka bulmalıyım. Her bilgi kıymetli. Siz de hiç vakit kaybetmeden bu otopsiyi yapacaksınız. Şimdi benimle gelin, kaybedecek bir dakikamız bile yok."</p>
				<p class="normal1">Doktoru karanlıkta bırakarak hızla çıkışa yollandı.</p>
				<p class="normal1">"Nereye gidiyorsunuz?" diye bağırdı Carrhus öfkeli bir ses tonuyla.</p>
				<p class="normal1">"Kaptanı görmeye. Ben sizi ikna edemiyorsam, o edebilir."</p>
				<p class="indentmetin"> </p>
				<p class="normal1">Sadece makinelerin düzenli uğultusu Frewin'e bir savaş gemisinde olduğunu hatırlatıyordu.</p>
				<p class="normal1">Seagull'ın ameliyathanesi daracıktı; mavi gri rengi, odayı daha da küçük gösteriyordu. Demir dolaplar duvara monte edilmişti ve sadece ameliyat masasının üzerindeki projektör yanıyordu. Giriş kapısının diğer tarafına gerilmiş bir perde ameliyathaneyi yandaki odadan ayırıyordu. Frewin'in bir elinde not defteri vardı, diğer elini ameliyat masasının yüksek kısmına koymuştu. Doktor Carrhus neşter takımını yanına yerleştirmiş, dev bir hamamböceğini andıran şeyi izlemek için kollarını kavuşturmuştu. Parçalanmış askeri masaya bağlayan yapışkan bantlar dağılmasını engelleyecek şekilde dikkatlice söküldükten sonra, ceset, kabuğuyla birlikte yerinden kaldırılmıştı. Bu siyah kabuk ışığın altında parlarken, cesedin parmakları son bir yardım çağrısı yaparmış gibi büküktü... Bu kalın zar tarafından emilip yutulmadan önce son bir çaba göstermişti sanki.</p>
				<p class="normal1">"Neden... neden bu yığını cesedin üzerinde bırakmış?" diye sordu doktor.</p>
				<p class="normal1">"Bu bir yapıştırıcı, dolayısıyla her şeye yapışır. Bu zavallı çocuğu mumyalamak için büyük bir enerji harcamış ve şekilden şekle girmiş olmalı. Mutlaka birkaç saç teli kopmuştur; talihimiz yaver giderse bantların altında bulacağımız saç tellerinden suçlunun saç rengini tayin edebiliriz."</p>
				<p class="normal1">Carrhus bakışlarını Frewin'e çevirdi. Yorgunluktan kan çanağına dönmüş gözleri, Frewin'e göre fazla alkol tüketiminden sararmıştı.</p>
				<p class="normal1">"Siz de bayağı kurnazsınız! Askeri Polis mektebinde mi öğretildi size bunlar?"</p>
				<p class="normal1">Frewin kurbandan gözlerini ayırmadan sakin bir sesle cevap verdi:</p>
				<p class="normal1">"Biraz tecrübe insana çok şey öğretiyor."</p>
				<p class="normal1">Carrhus bir pense aldı ve eklemli bir sapı olan büyüteçle cesedin üzerine eğildi.</p>
				<p class="normal1">"İnsan size bakınca aklına sert sorgulamalar geliyor" dedi, kendini işine kaptırmış birinin alçak sesiyle. "Güreşçiye benziyorsunuz."</p>
				<p class="normal1">Frewin aynı sakin ses tonuyla cevap verdi:</p>
				<p class="normal1">"Bu da bana kibar davranılmasını sağlıyor."</p>
				<p class="normal1">"Güreşle ilgilendiniz mi?" diye heyecanla sordu Carrhus, yan gözle ona bakarak. "Ben üniversitedeyken yapardım."</p>
				<p class="normal1">Yapışkan bant parçalarını pensesiyle aralamaya çalışıyordu, ama bu hiç de kolay değildi. Hepsi birbirine yapışmıştı. Yapışkan tarafın altında kalan bölümü inceleyebilmek için üst üste yapışmış parçaları neşterle kesmesi gerekiyordu.</p>
				<p class="normal1">Doktorun her hareketini takip eden Frewin cevap vermedi. Yıllar içinde, Askeri Polis kimliği ile kendi kişiliğini birbirinden ayırmayı öğrenmişti. Bu sayede şüphelilerin karşısında soğukkanlılığını koruyabiliyordu. Aslında şiddetten ve çığlıklardan tiksinen Craig Frewin, güçlü fiziği ve parlak notları sayesinde subay mektebine kabul edilmişti. Orduya katılmıştı, çünkü subaylık ona saygın ve asil bir meslek gibi görünüyordu. Patty'ye bunun birkaç ay öncesinde rastlamıştı, onu etkilemek istiyordu. Daha ilk öpüşmelerinde desinatör olma, çizgi romanlar çizme hayallerinden vazgeçmişti. Ateşli bir öpüşme, onu sevdiği kadının geleceğini ve kurulacak bir ailenin geçimini düşünen, biri haline getirmişti. Kâğıt ve kalemi bir kenara bırakarak subay okulunu tercih etmişti. Bir derste Askeri Polis'ten söz edildiğini duymuş ve meraklı yapısı onu bu işe yöneltmişti, artık orduda ne iş yapacağı belliydi.</p>
				<p class="normal1">İlk aylar cehennem gibiydi. Sert görünebilmek için mizahi yanını gizlemiş, iş saatlerinde kibarlığını unutmaya çalışmıştı. O sıralarda esas görevi inatçı kişileri yola getirmekti. Kendini cesaretlendirmek ve saygı duyulan biri haline gelmek için boks yapmaya koyulmuştu. Spor salonunu sık sık ziyaret ederek iri yapısını daha da geliştirmişti; yüzündeki saf pembeliği yok etmek, hâlâ yeniyetme gibi görünen yüze ciddiyet kazandırmak, yorgunluk çizgileri oluşturmak için ringde gereğinden uzun çalışmıştı. Zihninin ve bedensel yapısının değiştiğini, genç kocasının sert biri haline geldiğini görmek karısını çok üzüyordu. Ordu onun karanlık yanını, endişelerini, şüphelerini ortaya çıkarmış, bunları anlamasını ve kullanmasını sağlamıştı.</p>
				<p class="normal1">Aylar, seneler birbirini kovaladıkça, Craig kendine kaslardan ve kararlılıktan oluşan bir kale inşa ederek dış dünyayla ilişkisini kesmişti. Yirmi yaşına kadar bambaşka biri olan Craig Frewin, anahtarının sadece Patty'de olduğu saklı bir bahçe içine kapamıştı kendini.</p>
				<p class="normal1">Daha da ilginci, Frewin seneler geçtikçe şunu keşfetmişti: Karısı bu mabedin, onun duygulu kişiliğinin anahtarıydı. Sadece Patty onunla iletişim kurabiliyor, onu duygulandırabiliyordu. Onun muzip bir bakışı, içten bir gülümsemesi Craig'in gerçek tabiatını tekrar bulmasına yetiyordu. Korugan kapısı aralanıyor ve masum genç adam küllerinden yeniden doğuyordu.</p>
				<p class="normal1"><span class="ideitalik">Patty...</span></p>
				<p class="normal1">"... Ta kadim Yunan'dan beri varlığını sürdüren güreşi hep sevmişimdir! Ya siz, hâlâ güreşiyor musunuz?"</p>
				<p class="normal1">Frewin anılarını bir kenara bıraktı. Duygularını ele vermemeyi alışkanlık haline getirdiğinden, yüzündeki ifade hiç değişmemişti. Sadece gözlerinde güçlü bir parıltı vardı.</p>
				<p class="normal1">Yutkunduktan sonra karşılık verdi:</p>
				<p class="normal1">"Boks. Boks yapıyorum."</p>
				<p class="normal1">Doktor duraklamıştı. Yapışkan bantlardan birinin altındaki karanlık noktaya dikkatle bakıyordu.</p>
				<p class="normal1">"Sanıyorum, burada bir şey var... saç telleri gibi veya daha ziyade kıllar. Bir dakika..."</p>
				<p class="normal1">Topak halinde bir lif yumağı çıkararak bunu pensesinin ucuyla büyütecin altına getirdi.</p>
				<p class="normal1">"Hayır, kıl yumağı gibi bir şey ama sentetik olduğuna iddiaya girerim."</p>
				<p class="normal1">Bulunan şey Frewin'i içinde bulundukları ana döndürdü.</p>
				<p class="normal1">"Nereden geliyor olabilir?"</p>
				<p class="normal1">Carrhus gözlük camlarının altından ona baktı.</p>
				<p class="normal1">"Hiçbir fikrim yok. Belki mikroskopta anlarız. Bunu size sonra söylerim."</p>
				<p class="normal1">Otopsiyi bitirmeleri gerekiyordu ve fazla vakitleri yoktu.</p>
				<p class="normal1">Frewin başını sallayarak onayladı.</p>
				<p class="normal1">Carrhus kıymetli keşfini metal bir kutunun içine koyduktan sonra kabuğu incelemeye devam etti ama başka bir şey bulamadı. Teğmen büyük hayal kırıklığına uğramıştı.</p>
				<p class="normal1">"Hepsi bu. Zavallı adamı paketlerken bir saç teli dahi düşürmemiş."</p>
				<p class="normal1">"Bu imkânsız. Hiçbir iz bırakmadan bu kadar iş yapılamaz."</p>
				<p class="normal1">"Siz de gördünüz. Hiçbir şey yok. Adam ya keldi ya da bere takmıştı, size söyleyebileceğim bu kadar. Ya da çok şanslı, bu da olabilir."</p>
				<p class="normal1">Aletlerini yerine koyduktan sonra, eline bir makas alarak şaklattı.</p>
				<p class="normal1">Yavaş yavaş bantları kesmeye başladı.</p>
				<p class="normal1">Beden yavaş yavaş ortaya çıktı.</p>
				<p class="normal1">Önce baş. Bantlara yapışmış pis ve nemli saçlar. Alın ve bandın yapıştığı yerlerde kırmızı izlerin kaldığı yanaklar. Burun baskıdan dolayı yassılmış, muhtemelen bu garip mumyalama işlemi yüzünden kırılmıştı. Yüzünün sadece bu kısmında çizgiler vardı, ölü genç biriydi, en fazla yirmi yaşında.</p>
				<p class="normal1">Frewin, gözlerine takılmıştı.</p>
				<p class="normal1">Yuvasından fırlamış gözler.</p>
				<p class="normal1">Kapkara.</p>
				<p class="normal1">Kan, damarları patlatarak oraya birikmişti. Gözakını boyayarak, ona ürkütücü bir görünüm vermişti. Frewin, gözbebeğini ayırt edemiyordu. Bu opak kılıfın içindeki artık bir insan değildi. Kenarından kırmızı salyaların sızdığı, çengeller geçirilmiş ağzıyla bir canavarı andırıyordu.</p>
				<p class="normal1">Carrhus, dudaklardaki çengellere dokunmadı. Boğazın ve omuzların üzerindeki bantları çıkarmaya başladı.</p>
				<p class="normal1">Boğaz mosmordu. Boyunda derin bir iz göze çarpıyordu.</p>
				<p class="normal1">"Onu neyin öldürdüğünü galiba bulduk" diye soludu doktor. "İnce ve düzgün olmayan bir nesneyle boğulmuş, iki üç santimetre genişliğinde.</p>
				<p class="normal1">"Boğulduğu için mi gözleri bu durumda?"</p>
				<p class="normal1">"Evet. Yine de... tuhaf bir şekilde siyahlar. Saldırgan, adamın üstüne oturmuş veya çömelmiş olabilir. Göğse yapılan basınç bu tip hasarlara yol açabilir. Ama buradan bir senaryo çıkarmak kolay değil. Gerisini görelim mi?"</p>
				<p class="normal1">Frewin doğruldu ve not defterini hâlâ elinde tuttuğunu fark etti. İlk izlenimlerini not etmeye başladı.</p>
				<p class="normal1">Carrhus bandajların hepsini çıkardı. Kurban haki bir üniforma giymişti. Doktor üzerine eğilerek boynundan sarkan zinciri kendine doğru çekti ve okudu:</p>
				<p class="normal1">"Gavin Tomers. Ve işte sicil numarası, bu işinize yarayacaktır teğmen."</p>
				<p class="normal1">Frewin'in de iyice görüp not alması için biraz geriye çekildi.</p>
				<p class="normal1">Sağ kol dirseğe kadar masaya dayalıydı; daha sonra, çelik gökyüzünde bir şeyi işaret ediyormuşçasına dikaçıyla tavana doğru yükseliyordu. Carrhus bileği tutarak direncini yokladı.</p>
				<p class="normal1">"Ölüm sertliği başlamış."</p>
				<p class="normal1">"Bu şaşırtıcı mı?"</p>
				<p class="normal1">"Bana söylendiğine göre cinayet işleneli üç saat ya olmuş ya olmamış. Kolda böyle bir katılaşma olması için çok erken. Katılaşma çene ve boyunda başlar, sonra kollara, ellere, gövdeye, karın bölgesine doğru aşağı iner. Bildiğim kadarıyla katılaşma ilk üç veya dört saatten sonra başlar, sekiz-on iki saat içinde de sona erer."</p>
				<p class="normal1">"Bir de otopsi yapamam diyordunuz! Adli tıp uzmanı olmayan biri için çok iyisiniz."</p>
				<p class="normal1">"Adli tıp uzmanı değilim ama çok ceset gördüm. Her neyse, bununki bana göre çok erken başlamış. Ancak..."</p>
				<p class="normal1">Elini ölünün çenesine koydu ve yanakları yokladı.</p>
				<p class="normal1">"Evet, katılaşmış. Neyse, belki başka bir açıklaması vardır."</p>
				<p class="normal1">"Ne gibi?"</p>
				<p class="normal1">"Şöyle ki: Sürekli hareket halindeki gergin adamların, efor sarf ederken öldürülmeleri halinde çok çabuk katılaştıklarını gözlemledim. Yoğun kas çalışması bu süreci hızlandırıyor olmalı."</p>
				<p class="normal1">"O esnada spor yapmıyordu herhalde, kendini korumaya çalışıyordu. Direnmiş, mücadele etmiş..."</p>
				<p class="normal1">"Elbette. Üzgünüm ama şimdilik söyleyebileceklerim bundan ibaret."</p>
				<p class="normal1">"İlginç" diye mırıldandı. Frewin, düşünceli bir tavırla.</p>
				<p class="normal1">Bunu ilk cinayetten beri düşünüyordu. Çok güçlü bir katille karşı karşıyaydılar. Rosdale'i kaldırıp asacak ve Tomers gibi, kendini son ana kadar savunan birinin üstesinden gelecek denli güçlü biri. Kas gücünden başka, dövüş tekniği de olabilir miydi? Hasmını tek harekette etkisiz hale getirebilen komandolar arasında mı aranmalıydı?</p>
				<p class="normal1">"Ağzını açacağım" dedi Carrhus.</p>
				<p class="normal1">Ölünün dudaklarını tuttu ve yumuşak dokuyu delip geçen çengellerden birini çekip çıkardı. Metal çengelin çıktığı yerden çeneye doğru koyu renkte bir kan sızdı. Carrhus bütün çengelleri aynı şekilde çıkardı. En sonuncusu da çıktığında, kuruyan sıvının etkisiyle dudaklar yapışmıştı. Ağzın çevresinde ıslak yaralar oluşturmuş kesikler vardı. Carrhus, dudakları iki eliyle tutarak çekiştirdi ve iki krepin birbirinden ayrılırken çıkardığı yapışkan bir sesle perde açıldı.</p>
				<p class="normal1">Katılaşmayı engellemek ve kemiklerin gevşemesini sağlayabilmek için alt ve üst çeneye aynı anda bastırdı. Dil göründü.</p>
				<p class="normal1">Daha doğrusu dilden artakalan.</p>
				<p class="normal1">"Tanrım" diye mırıldandı. "Şu ağzın içine bakın!"</p>
				<p class="normal1">Parçalanmış dişetlerinin arkasında damak delik deşikti. Yanaklar delinmiş ve şişmişti .</p>
				<p class="normal1">"Ona ne yapılmış?" diye endişeyle sordu Frewin. "Daha önce hiç böyle bir şey gördünüz mü?"</p>
				<p class="normal1">Carrhus başını hayır anlamında sallamakla yetindi. Boğazın derinliklerine bakmak için eline bir cep feneri aldı. Minik gölcükler halinde birikmiş kan en ufak bir harekette akmaya başlıyordu. Kurban işkence esnasında çok kan kaybetmiş olmalıydı.</p>
				<p class="normal1">"Sanki bir şeyler yemiş... hayır çiğnemiş. İğne ve tıraş bıçağı."</p>
				<p class="normal1">"Daha fazlasını nasıl öğrenebiliriz?"</p>
				<p class="normal1">"Midesini inceleyerek" dedi Carrhus, eline bir neşter alarak.</p>
				<p class="normal1">Askeri kıyafeti iki dakikada kesti ve dıştan yaptığı kısa bir muayeneden sonra aletinin ucunu kurbanın çenesinin altına dayadı.</p>
				<p class="normal1">"Hazır mıyız?"</p>
				<p class="normal1">Frewin, onun gözlerinin içine bakmakla yetindi ve doktor tek bir hareketle neşterini deriye sapladı. Aralıklı darbelerle neşteri göğüs kemiğine kadar götürdü, sonra göbeğin altına kadar indirdi ve cinsel organ kıllarının başladığı yerde durdu. Kesiğin kenarlarından incecik kan sızdı. Carrhus, elastik olmasına rağmen ele mukavemetsiz ve yumuşak gelen deriyi ekmek hamuru gibi iki yana doğru açtı.</p>
				<p class="normal1">Göğüs bölgesi kırmızı ve katıyken, karın bölgesi, birbirine girmiş ve karmakarışık, yapışkan organlardan ibaretti.</p>
				<p class="normal1">Göğüs kafesi hizasındaki koyu lekeleri işaret eden doktor açıkladı:</p>
				<p class="normal1">"İç kanama. Bu durum varsayımımızı doğruluyor: Göğüs üzerine şiddetli bir baskı olmuş. Saldırgan onun üzerine oturmuş olmalı."</p>
				<p class="normal1">Frewin başka otopsilere de eşlik etmişti; birçok kadavra, doğranmış bedenler ve korkunç savaş yaraları görmüştü ama yine de kendini tedirgin hissetmekten alamıyordu. Gözlerini, doktorun hâlâ yukarıda duran ve bir türlü indirmeye yanaşmadığı elinden ayıramıyordu. Gavin Tomers yaşıyordu sanki.</p>
				<p class="normal1">Carrhus bunu teyit edercesine "Hâlâ sıcak teğmen" dedi. "Yaşlılığımda hatırlayacağım bu eşsiz görüntüler için size minnettarım."</p>
				<p class="normal1">Gövdenin derinliklerine ulaşabilmek amacıyla kasları tek tek kesti, her birini inceledikten sonra dışarı doğru katladı. Nihayet keskin bir penseyle kaburga kemiklerini birer birer kesti. Diyaframı parçalara ayırdı ve göğüs kemiğini çıkararak ameliyat masasının yanında duran, araba kaputu görünümündeki tekerlekli tezgâhın üzerine koydu.</p>
				<p class="normal1">Ardından başparmağını Gavin Tomers'ın çenesinin altına bir kanca gibi yerleştirerek boynun açığa çıkmasını sağladı.</p>
				<p class="normal1">Böylece boğaza rahatça girecekti. Neşter Gavin'in yüzünün altından içeri girerek, ağzın alt tarafını kesip ayırdı. Birkaç saniye sonra Carrhus etten iri bir boruyu dışarı çekerek dilden artakalanı ortaya çıkardı.</p>
				<p class="normal1">"İnceleme için böylesi daha kolay."</p>
				<p class="normal1">Kızıla boyanmış eldiveniyle tuttuğu organın altında, yutağın başlangıcı fark ediliyordu.</p>
				<p class="normal1">Tam o sırada gırtlak yavaşça yukarı kalktı.</p>
				<p class="normal1">Yutkunurmuş gibi kendi kendine hareket etti.</p>
				<p class="normal1">Daha sonra hareketler hızlandı.</p>

		</body>
</html>