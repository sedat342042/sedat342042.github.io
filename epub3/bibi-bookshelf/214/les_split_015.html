<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_12"><br class="calibre4"/>   12   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Deniz, çıkarma botunun yanı başında patladı.</p>
				<p class="normal1">Fışkıran su botun üstüne yağdı. Patlamanın şiddetiyle ölen bir balık, askerlerin ayaklarının dibine serildi.</p>
				<p class="normal1">Frewin demirlere tutunarak kendini yukarı doğru çekti. Solundaki iki asker kıç güverteye çıkabilmek için bir merdivenin basamaklarını tırmanıyorlardı. İki hızlı sıçramayla Frewin korkulukların üzerinden atladı ve kaptan köşkünün arkasına dolandı. Kılavuz hâlâ koltuğundaydı. Akan kan yerde kaygan bir zemin oluşturmuştu.</p>
				<p class="normal1">Frewin ancak o zaman çevresini görebildi.</p>
				<p class="normal1">Mavi-gri deniz, çıkarma botunun tam pruva hizasında, uçsuz bucaksız bir kumsalda aniden son buluyordu.</p>
				<p class="normal1">On metre ileride soluk bir duvar gibi uzanan kumsal ve son hızla giden bot.</p>
				<p class="normal1">Frewin müdahale etmeye vakti olmadığını anladı. Çarpışma kaçınılmazdı. İçgüdüsel bir hareketle kılavuzun cesedini kenara iterek var gücüyle dümene asıldı ve başını aşağı indirdi.</p>
				<p class="normal1">Gemi karaya vurdu, burnu havaya kalktı ve içindekiler öne fırladı. Adamlar yere düşerek çıkarma kapağına doğru çakıl taşları gibi savruldular. Kollar bacaklar kırıldı, kaburgalar ezildi, yüzler parçalandı...</p>
				<p class="normal1">Frewin'in bulunduğu yerin hemen yanında, bir asker geminin bordasından uçup gözden kayboldu; bir diğeri havalanarak kafasını geminin korkuluklarına vurdu.</p>
				<p class="normal1">Bu sırada çıkarma botu korkunç gıcırtılarla kumsalda derin bir iz bırakarak sürükleniyordu. Kumlar beyaz bir hortum gibi dönerek yükselirken, metal kirişleriyle bir kumsal bariyeri aniden botun önüne çıktı. Bariyerin kalın çelik çubukları kapıya gömüldü ve müthiş bir çatırtıyla bariyer kendi ekseninde dönmeye başladı.</p>
				<p class="normal1">Sonra her şey durdu. Havaya saçılan kumlar tekrar yere düşerken, çıkarma botunu bir perdenin ardına sakladı.</p>
				<p class="normal1">Bota büyük bir sessizlik hâkim oldu. Daha sonra küfürler ve çığlıklar arasından iniltiler yükseldi.</p>
				<p class="normal1">Frewin kumanda panosunun üzerine yığılıp kalmıştı. Dümen kolları göğsünü ezmişti ama hiç değilse bir yere savrulmamıştı. Gözlerini açtı ve acıyla doğruldu. Aşağıdaki manzara kâbustan farksızdı.</p>
				<p class="normal1">Çarpışmanın tesiriyle askerler iç içe geçmişti. Denizkestanesi şeklindeki bariyerin kalın çubukları zırhı delmişti. Bu çubuklardan biri bir askerin gövdesine saplanmıştı; zavallı adam hiçbir şeyin farkında olmadan debeleniyordu. Küçük bir grup, yaralılara yardım etmeye çalışıyordu.</p>
				<p class="normal1">Öfkeli bir gümbürtü havayı yardı. Karaya vurmuş teknenin gövdesi, atılan mermilerle sarsılmaya başladı. Frewin kumanda panelinin dibine çömelerek ne olup bittiğini görmeye çalıştı. On mermiden biri gövdeyi deliyordu. Her şey bir anda oluyordu. Çelikte bir delik açılıyor ve bir bacak parçalanıyordu. Her seferinde ses –kuru, yumuşak dokuyu delen merminin ıslığı– arkadan geliyordu. Çığlıklar da mermi yankılarından sonra duyuluyordu.</p>
				<p class="normal1">Frewin, paniklemiş askerlerin arasında Matters'ı aradı. Genç çavuş talihin yardımıyla aşağıda bir yerlere veya çuvalların arkasına saklanmış olabilirdi. Onu hiçbir yerde bulamadı.</p>
				<p class="normal1"><span class="ideitalik">Matters olmaz. Bu şekilde değil</span>.</p>
				<p class="normal1">Obüsler de devreye girdi. Patlamaların gümbürtüsü sağır ediciydi ve kum, askerlerin üzerine yağmaya başladı.</p>
				<p class="normal1">Frewin kıç güvertede yalnızdı, mermilerden korunmak için kumsala atlayabilirdi ama adamlar nasıl dışarı çıkacaktı? Bariyer, çıkarma kapağını hâlâ engelliyordu.</p>
				<p class="normal1">Etrafta beyaz tüyler uçuşmaya başladı; dehşet, gerçeküstü bir hal alıyordu. Birden düşsel bir zarafetle kırmızı tüyler belirdi. Frewin ne olduğunu anladı. Parkalarının içi tüylerle doldurulmuştu; bedenlere isabet eden kurşunlar, beyaz ve kırmızı tüylerin saçılmasına neden oluyordu.</p>
				<p class="normal1">Az sonra yüzlerce tüy rüzgârla vals yapmaya başladı.</p>
				<p class="normal1">Frewin nasıl geri çekilebileceğini düşünürken, iki yaralının arasında Matters'ı gördü. Yaralanmamış gibiydi. Bakışları karşılaştı.</p>
				<p class="indentmetin"> </p>
				<p class="normal1">Bir kenarda büzülüp kalmış olan Matters başlarına ne geldiğini anlamaya çalışıyordu. Kendisi havaya uçarken Teğmen Frewin'in kaptan köşküne gittiğini görmüştü. Sonra bir sürü darbe almış, birkaç kere yerde yuvarlanmış, kendisinden daha ağır bir asker, üstüne düşerek nefesini kesmişti.</p>
				<p class="normal1">Etrafındaki her şey bir sis perdesi arasında yok olmuş, epeyi sonra yaralıların çığlıklarını ve çıkarma botuna isabet eden mermilerin dehşet verici seslerini tekrar duymaya başlamıştı. Zorlukla nefes alabiliyordu.</p>
				<p class="normal1">Teğmen yukarıdan ona bakmaya devam ediyordu. Matters'a kaçmasını, bu ölüm kafesinden kurtulmasını işaret etti.</p>
				<p class="normal1">Obüslerin patlamaları çoğaldı, etraflarında durmaksızın kum bulutları kalkıyordu. Birinden biri hedefi bulacaktı kuşkusuz. Matters bu cehennemden kurtulmanın bir yolunu aramaya başladı. Çıkmalıydı. Çıkmak gerekiyordu.</p>
				<p class="normal1">Herkes birbirine yardım ediyordu; açık yaralara pansuman yapılıyor, kanamalar durduruluyor ve hafif yaralılar ayağa kaldırılıyordu.</p>
				<p class="normal1">Takımın doktoru, deli gibi çabalayan yardımcılarına emirler yağdırarak koşturuyordu.</p>
				<p class="normal1">Askerlerin ortasına bir şey düştü, <span class="ideitalik">bir el bombası</span> diye düşündü hemen Matters. Pembe yanaklı, ufak tefek bir askerin bombayı dışarı fırlatmak için atıldığını gördü.</p>
				<p class="normal1">Etrafa saçılan et parçaları kırmızı bir bulut oluşturdu. Dehşet verici bir girdabın tam ortasında, az önceki insandan geriye sadece kanlı bir et yığınının kaldığı görüldü.</p>
				<p class="normal1">Matters nefes almakta zorluk çekiyordu.</p>
				<p class="normal1">Kopmuş kulakları, sökülen duvar kâğıtları gibi sarkan yüz derisiyle lime lime olmuş birinin kendisine doğru geldiğini fark etti. Afallamış yüz ifadesi ve bomboş bakan gözleriyle takımın doktoruydu bu.</p>
				<p class="normal1">Adamlar birden paniğe kapıldı.</p>
				<p class="normal1">Herkes kendini yukarı çekebilmek için bordaya doğru koşmaya başladı, sıçrıyor, birbirlerine el merdiveni yapıyorlardı. Bazıları kendilerine yardım edenlere son bir bakış bile atmadan, yaralıları kendi hallerine bırakarak kendilerini kumsala atıyordu.</p>
				<p class="normal1">Matters, Quentin Trenton'la göz göze gelince girmiş olduğu şoktan kurtulabildi. Trenton'ın üstü insan parçalarıyla kaplıydı. Yüzü kiremit rengindeydi, bu da onu Kızılderili'ye benzetiyordu. Bir elinde tüfeği, gözlerinde tehlikeli bir parıltıyla etrafı inceliyordu. Sonra tüfeğini omzuna alarak kanlar içindeki bir askeri sırtladı ve kenara getirdi. Bir diğer cesedi de aynı şekilde getirerek öncekinin üzerine koydu. Yukarı tırmanmak için bu yükseltiden faydalandı. Kendisini yukarı çekmek için cesetlerin üzerine bastığında, iğrenç bir ses duyuldu.</p>
				<p class="normal1">Matters'ın midesi kalktı.</p>
				<p class="normal1">İki mermi dumanlar ve kıvılcımlar çıkararak patladı. Matters yerinden sıçrayarak hiç düşünmeden ileri atıldı. Buradan hemen kurtulmalıydı.</p>
				<p class="normal1">Hız almak için birkaç geri adım atarak zıpladı ama tepeye erişemedi. Korkudan nefesi kesilmiş bir halde bir kere daha denedi ama yine başaramadı. Teçhizatı sanki omuzlarına bir ton ağırlık yapıyordu.</p>
				<p class="normal1">Trenton'ın sert hatlı yüzü birden ona doğru eğildi; aralık dudaklarından sapsarı dişleri görünüyordu.</p>
				<p class="normal1">"Sırt çantanı fırlat!" diye bağırdı elini ona uzatarak.</p>
				<p class="normal1">Matters sıçrayarak kendisine uzanan bu yardım eline tutundu ve ikisi birden kumsala atladı. Kurtulmuşlardı.</p>
				<p class="normal1">Çıkarma botu, diğer tarafına isabet eden bir obüsle metalik gümbürtüler çıkararak sarsıldı.</p>
				<p class="normal1">Matters'ın kafasında tek bir şey vardı: Lanet çıkarma botundan bir an evvel uzaklaşmak. Tere batmış bir halde sahilde koştu. Çıkarma botunun içinde sıkışıp kalmış arkadaşlarının acı ve dehşet çığlıklarını arkasında bıraktı. Biraz sonra Trenton'la karşılaşarak olduğu yerde durdu.</p>
				<p class="normal1">"Teşekkür ederim" dedi soluk soluğa. "Teşekkür ederim."</p>
				<p class="normal1">Trenton onu baştan aşağı süzdü ve bu çocuksu korku karşısında yüzünde bir nefret ifadesi belirdi. Daha sonra hemen ayağa kalkarak, düşman mitralyözlerinden çıkan mermiler ortalığı kasıp kavururken kendini emniyete almak için bir obüsün açtığı çukura doğru koştu. Sahilin bu tarafında yaklaşık yüz adam korunaksız bir vaziyette toplanmıştı. Bir o kadar ceset de tuhaf pozisyonlarda ortalığa yayılmıştı.</p>
				<p class="normal1">Taşıma gemileri, karaya vurmuş üç çıkarma botunu enkaz halinde arkalarında bırakarak denize açılıyordu.</p>
				<p class="normal1">Hava ağır, genizleri yakan barutla doluydu.</p>
				<p class="normal1">Matters doğru sahile çıkarılmadıklarını veya buradaki savunma birliklerinin hafife alındığını düşündü. Ve burada olmaması gerektiğini. Bu kıyım ortamında hiçbir şey yapamazdı, bunun için eğitilmemişti. Hayır, bu işten çok uzaktı.</p>
				<p class="normal1">Kulakları sağır eden gürültüler arasında kendisine seslenildiğini duydu. Uzaktan gelen bir ses. Elinin tersiyle yüzündeki teri sildi. Kafasının içinde sesler duyuyordu; bir bu eksikti. Ve sesin tonu giderek yükseliyordu.</p>
				<p class="normal1"><span class="ideitalik">Teğmen Frewin'in sesi</span>.</p>
				<p class="normal1">Matters etrafına bakındı; henüz sahile inmemiş, geminin arka tarafında duran teğmeni gördü.</p>
				<p class="normal1">Frewin, çukurda gizlenmiş olan Trenton'ı işaret ederek, onu gözden kaçırmaması gerektiğini hareketlerle anlatmaya çalışıyordu.</p>
				<p class="normal1">Solukları düzene giren Matters başını salladı.</p>
				<p class="normal1">Daha sonra bakışlarını çukurdaki Trenton'a çevirdi ve kendilerini izlediğini fark etti. Adam hiçbir şeyi kaçırmamıştı. Ani bir hareketle ayağa kalktı ve etrafına bir göz gezdirdi; ardından kendisinde uyandırdıkları nefreti hiç saklamadan, Matters ile Frewin'e baktı. Kesintisiz ateş altında, saklandığı çukurdan sahile doğru fırladı. Frewin kumsala atladı ve yuvarlanarak iri kütüklerden oluşan bir savunma bariyerine sırtını dayadı. Çavuşunun on metre yakınına kadar gelebilmişti.</p>
				<p class="normal1">Denizdeki bir patlama her iki adamı baştan aşağı ıslattı.</p>
				<p class="normal1">"Onu ...lı yaka..." diye haykırdı teğmen.</p>
				<p class="normal1">"Ne?" diye bağırdı Matters gergin bir sesle.</p>
				<p class="normal1">"Onu canlı yakalamalıyız!" diye tekrar etti Frewin.</p>
				<p class="normal1">"Ama neden?"</p>
				<p class="normal1">Frewin kendini ifade edememenin verdiği sıkıntıyla yüzünü buruşturdu ve ısrarını sürdürdü. Bu sefer Matters onu açıkça duydu.</p>
				<p class="normal1">"Trenton'ı canlı ele geçirmeliyiz."</p>
				<p class="normal1">Teğmen planlarını değiştiriyordu. Matters'ın henüz bilmediği bir şeyin farkına varmıştı. Bu da çıkarma botundan kaçmadan önce bir şeyler olduğu anlamına geliyordu.</p>
				<p class="normal1">Matters düşünmeyi bir kenara bırakarak ne yapması gerektiği üzerinde yoğunlaştı. Anlamıştı.</p>
				<p class="normal1">Quentin Trenton'ı yakalamalıydı. Canlı.</p>

		</body>
</html>