<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_69"><br class="calibre4"/>   69   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">İki nöbetçi güney kulesinin girişini koruyor, diğer ikisi merdivende nöbet tutuyordu. Mesaj her yere iletilmişti: Bu gece kimse ölmeyecekti, giriş korunuyordu ve MP nihayet rahat bir uyku çekebilecekti. Bu, katilin egosunu kışkırtacak ve yakalanmayacağından emin, yeraltı geçitlerinden çıkarak saldıracaktı. Frewin onun MP'yi yıpratmak için saldırılarına devam etmek istediğinden emindi. Gizli geçit sayesinde her türlü imkâna sahip olduğunu düşündüğü sürece saldırıya geçecekti. Bu, onun için çok çekiciydi.</p>
				<p class="normal1">"Cinayetlerini sergilemeyi seviyor" diye hatırlatmada bulunmuştu teğmen. "Güvenliğin artırıldığı yüksek sesle ilan edildikçe öldürme arzusuna direnemeyecektir. Gücüne inanıyor, bunu kullanacaktır."</p>
				<p class="normal1">Yeraltı labirentini baştan sona tekrar inceleyen Frewin iki giriş daha fark etmişti: Biri doğu kulesinde, diğeri 3. takımın bulunduğu kuzey kulesinde. Bunu görünce, diğer birimlerden yardım istememeye karar vermişti, bu durumun fark edilmesinden veya askerlerin bunu kendi aralarında yaymalarından korkuyordu. Bu durumda planı suya düşerdi. Stratejisi sessizliğe dayanıyordu. Aşağıda sadece üçü olacaktı.</p>
				<p class="normal1">Matters, katilin doğu kulesini tercih etme ihtimaline karşı buranın girişinde bekleyecekti. Monroe, gelmesinin en çok beklendiği kuzey kapısını gözlerken, Frewin ortada duracaktı. Koridorların büyük çaplı bir merkezden dağıldığını keşfetmişlerdi. Bir çıkıştan diğerine varmak için buradan geçmek şarttı. Matters ile Monroe, şüphelinin içeri girdiğini görünce her türlü kaçış yolunu kapatarak, Frewin onu ortada kıstırana kadar belli bir mesafeden takip edeceklerdi.</p>
				<p class="normal1">Ann, Frewin'i şaşırtarak, sorgulamada bulunmak şartıyla odasında kalmayı kabul etmişti.</p>
				<p class="normal1">Frewin, aslında onun zamana karşı yarıştığını bilmiyordu. Bu yalnız kalma fırsatı, ona Matters'ın odasına giderek günlüğünü gözden geçirme şansını tanıyacaktı. Çavuşun şüpheli olduğu ortaya çıkarsa, Frewin'i hemen uyarmanın bir yolunu bulması gerekiyordu. Üçünün kendilerini güvende hissederek aşağıda yalnız kalmaları Ann'i çok endişelendiriyordu.</p>
				<p class="normal1">Böylece herkes kendi küçük planını uygulamaya koymuştu.</p>
				<p class="normal1">Her şeyin istendiği şekilde sonuçlanması umuduyla.</p>
				<p class="indentmetin"> </p>
				<p class="normal1">Ann bir saatten beri yalnızdı.</p>
				<p class="normal1">Gün batarken aşağı inmişlerdi. Frewin risk almak istemiyordu. Gerekirse gün ışıyana kadar bekleyeceklerdi. Ann küçük şamdanını alarak soğuk ve esintili koridora çıktı. Koridorda sadece iki yağ kandili yanıyordu. Ve kimseler görünmüyordu.</p>
				<p class="normal1">Hiç ses çıkarmadan hemen yanındaki koğuşa girdi ve sandığın dibindeki özel günlüğü tekrar buldu. Doğruldu ve ardından bir an tereddüt etti.</p>
				<p class="normal1"><span class="ideitalik">Bu odada mı, benimkinde mi? Hangisi daha güvenli</span>?</p>
				<p class="normal1">Ann nihayet kalmakta karar kıldı. Kürsünün karşısındaki iskemleye oturdu ve deri kaplı küçük defteri açtı. Matters'ın geniş kıvrımlar ve kendinden emin olmayan çizgilerle yuvarlak karakterli bir yazısı vardı. Bir çocuğun yazısı gibiydi. İlk sayfalar bir sene öncesine gidiyordu. Çavuşun karakterini aydınlatacak bir sözcük veya bir cümle bulmaya çalışarak Ann hızla bunların üzerinden geçti. Matters kendi ruh halinden ve bazen özlediği annesinden söz ediyordu. Her beş sayfada bir konfor eksikliğinden yakınırken, bir taraftan da mesleğini Frewin gibi bir adamın yanında öğrenmenin kendisi için büyük bir şans olduğunu anlatıyordu.</p>
				<p class="normal1">Bir saatlik bir okumadan sonra Ann çavuşun teğmenine nasıl bir ilgi duyduğu konusunda meraklanmaya başlamıştı. Bazen hayranlığa varan ifadeler kullanıyordu. Daha sonra ikircikli oldu bunlar. Frewin'e olan düşkünlüğü sağlıksızlaşıyordu.</p>
				<p class="normal1">Sözcüklerin, zamanını neredeyse yuttuğunu fark edemeyen Ann artık yazıların üstünden hızla geçmiyor, satır satır okuyordu. Birdenbire zayıflığından söz etmeye başlamıştı. Bir akşam vakti çavuş bunalıma girmiş gibiydi ve bedbinlik içinde yazıyordu:</p>
				<p class="indentmetin"> </p>
				<p class="indentmetin">Gene geliyor. Durmaksızın bunu düşünüyor ve düşünüyorum, bu zayıflığı kafamdan koparıp atmak istiyorum, ama yine geri geliyor, bu sanki kabaran suyun gelmesini çıplak elle engellemeye çalışmak gibi... Her tarafımı sardığını hissediyorum. Utanıyorum. Kendimi bırakmak istemiyorum. Ama düşünmekten de kendimi alıkoyamıyorum, bu bir saplantı. Beni körleştiren arzular içindeyim, beynimin içinde şiddetle fışkıran imgeler var. Geceleri bile bunların rüyasını görüyorum. Bunları susturmak için ne yapmalıyım?</p>
				<p class="indentmetin"> </p>
				<p class="normal1">Daha ileride Matters konuya geri geliyordu.</p>
				<p class="indentmetin"> </p>
				<p class="indentmetin">Bugün kendimi sakinleştirmek için bir yöntem buldum. İzin günümden faydalanarak kendime bir kamçı aldım. Zayıflık gecelerinde kullanma niyetindeyim. Bacaklarımın üst tarafına vuracağım ki fark edilmesinler. Dükkâna girerken utanç duydum; şeytani fikirlerimden duyduğum utanç daha fazla olmasaydı hemen dışarı çıkardım. Kendimi kontrol altına almalıyım. Tanrım, ben bir canavar mıyım? Ne türden iğrenç bir sapığım ben?</p>
				<p class="indentmetin"> </p>
				<p class="normal1">Sayfalar geçtikçe Matters bu "zayıflıktan" veya "şeytani sapkınlıktan" giderek daha fazla söz ediyordu. Bir arada "kötülük" hakkında söyledikleri Ann ile Frewin'in söylediklerine benziyordu. <span class="ideitalik">Kötülük işe yarar, insanların çöp kutusudur</span> diye düşündü Ann.</p>
				<p class="normal1">Tekrar günlüğe gömüldü. Yakın bir zamanda Matters daha da kötüye gittiğini keşfederek endişelenmeye başlamıştı. Geceleri dışarı çıkıyordu. Güdülerine teslim olarak.</p>
				<p class="normal1">O zaman "İyileştirici" ortaya çıktı.</p>
				<p class="normal1">Onu sakinleştirebilen bir varlık.</p>
				<p class="normal1">Başlangıçta kendini ona teslim etmemek için Matters elinden geldiğince ondan kaçınmıştı.</p>
				<p class="normal1">Ama kendine hâkim olamıyordu. Bir sene öncesinde karanlık güdülerini birçok defa tatmin etme yoluna gitmişti. İyi ki yakalanmamıştı. İnatla üzerine giderek içindeki canavarı susturmaya muvaffak olmuştu.</p>
				<p class="normal1">Ancak sapkınlığın tadı unutulmuyordu. Peşini bırakmıyordu.</p>
				<p class="normal1">Ve İyileştirici onu yeniden arzularına kavuşturmak için ortaya çıkmıştı.</p>
				<p class="normal1">O zaman Matters kendini ona teslim etmişti.</p>
				<p class="normal1">Mağlup düşmüştü kötülüğe.</p>
				<p class="normal1">Varlıkların en iğrenci olmuştu.</p>
				<p class="normal1">Sözcükler sanki bir mengene olmuş, hemşireyi sıkıştırıyordu. Son sayfaları adeta yuttu.</p>
				<p class="normal1">Ve büyük bir telaşa kapıldı.</p>
				<p class="normal1">Günlüğü yatağın üstüne atarak kapıya doğru koştu.</p>

		</body>
</html>