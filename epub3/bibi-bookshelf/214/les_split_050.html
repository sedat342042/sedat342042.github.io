<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_47"><br class="calibre4"/>   47   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Ann kiliseye öğlene doğru geldi. Frewin koro bölümündeki karatahtaların ortasında ayakta durmuş, sıralarda oturan adamlarıyla konuşuyordu. Ann MP'nin 3. takıma bir müdahale hazırlığı içinde olduğunu tahmin etti. Her çadırı didik didik arayacak, herkesin eşyalarını ortalığa döküp saçacaklardı. Frewin, Raven Bölüğü'ne savaş açıyordu.</p>
				<p class="normal1">Ann, teğmenin söylediklerini dinlemek için sessizce bir köşeye oturdu ve onun bir saldırı planı üzerinde konuşmadığını, geçen geceki katliamın ayrıntılarından bahsettiğini fark etti. Frewin'in sözleri kilisede yankılanıyordu. Donovan ile Matters orada değildi.</p>
				<p class="normal1">"... Zaman geçtikçe izler yok oluyor. Buna mukabil katilin kontrol edemediği hareketleri var ve bunlardan bazıları onun gerçek kimliğini ele veriyor."</p>
				<p class="normal1">"Bu sefer somut bir şeyler elde edebildik mi?" diye sordu Baker.</p>
				<p class="normal1">"Birinin kişiliği somut bir şey değildir Baker, dolayısıyla yapacağımız tahlillerin de öyle olmasını beklemeyin. Hayal kırıklığınızın farkındayım ve inanın bu duygunuzu paylaşıyorum ama sabırlı olmamız gerekiyor. Tahlillerimiz derinleştikçe adamımızı daha iyi tanıyacağız, onun kim olduğunu öğreneceğiz. Özellikle geçen gece iki kadına yaptıklarını düşünüyorum. Her ayrıntı önemli. Erkeklere yaptığı gibi onların cesetlerini kuyuya atmadı; demek ki kadınlar onun için önemsizdi."</p>
				<p class="normal1">"Ya da onları bize göstermek istedi! Hep mizansen arzusu" diye fikrini söyledi Conrad.</p>
				<p class="normal1">Frewin başını iki yana salladı:</p>
				<p class="normal1">"Bu sefer böyle olduğunu sanmıyorum. Hiç incelik yoktu; ne etkileyici bir görüntü ne cesetlerin sergilenişinde bir orijinallik... Örneğin metrelerce yapışkan bantla sarılıp sarmalanmamışlardı. Hayır, burada sadece şiddet, kesip biçme, kadınların cinsel organlarında yapılmış tahribatlar var. Annenin yüzü darmadağın edilmişti, kız yere ise yere yatırılmış ve yüzü bir kumaşla örtülmüştü. Bize sergilenmiyorlardı; öfkenin nereye varabileceği gösterilmek istenmişti sadece. Öne çıkarılan şey, onların cinsel organlarıydı. İşkence edilmiş ve parçalanmış cinsel organlar. Ve bir mizansen endişesi varsa bile, bu orada bulunan mum, şişe gibi şeylerle kotarılmıştı; penise benzemelerinden başka hiçbir özelliği olmayan nesnelerle. Bu da önemsiz bir ayrıntı değil. Ama esas önemli olan, katilin kızı anne babasının odasına kadar sürüklemiş olması. Bu çok önemli."</p>
				<p class="normal1">"Neden? diye sordu Baker.</p>
				<p class="normal1">"Çünkü kızı boğduğu kemer kızın odasından alınmıştı. Burada, bir komodinin üzerinde kapakları açık iki karton kutu vardı; biri boştu, diğerinde eski bir kemer vardı. Katilin kız uyurken odasına girdiğini düşünüyorum; eşyalarını karıştırdı, onu uyandırmadan yapabileceği tek şey buydu. Karton kutulardaki kemerleri buldu ve en güzelini aldı; kızın pazar ayinine giderken kullandığı kemeri. İşte bunun için kızı diğer çocuklar gibi öldürmedi; onları örtülerle boğmuştu. Kemer onda bir şeyleri uyandırmış olmalı."</p>
				<p class="normal1">"Küçük bir çocukken kemerle dövülüyordu" diye fikrini belirtti Monroe.</p>
				<p class="normal1">Frewin işaretparmağını ona doğrulttu.</p>
				<p class="normal1">"Evet. Şiddet, cinsellik ve cinayet arasındaki bağların çok önemli olduğunu biliyoruz. Kızın odasına girdiğinde, çocukları öldürmüş olmanın verdiği heyecan en üst düzeye ulaşmıştı. Orada biraz nefes aldı, kendine bir zaman verdi. Yan odalardaki kurbanlarının cesetleri hâlâ sıcaktı. Zihnini toparlamaya, bir süre durmaya ihtiyacı vardı. Genç kızı hiçbir yakınlık hissetmeden uyurken izledi. Sadece öfkelendiği bir şeye bakarmış gibiydi. O zaman eşyalara göz gezdirdi, yakınındaki kutuları açtı. Orada kemerlerin görüntüsü, kişiliğinin oluşmasında en önemli sarsıntıya bağlı anıları aklına getirdi. Tekrar öfkeye boğuldu. Toplumsal tahrikçilerin iyi bir örneği olarak, en güzel pazar ayini kemerini seçti, bunun simgeselliği çok uyarıcıydı. Kemerle kızın boğazını sıktı. Kız o esnada henüz can vermemişti, baygın haldeydi. O zaman anne babanın odasına gitti ve ahırdan aldığı çekiçle kafalarını dağıttı. Bu katliamda ortaya çıkan fırsatlar doğrultusunda davrandı. Çekiç, kemer, örtüler, şişe, mum, mekânın kendisine sunduğu nesneler... Bu da önceki cinayetlerin metodik ve karmaşık mizansenlerine tamamen aykırı."</p>
				<p class="normal1">"Yani babanın işini bitirip annenin de hakkından gelince kızın yanına gitti" diye Frewin'in sözlerini tamamladı Conrad.</p>
				<p class="normal1">"Evet, öyle sanıyorum. Çünkü bıçakla tecavüz ederken kızın inleme olasılığı –ki bu kızın annesi için de geçerli– evde insanların uyanmasına neden olabilirdi, dolayısıyla herkesin ölmüş olması gerekiyordu. Bu davranışı da sorgulamamız gerekiyor. Kızı kendi odasında öldürmek yerine neden anne ve babasının odasına getirerek işkence etti ve orada işini bitirdi?"</p>
				<p class="normal1">"Ebeveyn odası sembolik bir anlam yüklü" diye dedi Conrad.</p>
				<p class="normal1">"Bu akla en uygun açıklama gibi geliyor. Kemer, ebeveyn odası. Bu safhada sonuçlar ortada. Katil iki kadında cinsel bir iz bırakarak, bütün erkekleri ortadan kaldırdı; sanki erkeğin ortada görünmese bile, yine de orada olduğunu ve herhangi bir parçayla değil, cinsel organıyla orada olduğunu anlatmak istiyor. Erkeğin orada somut, fiziksel olarak bulunması gerekmiyor, kadınların içine sokulmuş nesneler sayesinde zaten orada. Çocuklukta geçirilen sarsıntı. Bu adam babası tarafından dövülmüş ve tecavüze uğramış. Artık bundan şüphem yok."</p>
				<p class="normal1">"Peki, bütün bunlar bizi nereye götürüyor?" diye sordu Larsson.</p>
				<p class="normal1">"Kişiliğini çevreleyen halkaları azaltarak onun gerçekten kim olduğunu kavramamıza. Bütün bunlar katilin diğer insanlarla ve otoriteyle ilişkisi hakkında bizi aydınlatmalı. Zira hiyerarşik yapı katilin üstleriyle zorunlu olarak kurduğu ilişkilerde istese de istemese de babayla olan ilişkinin yerini tutuyor, bu çok açık. Yaşadıkları göz önünde tutulursa buyruklarla, zorlamalarla arası çok iyi olmamalı. Bunu kafamıza iyice yerleştirelim."</p>
				<p class="normal1">Monroe, kösele sertliğindeki yüzünü tiksintiyle buruşturdu:</p>
				<p class="normal1">"Bu garip bir herif... Çatışma günlerinde kendisinden daha şanslı adamları öldürmek istediğini biliyoruz; bunun, çocukken sahip olamadığı şanstan intikam alma vasıtası olduğunu da düşünebilir miyiz?"</p>
				<p class="normal1">Frewin kaşlarını çattı. Kanın lisanını tahlil etmeye girişmenin tehlikesi, bir kere bu işe ısındıktan sonra herkesin kendi sonuçlarını çıkarmak istemesi ve Monroe gibi bunu işin kolayına kaçarak yapmasıydı. Teğmen karşılık vermemeyi tercih etti.</p>
				<p class="normal1">Baker "Bunların hepsi çok iyi de" diye araya girdi, "şimdiye kadar vardığımız sonuçlar adamımızın kim olduğunu tespit etmeye pek yaramıyor. Her seferinde karakterinin şu veya bu yanı hakkında bir şeyler çıkarıyoruz ama hâlâ uzun bir şüpheli listemiz var ve bunların arasında parmağımızla gösterebileceğimiz biri yok."</p>
				<p class="normal1">"Şimdiye kadar" diye söze başladı Ann, "Teğmen Frewin'in bize yaptığı açıklamalar sayesinde şüpheli listemizi dört kişiye indirgeyebiliriz."</p>
				<p class="normal1">Bütün yüzler ona döndü. Ann yaslandığı taş sütundan uzaklaşarak, hâlâ hayatta olan 3. takım listesinin olduğu tahtayı kendine doğru çekmek için yükseltinin üzerine çıktı. Yedi ismin yanına "44" rakamını ilave ederek hepsine gösterdi.</p>
				<p class="indentmetin"> </p>
				<p class="indentmetin">– Yüzbaşı Lloyd Morris S 44</p>
				<p class="indentmetin">– Teğmen Philip Piper</p>
				<p class="indentmetin">– Başçavuş Henry Clark S</p>
				<p class="indentmetin">– <span class="calibre7" style="text-decoration:underline">Çavuş (sıhhiyeci) Parker Collins</span> S 44</p>
				<p class="indentmetin">– <span class="calibre7" style="text-decoration:underline">Onbaşı Douglas Regie S</span></p>
				<p class="indentmetin">– Onbaşı Adam Houdan</p>
				<p class="indentmetin">– <span class="calibre7" style="text-decoration:underline">Er Vladimir Hriscek</span> S 44</p>
				<p class="indentmetin">– Er Martin Clamps S</p>
				<p class="indentmetin">– Er Jeremy Brodus S</p>
				<p class="indentmetin">– <span class="calibre7" style="text-decoration:underline">Er Cal Harrison</span> S 44</p>
				<p class="indentmetin">– Er Peter Brolin</p>
				<p class="indentmetin">– Er James Costello 44</p>
				<p class="indentmetin">– <span class="calibre7" style="text-decoration:underline">Er John Traudel</span> S</p>
				<p class="indentmetin">– Er Rodney Barrow S 44</p>
				<p class="indentmetin">– Er Steve Risbi</p>
				<p class="indentmetin">– Er John Wilker S 44</p>
				<p class="indentmetin"> </p>
				<p class="normal1">"Bunların tümü 44 numara giyiyor, katilin ayakkabı numarası" diye açıkladı. "Ve bunların arasında Hriscek, Harrison, Barrow ve Wilker yalnızlığı seven, dik kafalı adamlar ve hepsinin otoriteyle sorunları var. Traudel de iri cüssesiyle bunlara ilave edilebilir ama hiç sorun çıkarmadan emirlere uyuyor ve diğerleriyle sorunsuz anlaşabiliyor."</p>
				<p class="normal1">"Hep aynı" diye homurdandı Monroe. "Şu Harrison can sıkmaya başladı! Ben derim ki tartışmayı bir kenara bırakıp bu herifi içeri tıkalım."</p>
				<p class="normal1">Frewin sessizliği sağlamak için elini kaldırdı ve Ann'e seslendi:</p>
				<p class="normal1">"Bu bakışı tanıyorum, kafanızın içinde bir şeyler var değil mi?"</p>
				<p class="normal1">Ann nazlanmadı:</p>
				<p class="normal1">"Onlara doğrudan saldırmamalıyız, bu hepsini bize karşı birleştirecek, hiçbir şey elde edemeyeceğiz, ben dahi! Ayrıca bunun riskli olduğunu düşünüyorum; neyi, nerede arayacağımızı bilmiyoruz. Bekleyelim derim, neyin ne olduğunu iyice kavrayabilmek için hâlâ toplamamız gereken bilgiler var. Katarina Weiss henüz işini tam bitirmedi, az önce yanındaydım, eğer her şey yolunda giderse bugün tamamlayacak. Siz de Rosdale'in kız arkadaşını sorgulayacaktınız sanırım. Bu bence çok iyi bir fikir, çünkü ölmeden önce aceleyle çizdiği dişilik simgesinin ardındaki sırrı henüz çözebilmiş değiliz. Bu sıradan bir şey değildi, o zaman bunu deşelim. Görüyorsunuz ya, Harrison ve diğerlerinin üzerine gitmek için takip edilmesi gereken daha bir sürü iz var."</p>
				<p class="normal1">Frewin soğuk bir tavırla onayladı.</p>
				<p class="normal1">"Ya katilin bir kadın olabileceği varsayımınız?" diye sordu Ann'e, adamlarının önünde.</p>
				<p class="normal1">Ann bir an ne diyeceğini bilemedi, bu denli şaşırtıcı bir teoriyi adamlarıyla paylaşmak istemesine şaşırmıştı. Bu konuda daha fazlasını öğrenmek isteyerek kendisine merakla bakan adamları gözden geçirdi.</p>
				<p class="normal1">"Bu sadece bir kenara atılmaması gereken bir olasılık..."</p>
				<p class="normal1">"Bir kadın mı?" diye itiraz etti Baker." Ama bu imkânsız."</p>
				<p class="normal1">"Tam tersine" diye onun sözünü kesti Frewin. "Katilin bir kadın olması birçok şeyi açıklayabilirdi."</p>
				<p class="normal1">"Siz buna inanıyor musunuz?" diye sordu Larsson şaşkınlıkla.</p>
				<p class="normal1">"Buna inanmak yerine kafamın bir köşesinde saklıyorum. Sizin de bundan böyle bu olasılığı bir kenara atmamanız gerekiyor. Her şey olabilir!"</p>
				<p class="normal1">"Ama ortada hemen hemen hiç kadın yok" diye karşı çıktı sarışın dev.</p>
				<p class="normal1">Frewin Ann'i işaret etti.</p>
				<p class="normal1">"Var. Katarina Weiss ve diğer sekreter ve hemşireler. Şüphesiz, en başından beri her şey 3. takımı gösteriyor ve işlek zekâlı bir kadın varsayımı imkânsız gibi görünse de bu fikri yabana atmamanızı ve kafanızın bir köşesinde bulundurmanızı istiyorum."</p>
				<p class="normal1">"Bu arada, mademki her olasılığı dikkate alıyoruz, katil niye aramızdan biri olmasın?" diye öfkeyle sordu Monroe.</p>
				<p class="normal1">Frewin onayladı.</p>
				<p class="normal1">"Bunu ikinci defa ileri sürdüğünüzü görüyorum Eliot. Zaten siz de Conrad, Matters, Donovan ve benim gibi 44 numara giyiyorsunuz. Bunu kontrol ettim."</p>
				<p class="normal1">"Bu, orduda en çok giyilen numara" diye hatırlattı Conrad.</p>
				<p class="normal1">Frewin, kendilerinden şüphe duyulması karşısında aptala dönen adamlarına dikkatle baktı ve onları rahatlatmak için pek alışık olmadıkları sıcak bir gülümsemeyle okşadı. Sözlerine devam ederken gülümsemesi yok olmuştu:</p>
				<p class="normal1">"Her neyse, Ann'in hakkı var. 3. takıma müdahale etmek için hiç olmazsa bu akşama kadar bekleyelim."</p>
				<p class="normal1">"Hâlâ bekleyecek miyiz?" diye söylendi Monroe.</p>
				<p class="normal1">Frewin birden ses tonunu yükseltti.</p>
				<p class="normal1">"Ben de bu çocuklarla bir an evvel hesaplaşmak arzusundayım, ama Matmazel Dawson'ın ılımlı tutumu belki de o kadar kötü bir şey değildir. Şimdi yaylanın bakalım! Bu akşam çitliğin etrafında bir şey görmüş ve duymuş olabilecek herkesin ifadesini toplayın."</p>
				<p class="normal1">Frewin tiz bir ıslık çalarak kapıyı işaret etti. Ann, askerlerine bu kadar buyurgan davrandığını ilk kez görüyordu. Onları idare etmesini biliyor ve otoritesine karşı çıkıldığında kontrolü hemen ele alıyordu. Emre uydular ve ayin bölümünden geçerek hızla kiliseden çıktılar.</p>
				<p class="normal1">Frewin hemşireye döndü.</p>
				<p class="normal1">"Bu numaraları nasıl elde ettiniz?"</p>
				<p class="normal1">"Kibarca sordum sadece. Bazen bu işe yarıyor biliyor musunuz?"</p>
				<p class="normal1">"Şu bana sözünü ettiğiniz askerden mi? Bize faydalı olabilir mi? Bize başka bilgiler de verebilir mi?"</p>
				<p class="normal1">"Bunu ona iyi davrandığım ve arkadaşlarından biri beni taciz ettiği için kabul etti ama bir daha ona bir şey sormamam şartıyla. Dolayısıyla bunun üstünü çizelim."</p>
				<p class="normal1">Gözlerini ısrarla teğmene dikmişti. Frewin onun pek memnun olmadığını hissediyordu. <span class="ideitalik">Mevcut ilişkimizden. Geçen gece aramızda geçenlerle ilgili sessizlikten. Davranışımdan</span>...</p>
				<p class="normal1">"Beni dinler misiniz Ann..." diye söze başladı.</p>
				<p class="normal1">Kapı ardına kadar açıldı, gün ışığı kilisenin içini aydınlattı ve Matters koşar adım içeri girdi.</p>
				<p class="normal1">"Donovan'la telsizle irtibata geçtim, kumsaldaki ana üsten yola çıkıyor. Öğleden sonra burada olacak."</p>
				<p class="normal1">Genç çavuş söyleyeceklerinin sonunu getirmek için bir nefes aldı.</p>
				<p class="normal1">"Lisa Hiburg'le birlikte."</p>

		</body>
</html>