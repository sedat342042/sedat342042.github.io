<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_72"><br class="calibre4"/>   72   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Ann kamyonların ve zırhlı araçların arasından avluyu geçti ve kuzey kulesine çıkan basamakları tırmandı. Koğuşlara açılan koridora ulaşmak için kulenin üçüncü katına çıktı. Onlarca adamın sesi birbirine karışıyordu. Birinci kapı açıktı. Burada Teğmen Piper'la konuşmakta olan Yüzbaşı Morris'i gördü.</p>
				<p class="normal1">"Merhaba yüzbaşı, sıhhiyeci Parker Collins'i arıyorum."</p>
				<p class="normal1">Morris kaşlarını çattı ve hemşireye dikkatle baktı.</p>
				<p class="normal1">"Üçüncü odada, Onbaşı Regie'yle birlikte."</p>
				<p class="normal1">Ann ona teşekkür edip gitmek üzereyken yüzbaşı arkasından seslendi:</p>
				<p class="normal1">"Adamlarımın arasında kargaşaya sebebiyet vermeyin hemşire."</p>
				<p class="normal1">Piper iğrenç bir ses çıkararak güldü. Ann üçüncü kapıya doğru hızla yürüdü. Kapıya vurdu ve cevap beklemeden içeri daldı. Douglas Regie, bu ani girişten irkilerek başını kaldırdı ve içeri girenin bir kadın olduğunu fark edince gözleri fal taşı gibi açıldı. Ann öbür yatağın boş olduğunu görerek yanına yaklaştı.</p>
				<p class="normal1">"Parker'ı arıyorum."</p>
				<p class="normal1">"Burada değil. Ondan ne istiyorsunuz? Onunla siz, siz..."</p>
				<p class="normal1">Ann müstehcen imaya aldırmadan karşılık verdi:</p>
				<p class="normal1">"Onu nerede bulabileceğimi biliyor musunuz? Bu önemli. Çok önemli."</p>
				<p class="normal1">Regie yüzünü ekşitti.</p>
				<p class="normal1">"Hayır. Onu koridorda dolaşırken görmüştüm, biriyle konuşuyordu ama kim olduğunu bilmiyorum."</p>
				<p class="normal1">Ann bu cevabın altında yatan şeyi merak etti: Kendisine duyulan kuşku mu, 3. takımın arasındaki kardeşlik bağları mı, yoksa gerçekten bir şey bilmiyor muydu? <span class="ideitalik">Bu adamların sorgusundan hiçbir şey çıkmamasına şaşmamak gerek. Hepsi birbirini kolluyor. Bir suç işlendiğinde rahatlıkla başka yerde olduklarını söyleyebiliyorlar</span>.</p>
				<p class="normal1">"Bu bir ölüm kalım meselesi" diye ısrar etti en dramatik ses tonuyla.</p>
				<p class="normal1">"Size dedim ya, nerede olduğunu bilmiyorum!"</p>
				<p class="normal1">Ann odadan çıktı.</p>
				<p class="normal1">Collins'in ortalıkta olmaması önemsiz sayılamazdı. Katilin kim olduğu belliydi. Her şey açığa çıkıyordu.</p>
				<p class="normal1">Kandırmacalar sona eriyordu.</p>
				<p class="normal1">Çabuk davranmalıydı. Çok çabuk.</p>
				<p class="normal1"><span class="ideitalik">Ölüm kalım meselesi</span>, diye kendi kendine tekrar etti.</p>
				<p class="normal1"><span class="ideitalik">Ölüm</span>.</p>

		</body>
</html>