<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_68"><br class="calibre4"/>   68   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Donovan'ın cesedini inceleyen doktor elli yaşlarında, uzun yüzü kırışıklarla kaplı bir adamdı. Kırlaşmış kıvırcık saçları gür kaşlarıyla aynı renkteydi.</p>
				<p class="normal1">"Size tek söyleyebileceğim bu. Boğazı kesilerek öldürülmüş. Bıçak neredeyse kemiğe kadar saplanmış ve boynun ön tarafını olduğu gibi kesmiş."</p>
				<p class="normal1">"Yani bağıramazdı, öyle mi?"</p>
				<p class="normal1">"Kesinlikle bağıramazdı."</p>
				<p class="normal1">"Buna mukabil çok miktarda kan fışkırmış."</p>
				<p class="normal1">Doktor onayladı. Bu olay Frewin'i kuşkulandırmıştı. Adamlarının arka arkaya öldürülmesi aklını karıştırdığından bu konu üzerinde düşünememişti. Oysa katil, boğazını kesmek için Donovan'ın çok yakınında durmuş olmalıydı; bu durumda üstüne başına bolca kan sıçrardı. Bununla birlikte sadece odanın dışında biraz kan birikintisi bulmuşlardı. Kan içinde kalmış olması gereken biri için bu çok azdı. Ne yapmıştı? Arkasından kanı temizlemiş miydi? Bu imkânsızdı, öyle olsa bunun izlerini zeminde fark ederlerdi. Üstünü değiştirdiğine dair de bir belirti yoktu. O zaman arkasında hiçbir iz bırakmadan nasıl kaçabilmişti?</p>
				<p class="normal1"><span class="ideitalik">Bekledi. Kan üzerinde kurudu. Peki, ya kapının önündeki leke? Ayakkabılarından veya kullandığı bıçaktan akmış olabilir mi?</span></p>
				<p class="normal1">Bu da, katilin kendi mekânına kanlı giysileriyle döndüğü anlamına geliyordu. Ve kimse bunu fark etmemiş miydi?</p>
				<p class="normal1">"Silah muhtemelen uzun ve geniş ağızlı bir av bıçağı" diye açıkladı doktor.</p>
				<p class="normal1">"Askerlerinki gibi mi?"</p>
				<p class="normal1">"Evet."</p>
				<p class="normal1">Frewin, doktorun omzunun üzerinden baktı ve Ann'in ameliyathane haline getirilmiş odanın perdesini açarak içeri girdiğini gördü. Genç kadını heyecanlandıran bir şeyler olduğunu hemen anladı.</p>
				<p class="normal1">"Sizinle hemen konuşmalıyım."</p>
				<p class="normal1">Frewin doktora teşekkür ederek onun yanına gitti.</p>
				<p class="normal1">"Ne oldu?"</p>
				<p class="normal1">"Bunu bilmeniz gerekir diye düşündüm."</p>
				<p class="normal1">Frewin'i dördüncü kata kadar neredeyse sürükleyerek çıkardı ve eline bir mum alarak kimsenin kalmadığı en uçtaki koğuşa götürdü. Ardından teğmeni içeri sokarak kapıyı kapadı. Mum alevinin portakal rengi ışığı yüzlerini yaladı.</p>
				<p class="normal1">"Şuna bakın!" dedi Ann mumu yere koyarak.</p>
				<p class="normal1">Birkaç saniye beklediler ve alev odanın içine doğru hareketlenerek dans etmeye başladı. Alevin titremesi mumu neredeyse söndürecek kadar arttı.</p>
				<p class="normal1">"Burada hava akımı var" dedi Frewin. "Geçit burada olmalı."</p>
				<p class="normal1">Ann doğruca dolabın içine girerek, sol üst köşesini çekti. Karşılarında karanlık bir boşluk belirdi.</p>
				<p class="normal1">"Harikasınız."</p>
				<p class="normal1">"Elimde mumla odamdaydım ve aklıma odaları dolaşarak alevin titreşimlerine göre araştırma yapmak geldi. Ve işte netice!"</p>
				<p class="normal1">"Siz mutlaka aşağıya da inmişsinizdir" diye tahminde bulundu Frewin.</p>
				<p class="normal1">Hemşire gülümsedi.</p>
				<p class="normal1">"Hazırlıklı olun, bu papazlar çok şaşırtıcı adamlarmış."</p>
				<p class="normal1">Dar bir merdiven şatonun derinliklerine doğru kıvrılıyordu. Frewin önlerini görmeleri için el fenerini almaya gitmişti. Basamaklar bitmek bilmiyordu; rutubetli ve tozlu bir koridora vardıklarında bacakları neredeyse tutmuyordu. Yüzeyin metrelerce altındaydılar. Hava akımıyla kımıldayan örümcek ağları yuvarlak tavanı ve duvarları kaplamıştı. Zemin, sert topraktı.</p>
				<p class="normal1">Frewin mümkün olduğunca uzağı aydınlatmak için feneri başının üstüne kaldırdı. Dar geçit yirmi metre kadar ileride kollara ayrılmıştı.</p>
				<p class="normal1">"Burası çok büyük" diye fısıldadı teğmen.</p>
				<p class="normal1">"Biraz bekleyin, daha hiçbir şey görmediniz."</p>
				<p class="normal1">İlk kavşağa kadar yürüdüler. Burası duvarlar boyunca oyuklarla kaplıydı, şarap şişeleriyle dolu yüzlerce oyuk vardı. Frewin yana doğru bir adam atarak, içi yine şişelerle dolu on metre genişliğinde bir odaya girdi. Aralıklarla konmuş fıçılar bu arı kovanı görüntüsünü kesmesine kesiyordu ama Frewin nereye bakarsa baksın burada inanılmaz bir şarap koleksiyonunun olduğunu görüyordu.</p>
				<p class="normal1">"Burada ne yapıyorlarmış?" diye şaşkınlıkla sordu.</p>
				<p class="normal1">"Birkaç şişeye baktım. Tüm bölgelerin, ülkelerin ve senelerin şaraplarını topluyorlarmış sanırım."</p>
				<p class="normal1"><span class="ideitalik">Şu işe bak! Yüzlerce, binlerce şişe</span>! Ve Frewin kısa zaman öncesine kadar burasının düşman işgali altında olduğunu anımsadı. Bu rezervi gözlerden saklayabilmek için talihleri çok yaver gitmiş olmalıydı doğrusu.</p>
				<p class="normal1">"Daha ileri gitmedim. Koridorlar ve odalar o kadar çok ki, şatonun her kulesine varan bir çıkış bulabiliriz sanıyorum."</p>
				<p class="normal1">Frewin onayladı.</p>
				<p class="normal1">"Parker Collins can çekişen papazlardan birine bu saklı yeri itiraf ettirmiş olmalı. Bizim aradığımız adam ya o ya da 3. takım buradan faydalanabilsin diye papazın söylediklerini arkadaşlarına anlatmış. Ve katil de bunu öğrenmiş."</p>
				<p class="normal1">Sesleri bu yeraltı labirentinin duvarlarında uğursuzca yankılanıyordu.</p>
				<p class="normal1">"Yukarı dönelim. Monroe ve Matters'la daha ayrıntılı bir inceleme yapmak istiyorum."</p>
				<p class="normal1">Matters'tan söz edildiğinde Ann sesini çıkarmadı. Frewin, hiçbir adamının şüpheli olarak görülmesini istemiyordu. Henüz Matters'ı suçlayan bir şey yoktu ve Ann onun hakkında daha fazla bilgi edinebilmek için günlüğüne bir göz atmak istiyordu. Zamanları azalıyordu. Matters, düşündükleri gibi bir kuzu değilse, tekrar saldırmasına izin vermeden onun gerçek yüzünü ortaya çıkarmalıydı.</p>
				<p class="normal1">"Bu keşfimizi kimse bilmemeli" diye ekledi Frewin.</p>
				<p class="normal1">Ann fenerin ışığında, ölmüş karısına sürekli yazan bu garip adama baktı. Duygularını açığa vurmadığı için kendisini kutladı. <span class="ideitalik">Hangi duygularını</span>? Artık hiçbir şey bilmiyordu. Acı mı çekiyordu? Öfke mi duyuyordu? <span class="ideitalik">Neden öfke olsun? Bana hiçbir borcu yok, hesap vermesi de gerekmiyor</span>. Ama bu mektuplar onu fena halde incitmişti, bunun farkındaydı. Ve onun dudaklarına, burnuna, gözlerine ve ellerine bakarken Ann hangi duygunun etkisi altında olduğunu anlayıverdi: kıskançlık. Frewin'i arzuluyordu. Sadece onu.</p>
				<p class="normal1">Kendisini toparlamak için gözlerini kırpıştırdı.</p>
				<p class="normal1">Kafası planlarıyla meşgul olan Frewin genç kadının karmaşık duygularını fark etmemişti.</p>
				<p class="normal1">"Ona bir tuzak kuracağız" dedi.</p>

		</body>
</html>