<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_18"><br class="calibre4"/>   18   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Ann Dawson, kendini şimdiden mahvolmuş hissediyordu.</p>
				<p class="normal1">Binbaşı Callon, saatlerce sonra geri geldiğini gördüğünde onun canına okuyacaktı, buna hiç şüphe yoktu. Ve bahaneleri hiçbir işe yaramayacaktı. Onu, akın akın gelen yaralılarla meşgul olması gerekirken sorumluluklarından kaçmakla suçlayarak ordudan atılmasını isteyebilirdi.</p>
				<p class="normal1"><span class="ideitalik">İmkânsız. Şu sırada sıhhiye personeline çok ihtiyaç var...</span></p>
				<p class="normal1">Ama kişisel dosyası bundan etkilenecekti: emirlere itaatsizlik, fevri davranışlar, görevinde istikrarsızlık. Ama bütün bunların ona ne zararı olabilirdi ki? Savaştan sonra bir hastanede iş bulmasını mı zorlaştırırdı? Tabii savaş biterse... Hayır, asıl endişe duyması gereken Callon'la olan ilişkisiydi; adam artık onu artık hiç kollamayacaktı. Gözü hep üzerinde olacak, bir parça özgürlük tanımayacaktı ona.</p>
				<p class="normal1">Ann sahile indirilen şahsi sandıkların başından ayrılmamış, mühimmatın üst üste yığıldığı kampa kadar onları takip etmişti. Sırayla her takımın sandıkları birer birer sahiplerine dağıtılıyordu. Az sonra sıra Raven Bölüğü'ne gelecekti.</p>
				<p class="normal1">Cal Harrison iğrenç yüküne tekrar kavuşacak ve ondan kurtulmak isteyecekti. Bu, onun planları dahilinde miydi? O iğrenç şeyi muhafaza ettiyse, mutlaka bir amacı vardı, bunu hesaplamış olmalıydı. Ann artık nasıl davranması gerektiğini bilemiyordu; tek istediği, bu sorunla baş etmesi için Teğmen Frewin'i bir an evvel bulmaktı. Keşfi, kendisine yeteri kadar sorun çıkarmıştı. Beş saat önce, haylaz denizci karanlık sintinede onu sıkıştırmıştı. Öpmek için omuzlarına dokununca, Ann dizini adamın hayalarına geçirmişti. Genç kadın ışıkları yakmak için kapıya doğru koşarken, asker de özürler dileyerek peşinden koşmaya çalışmıştı. Yediği darbenin verdiği acıyla iki büklüm olmuş, Ann'in sintineye gitme teklifini bir davet olarak algıladığını söylüyordu. İşte tam bir erkek!</p>
				<p class="normal1">Clarice ile Frewin içme suyu fıçılarının arasından ortaya çıktıklarında Ann onlara doğru koştu.</p>
				<p class="normal1">"Kimsenin sandığa yaklaşmamasına dikkat ettim" diye telaşla açıklamaya başladı.</p>
				<p class="normal1">Frewin şaşkınlığını saklamadan başıyla ona kısa bir selam verdi.</p>
				<p class="normal1">"Neden söz ediyorsunuz?</p>
				<p class="normal1">Ann, Frewin'in yanağındaki yarayı fark ederek irkildi.</p>
				<p class="normal1">"Size... size her şeyi açıklamalıyım." Kendilerini hayretle izleyen arkadaşına döndü. "Sağ ol Clarice. Callon tepemize binmeden hemen revire dön. Ona beni bulamadığını söyle."</p>
				<p class="normal1">"Binbaşı seni öldürecek Ann, parça parça edecek."</p>
				<p class="normal1">Frewin, ufak tefek kadını bir el hareketiyle susturdu.</p>
				<p class="normal1">"Binbaşıya Ann'in benimle birlikte olduğunu söyleyin, ona şimdilik el koydum."</p>
				<p class="normal1">Clarice bunu hemen kabul etti ve gitmeden önce arkadaşına suç ortağı gibi göz kırptı.</p>
				<p class="normal1">"Bana durumu bir açıklasaydınız" dedi teğmen.</p>
				<p class="normal1">"Seagull'da siz yokken kendi başıma araştırmaya devam ettim."</p>
				<p class="normal1">Frewin'e 3. takımın şahsi sandıklarını araştırdığını ve kan izlerinin dikkatini çektiğini anlattı. Denizciyle olan faslı atlayarak keşfini açıkladı: Fergus Rosdale'in kesik kafası.</p>
				<p class="normal1">"Bu sandık kime ait?" diye sordu Frewin.</p>
				<p class="normal1">"Cal Harrison adlı birine."</p>
				<p class="normal1">Frewin duraladı. Ann, bu ismin ona bir şeyler çağrıştırdığını anladı.</p>
				<p class="normal1">"Onu tanıyor musunuz?"</p>
				<p class="normal1">Teğmen genç kadını kolundan tutarak, Raven Bölüğü'nün 3. takımına ayrılan yere götürdü.</p>
				<p class="normal1">"Evet, bu sabah ona kumsalda rastladım. Trenton'ın bir dostu. Pek arkadaş canlısı değil."</p>
				<p class="normal1">Frewin sandıkların arasında dolanmaya başladı. Harrison'ınkini yüksekçe bir yerlerde buldu ve onu almak için kendiliklerinden oluşmuş basamakları tırmandı.</p>
				<p class="normal1">Ann aşağıdan onun sandığı açtığını ve geçmek bilmeyen saniyeler boyunca içini incelediğini gördü. Frewin biraz sonra kapağını kapatarak sandıkla birlikte aşağı indi.</p>
				<p class="normal1">"Evet?" diye sordu Ann. "Ne yapacağız bununla?"</p>
				<p class="normal1">Frewin ifadesiz bir yüzle Ann'e kısa bir bakış attı. Genç kadın bu bakışlardan bir şey anlamadı. Frewin memnun muydu, yoksa endişeli mi?</p>
				<p class="normal1">"Hiç gecikmeden Cal Harrison'ı tutukluyoruz. İşte yapacağımız bu."</p>
				<p class="indentmetin"> </p>
				<p class="normal1">Frewin, Adam Baker ve Eliot Monroe'yla birlikte 3. takımın kamp kurduğu yere geldi, Adam Baker'ın iri cüssesi, Eliot Monro'nunsa öfkelendiğinde gözünün hiçbir şeyi görmemesi işine yarayacaktı. Karnındaki hafif yaradan dolayı Askeri Polis'in devi John Larsson'ı Kovan'da bırakmayı tercih etmişti. Harrison kolay kolay teslim olmayacak, öfkeli ve disiplinsiz biri olduğundan, tutuklanırken tatsız hadiseler çıkabilirdi, hele takımının bu sabah yaşadıklarından sonra.</p>
				<p class="normal1">Askerler, biri ufak tefek ve asabi, ikisi buzdolabı cüssesinde üç Askeri Polis'in kendilerine doğru geldiğini gördüklerinde bir şeyler olacağını anladılar ve yeşil rahat tişörtleri, yorgun yüz hatlarıyla bir sürü askerin silahlarını temizlediği mühimmat bölgesine kadar giden üçlüyü bakışlarıyla takip ettiler.</p>
				<p class="normal1">Frewin tavşandudaklı, ufak tefek, otuz yaşlarında bir adamın yanına gitti.</p>
				<p class="normal1">"Yüzbaşı Morris? 3. takımın komutanı siz misiniz?"</p>
				<p class="normal1">"Evet, ta kendisiyim. Komutan benim."</p>
				<p class="normal1">"Sizinle özel olarak görüşebilir miyiz?"</p>
				<p class="normal1">"Adamlarımdan saklayacak bir şeyim yok."</p>
				<p class="normal1">"Ama belki bazıları, arkadaşlarının önünde sorunlarının tartışılmasını istemeyebilir" dedi Frewin.</p>
				<p class="normal1">Yüzbaşı içini çekti ve tüfeğini oradaki çavuşlardan birine vererek bir çadırın arkasına doğru giden Frewin'i takip etti. Teğmenin beklediğinden çok daha kısa boyluydu. Bu ıslah edilmesi zor zibidilerin kendisine saygı duymalarını sağlamak için esaslı bir gücü olmalıydı.</p>
				<p class="normal1">"Cal Harrison'ı tutuklayacağımı size bildirmeliyim."</p>
				<p class="normal1">"Cal mi? Neden?"</p>
				<p class="normal1">"Cinayet zanlısı olarak."</p>
				<p class="normal1">"Cinayet mi!" diye bağırdı yüzbaşı. "Benimle dalga mı geçiyorsunuz? Kimi öldürmekle suçlanıyor? Koruganlarındaki şu orospu çocuklarını mı? Hadi, tutuklayın bakalım, ama bu kumsaldaki üç yüz bin adamı da unutmayın!"</p>
				<p class="normal1">"Eşyalarının arasında Fergus Rosdale'in kesilmiş başını bulduk. Bu gece çavuşumla aramızda geçen bir konuşmaya kulak misafiri oldu ve bunu Er Trenton'ı korkutmak için kullandı. Er Trenton bu sabah bizden kaçmak istedi ve bu yüzden öldü."</p>
				<p class="normal1">"Beni dinleyin, ben de bir subayım ve bu gece ne olduğunu biliyorum: Tomers intihar etmedi, öldürüldü, geçen gece öldürülen diğer çocuk gibi. Aramızda cinayet işleyen bir deli var ama bu Cal olamaz, bu işte bir yanlışlık olmalı, onu içeri tıkamazsınız..."</p>
				<p class="normal1">"Yüzbaşı, size fikrinizi sormaya gelmedim. Birliğinize hâkim olabilmeniz için sizi nezaketen durumdan haberdar ediyorum. Bir Askeri Polis subayı olarak bir şüpheliyi tutuklamak için izninize ihtiyacım yok."</p>
				<p class="normal1">"Bu tamamen saçmalık..."</p>
				<p class="normal1">Frewin daha fazla açıklama yapmadan, bir köşede durmakta olan Cal Harrison'ı çeneleriyle kendisine gösteren adamlarının yanına gitti. Üçü birden yaklaşarak sarışın adamın etrafını sardılar.</p>
				<p class="normal1">"Şu işe bak" dedi Harrison ıslık gibi çıkan bir sesle. "MP ortalıkta dolanmak yerine kendisine emanet edilen esirlere göz kulak olsa ya! Sonra da, esirler neden kaçtı diye hayrete düşeceğiz."</p>
				<p class="normal1">"Cal Harrison, ayağa kalkın! Tutuklusunuz!"</p>
				<p class="normal1">Adam kıkırdadı.</p>
				<p class="normal1">"Ben mi? Tabii! Hadi, gel de tutukla bakalım!"</p>
				<p class="normal1">"Beni zor kullanmaya mecbur etmeyin."</p>
				<p class="normal1">Harrison'ın alaycı yüz ifadesi birden bozuldu: Gamzeleri yok oldu, bakışları donuklaştı, dudakları aşağı sarktı.</p>
				<p class="normal1">"Beni içeri almak için iki adama mı ihtiyacın vardı? Ha, öyle mi? Bir erkek gibi kendi başına gelemez miydin?"</p>
				<p class="normal1">Birden ayağa fırladı ve başını öne eğip, onu karın kaslarını kasarak karşılayan Frewin'e saldırdı. İkisi birlikte geriye doğru sendelerken, teğmen üst üste dizilmiş kutulara sırtüstü düştü. Frewin sol eliyle saldırganın saçlarını yakalayarak başını geriye doğru iterken, sağ eliyle de çenesine sert bir yumruk salladı.</p>
				<p class="normal1">Teğmenin yumruğunun altında bir şey çatırdadı.</p>
				<p class="normal1">Harrison sersemlemiş bir vaziyette yuvarlanırken, Frewin onun hareketlerini gözlüyor ve dengesini bulmaya çalışarak ayağa kalkıyordu. Cal nihayet durdu ve yanağını tutarak Frewin'e sabit bakışlarla baktı. Konuşmak istedi ama acısı buna izin vermedi. Bunun üzerine yumruğunu Askeri Polis'in karaciğerine doğru salladı. Frewin, onun yumruğunu havada yakalayarak kolunu büktü ve adamı kutuların üzerine savurdu; kutular, ağırlığının altında bir kez daha ezildi. Bir çığlık attı Harrison.</p>
				<p class="normal1">Takımından birçok asker, arkadaşlarına yardım etmek için hemen yerlerinden fırladı. İçlerinden biri, bu işi sona erdirmek maksadıyla bir kürek kaptı. Kimse arkadaşlarına böyle davranamazdı.</p>
				<p class="normal1">Eliot Monroe silahını doğrultarak karşılarına dikildi.</p>
				<p class="normal1">"Hemen sakinleşiyoruz beyler! Hemen!"</p>
				<p class="normal1">Üzerine gelmeye devam ettiklerini görünce ilave etti:</p>
				<p class="normal1">"Bunu kullanmaktan hiç çekinmem, buna hakkım var ve siz fena halde canımı sıkmaya başladınız."</p>
				<p class="normal1">Ardından öfkeli bir yüz ifadesi takınarak, dudaklarında hafif bir gülümsemeyle adamların ayaklarına doğru iki el ateş etti, aralarından birinin vurulmasına ramak kalmıştı. Sürü, olduğu yerde durdu.</p>
				<p class="normal1">Frewin, bir ayağını kürekkemiklerinin arasına bastırarak Harrison'ı yere yatırdı ve kelepçeleri geçirmek için kollarını geriye büktü.</p>
				<p class="normal1">Yüzbaşı Morris bir sandığın üstüne çıkarak bağırdı:</p>
				<p class="normal1">"Herkes aptallığı bıraksın! Cal'in MP ile gitmesine izin vereceğiz. Onlar da bu işi çabucak açıklığa kavuşturacaklar. Buraya aramızda kavga etmeye gelmedik lanet olsun! Cal'in çok çabuk aramıza döneceğine eminim, bu sadece bir yanlışlık olmalı. Şimdi, herkes işinin başına! Bu bir emirdir!"</p>
				<p class="normal1">Tek tük itirazlar yükseldi. Homurdanarak geri çekildiler. Baker, Harrison'ı kolundan yakalayarak önünden yürümeye zorladı; Frewin tutuklusunun eşyalarını yanına almış, Monroe da tek tek askerlerin gözlerinin içine bakarak silahını aşağı sarkıtmıştı.</p>
				<p class="normal1">Frewin ve adamları nihayet kamplarına vararak şüpheliyi bir çadıra kapadılar. Çadırın ortasındaki beton bloka oturtulmuş bir halka, kamuflaj ağlarını istiflemeye yarıyordu. Harrison'ın kelepçelerinin arasından geçirilen zincir bu halkaya bağlandı.</p>
				<p class="normal1">Frewin, ilk sorgulamayı yapma görevini Phil Conrad'a verdi. Harrison, teğmene çok öfkeli olduğundan, sorgulama işini o yaparsa ağzından bir kelime bile alamazlardı. Üç saat süren sorgulamadan hiçbir netice alınamadı. Harrison öfkeden delirmiş gibiydi. Çenesinin altı davul gibi şişmişti, belki de kırılmıştı ama bundan hiç yakınmıyordu. Hiç kimsenin aklına doktor çağırmak gelmedi, hepsinin aklı sandığın içindeki kesik başla ve aynı zamanda Fergus Rosdale'in nasıl öldürüldüğüyle meşguldü. Harrison suçluysa, acı çekmeyi hak ediyordu. Şayet suçsuzsa, disiplinsizliğinden ötürü dersini almış olacaktı.</p>
				<p class="normal1">Frewin, Cal'in şahsi eşyalarını karıştırmış, hiçbir şey bulamamıştı. Bulabildiği tek şey, katilin ikinci cinayet mahallinde bıraktığı askeri el fenerinin benzeriydi.</p>
				<p class="normal1">Harrison sessiz kalmaya devam etti. Arada bir küfrediyordu. Neyle suçlandığı söylendiğinde çok şaşırdı ve namussuz düşmanları öldürmekten büyük mutluluk duyduğunu ama bir arkadaşını öldürmeyi aklından bile geçirmediğini, Askeri Polislerin etrafı karıştırmaktan başka bir işe yaramadığını tekrarlayıp durdu.</p>
				<p class="normal1">Akşam olurken bir irtibat astsubayı fırtına gibi Kovan'ın ana çadırından içeri daldı. Tuğgeneral Toddwarth bir an evvel Frewin'i görmek istiyordu. Teğmen, kum torbaların ardındaki kumanda karakoluna kadar astsubayı takip etti. Toddwarth, kendisine büro vazifesi gören bir bölümde onu bekliyordu.</p>
				<p class="normal1">Tuğgeneralin ilk sözleri tartışma götürür cinsten değildi:</p>
				<p class="normal1">"Craig! Cal Harrison'ı hemen serbest bırakacaksın!"</p>

		</body>
</html>