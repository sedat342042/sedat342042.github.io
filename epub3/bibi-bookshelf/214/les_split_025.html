<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_22"><br class="calibre4"/>   22   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Craig Frewin sırtını kocaman boş bir korugana dayamış, kumsalı tepeden izliyordu.</p>
				<p class="normal1">Günbatımı, savunma tertibatlarını yalayan dalgaları eflatuna boyayarak, yeni sona ermiş katliamı, gemilerin gövdelerini kırmızı bir perdeyle yavaşça örtüyordu. Dikenli teller, ötekinden duyulan korkuyla yalıtılmış alanı, saldırgan bir anlayışı somutlaştırarak çepeçevre uzanıyordu. Yüksek otların arasından hafif hafif esen rüzgâr, çürüyen cesetlerden çıkan kokuyu içerlere taşıyordu.</p>
				<p class="normal1">Ann'in kendisine doğru geldiğini gördüğünde, koruganın içinde çürümeye devam eden kavrulmuş cesetlerin yanına yaklaşmaması için onu karşılamaya gitti.</p>
				<p class="normal1">Gün zor geçmişti; nefret ettiği işlerle uğraşmış, idari bölümler arasında gidip gelmiş, evrak tanzim etmiş, suya sabuna dokunmayan politik soslu raporlar hazırlamıştı. Dünkü gerilim hafiflemişti, Frewin kendini daha dingin hissediyordu. Ve günbatımında Ann yanı başındayken, ilk defa olarak onun bir kadın olduğunun farkına vardı. Zarafeti, kırılganlığı ve etrafa yaydığı ışığıyla çok güzel bir kadındı. Varlığı ve "iyi akşamlar" demek yerine ona hafifçe gülümsemesi ruhunu ısıttı. Beyaz dişleri, narin, ıslak dudakları vardı. Saçlarını açmıştı; sarı bukleleri omuzlarında oynaşıyor, daha kısa iki bukleyse boynunun yarısında dalgalanıyordu. Beyaz kepini takmamış ve omuzlarına yeşil bir pelerin atmıştı. İnsanı duygulandıran bir hali vardı.</p>
				<p class="normal1">"Burada buluşma fikri biraz tuhaf" dedi genç kadın Frewin'in yanına geldiğinde.</p>
				<p class="normal1">Frewin kendini toparladı. Kimse tarafından rahatsız edilmeden konuşabilmek için onu buraya çağırmıştı. MP subayları bu akşam esir kamplarının nasıl organize edileceğini tartışmaya gelen Kovan'a gelecekti... Ama genç kadını neden bu kadar uzak bir yere çağırmıştı? Bir kamyonun veya kum torbalarının arkasında konuşamazlar mıydı? Ve Frewin gerçeği kabullenmek zorunda kaldı: Algılarının değiştiğini hissetmiş ve böyle olmasını istemişti. Bu anı, herkesten uzakta Ann'le geçirmek istiyordu.</p>
				<p class="normal1"><span class="ideitalik">Bir kadının sıcaklığını hissetmeyeli ne kadar oldu</span>? Frewin bunca vahşetten sonra zihninin ve bedeninin hayata dönmek istediğini anladı.</p>
				<p class="normal1">"Rahatsız edilmemek için" diye profesyonelce bir cevap verdi. "Yeni haberlerim var. Katil, Tomers'ı bir naylon parçasıyla boğmuş."</p>
				<p class="normal1">"Bu, işe yarayacak bir ipucu mu?"</p>
				<p class="normal1">"Eğer naylonun nereden temin edildiğini düşünecek olursak, evet. Orduda, naylon nerede bulunabilir?"</p>
				<p class="normal1">Ann salınan otlara baktı.</p>
				<p class="normal1">"Bilemiyorum" dedi sonunda.</p>
				<p class="normal1">"Paraşütler. Naylondan imal ediliyor. Ordunun farklı bölümlerinde bir soruşturma yaptım, herkes naylonun başka bir yerde bulunamayacağı konusunda hemfikir."</p>
				<p class="normal1">"Katil bir paraşütçü mü yani? Ama bu, şimdiye kadar vardığımız sonuçlarla tutmuyor. 3. takımda hiç paraşütçü yok."</p>
				<p class="normal1">"Evet ama katil paraşüt parçalarına ulaşmış olabilir. Bu bazen olur, yırtılmış bir kumaş parçası başka bir yerde kullanılmak üzere kesilir. O da bu parçalardan birini Tomers'ı boğmakta kullanmış olamaz mı?"</p>
				<p class="normal1">"Bunu araştırmışsınızdır sanıyorum."</p>
				<p class="normal1">"Doğru. Paraşüt birliklerinin listesini istedim, Raven Bölüğü'yle ilişkilerini ve aynı zamanda ıskartaya çıkartılmış paraşütlerden sorumlu herkesi sorguladım. Henüz elle tutulur bir şey yok. Diğer taraftan, adamlarım kurbanlarla ilgili ipuçlarının peşindeler. Bir sonuca ulaşamadılar henüz. Rosdale ve Tomers sakin adamlarmış, kimse aleyhlerinde konuşmadı."</p>
				<p class="normal1">Batan güneşin ışıkları Ann'in yüzünü okşarken, doğuda gökyüzü, parlak noktaların yanıp söndüğü koyu bir maviyle kaplanıyordu.</p>
				<p class="normal1">"Bugün 3. takımda biraz vakit geçirdim" diye anlattı Ann. "İşimiz zor olacak. Onlar bir ekipten fazlası. Kendilerini nasıl gördüklerini bilmek ister misiniz? Bir tarikat! Birbirlerini her zaman koruyan bir ateş kardeşliği. Bunu 'savaş meydanının kanunu' olarak açıkladı Risbi."</p>
				<p class="normal1">"Ama bir dost edinebilmişsinizdir herhalde."</p>
				<p class="normal1">"Tam değil. Sıhhiyeciyle işler düşündüğüm kadar kolay olmadı. Halbuki meslektaşız. Bunun yakınlık kurmak için yeterli olacağını sanmıştım, hiç de öyle olmadı. Yüzbaşı Morris, anlaşılması zor bir adam. İnsanlardan çekindiği için mi, yoksa yönetici olduğu için mi insanlarla arasına mesafe mi koyuyor, belli değil. Dolayısıyla bir daha onunla görüşmeyeceğim. Buna mukabil şu Risbi var. Oldukça güçlü biri." Gülümsedi. "Entelektüel güçten söz ediyorum, yoksa bütün bedeni sizin bir kolunuza sığar!"</p>
				<p class="normal1">Genç kadın gülmeye başladı. Böyle kendi kendine gülmesi Frewin'in hoşuna gitti.</p>
				<p class="normal1">Düzgün dişleri arasında sadece bir köpekdişinin eğri olduğunu fark etti. Şefkat uyandıran bir ayrıntıydı. Teğmen de gülümsedi.</p>
				<p class="normal1">Ann onun gülümsediğini daha önce hiç görmemişti.</p>
				<p class="normal1">"Risbi, 3. takımdakiler kadar kapalı biri değil. Öyle anladım ki, her arkadaşı hakkında bir fikri var."</p>
				<p class="normal1">"Ve sizinle konuşacak mı?"</p>
				<p class="normal1">"Zamanla olabilir."</p>
				<p class="normal1">Frewin biraz hayal kırıklığıyla dudak büktü.</p>
				<p class="normal1">"Vaktimiz çok az Ann. Önümüzdeki saatlerde veya günlerde hepsi tekrar cepheye gönderilecek."</p>
				<p class="normal1">"Ya siz? Siz de, onların arkasından gideceksiniz, değil mi?"</p>
				<p class="normal1">"Toddwarth engel olmazsa, evet."</p>
				<p class="normal1">"Ben de aynısını yapabilirim."</p>
				<p class="normal1">"Olmaz. Bir yerde durmanız gerekebilir. Bu şekilde uzun müddet devam edemeyiz."</p>
				<p class="normal1">"Bunu kabul edemem. Sizinle başladım ve sonuna kadar gideceğim."</p>
				<p class="normal1">"Neyin sonuna kadar Ann? Neyin sonuna?"</p>
				<p class="normal1">"Bu hikâyenin. Bu yırtıcı yaratık öldürüyor, çünkü bundan zevk alıyor. Onu görmek istiyorum."</p>
				<p class="normal1">Frewin ona söylev çekmek için ağzını açtı ama tek kelime edemedi. Batan güneş ışıklarının gri-mavi bir renge büründürdüğü gözlerini Frewin'e dikmiş öylece duruyordu.</p>
				<p class="normal1">"Beni bırakmayın teğmen" dedi alçak bir sesle. "Sonuna kadar gitmek istiyorum."</p>
				<p class="normal1">Kısa bir tereddütten sonra ilave etti.</p>
				<p class="normal1">"Buna ihtiyacım var. Lütfen."</p>
				<p class="normal1">Frewin genç kadında birdenbire ortaya çıkan bu çaresizlik karşısında şaşırdı. Özgüveninin yok olması kafasını karıştırmıştı. Elini Ann'in omzuna koydu. Kendi kocaman kütlesinin yanında ne kadar da narindi. Frewin, parfümünün kokusunu hissetti; sanki hafif vanilyalı ama tam olarak tespit edemediği hayvani, daha güçlü notalarla harmanlanmış bir kokuydu.</p>
				<p class="normal1">"Sizi böyle davranmaya ne itiyor Ann? Ne zaman bu adamın hastalıklı zihniyetinden bahsedilse, sanki onu yakından tanıyormuş gibi konuşuyorsunuz. Neden?"</p>
				<p class="normal1">Ann nemlenmiş gözlerini tekrar ona çevirdi.</p>
				<p class="normal1">"Gitmeliyim, revirde beni bekliyorlar. Üzgünüm."</p>
				<p class="normal1">Omzundaki elden sıyrılarak teğmeni keyfi kaçmış bir halde bırakıp uzaklaşırken ilave etti:</p>
				<p class="normal1">"3. takımdaki herkes hakkında kesin bilgiler edineceğim, bundan emin olabilirsiniz, bana güvenin."</p>
				<p class="normal1">Ardından sırtını dönerek aceleyle kum patikaya daldı.</p>
				<p class="normal1">"Ann" diye seslendi Frewin. "Ann!"</p>
				<p class="normal1">Ama genç kadın dönmedi ve kum tepeciğinin ardında kayboldu.</p>
				<p class="normal1">Frewin bir dakika boyunca yerinden kıpırdamadı. Onu soruşturmadan uzaklaştırabileceğini ima etmesi genç kadının tüm özgüvenini kaybettirmişti. Neden bu işin peşindeydi? Hem de hemşirelik mesleğini ve kendisini tehlikeye atacak kadar? Ann Dawson'ın ve baş döndürücü cazibesinin ardında ne saklıydı?</p>
				<p class="normal1">Frewin göklerin kraliçesi aya dikti gözlerini. Korugan, gecenin karanlığında kaybolan ufku izleyen bir canavarın kaskını andırıyordu.</p>
				<p class="normal1">Frewin tereddüde düştü.</p>
				<p class="normal1"><span class="ideitalik">Patty</span>.</p>
				<p class="normal1">Onunla her şey ne kadar kolaydı.</p>
				<p class="normal1">Yutkundu.</p>
				<p class="normal1">Hayır, kendini kandırıyordu. Onunla da kolay değildi. Tam tersine. Her şey karmakarışıktı. Çatışmalar.</p>
				<p class="normal1"><span class="ideitalik">Patty</span>.</p>
				<p class="normal1">Ama karısını özlüyordu. Yumruklarını sıktı.</p>
				<p class="normal1">Bu hareket de karısıyla ilişkisini anımsattı. Çok özeldi.</p>
				<p class="normal1">Başkalarıyla her şey çok karmaşıktı. Çocukluğundan beri hep yalnızlığı tercih ederdi. Sorunlardan kaçmak için.</p>
				<p class="normal1">Frewin fildişi rengindeki gökcismini seyre daldı.</p>
				<p class="normal1">Ay ona benziyordu, insanlardan uzakta, yalnız, uzun zamandır yaralı, kraterlerle kaplı.</p>
				<p class="normal1">Bir gece yaratığı.</p>

		</body>
</html>