<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_21"><br class="calibre4"/>   21   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Askeri Polis Teğmen Frewin'in adı geçince Binbaşı Callon derin düşüncelere daldı.</p>
				<p class="normal1">MP'nin neden bir hemşirenin yardımına ihtiyaç duyduğunu düşünüyor olmalıydı. Frewin bir goril gibi iri biriydi ve tanımadığı kişilerle tek laf etmeyen, kaba bir insan olarak biliniyordu. Ann, Frewin'le tanıştıktan sonra, onun bu kötü şöhretine şaşırmıştı. Doğru, Frewin iriyarı biriydi ama davranışlarında hiçbir şiddet emaresi yoktu. Dedikoduların çoğu görünüşten kaynaklanıyordu... Ve Ann bu konuda bir şeyler biliyordu.</p>
				<p class="normal1">Binbaşı Callon ne düşünüyor olabilirdi? Frewin'in, şüphelileri işkenceden geçirdiğini ve bir hemşirenin müdahalesine ihtiyaç duyduğunu mu kuruyordu? Uyandıklarında, MP'de her şeyin yolunda gidip gitmediğini sormuştu. Ann baştan savma bir cevap verince buna bozulmuştu. Akşam Frewin'in kendisine gönderdiği nota da bozulmuştu. Teğmen, Ann'in öncelikli olarak MP'nin hizmetinde olmasını talep ediyordu. En üst düzeydeki bir görev için. Callon karşı çıkmamıştı. Ann, şimdilik onun hiçbir şekilde müdahale edemeyeceği bir özgürlüğe sahipti ve binbaşının bunu engellemek için rütbesinin verdiği imkânları kullanmak dışında yapabileceği hiçbir şey yoktu. Bunun için de çok tabansız biriydi.</p>
				<p class="normal1">Ann asli görevinden ve iş arkadaşlarından tamamen kopmak niyetinde değildi. Sabahı, işinin başında, işleri başlarından aşmış arkadaşlarına yardım etmekle geçirdi. Cerrahi bölümler akın akın gelen yaralılarla dolup taşıyordu. Kan kokusundan durulmaz hale gelen çadırlarda, yerde yapışkan gölcükler oluşturan kanların temizlenmesine dikkat bile edilmiyordu artık.</p>
				<p class="normal1">Ann öğlen, Clarice'le paylaştığı çadıra dönmek için bu ortamdan uzaklaştı. Yüzünü yıkadı ve hâlâ üzerinde hissettiği acıların ağırlığından kurtulmak için iyice temizlendi. Öğle yemeğini es geçerek, cepheye giden askerlerin ve tankların tozu dumana kattığı üssü boydan boya geçerken, yanına aldığı ekmek parçasını yedi. Raven Bölüğü üssün güney kanadındaydı, 3. takım bir orman kenarında kamp kurmuştu. Yüzbaşı Morris'i çadırında uyuklarken buldu.</p>
				<p class="normal1">"Yüzbaşım, özür dilerim, adamlarınızın arasında dolaşarak bir sağlık taraması yapacağımı bildirmeye gelmiştim."</p>
				<p class="normal1">Morris doğruldu.</p>
				<p class="normal1">"Sağlık taraması mı? Bu saçmalık da nereden çıktı şimdi!"</p>
				<p class="normal1">Ann, adamın üstdudağında, burnuna kadar uzanan bir yara izi olduğunu fark etti. Savaş ekonomisi yüzünden kıymetli ilaçları boşuna harcamadan, ölmek üzere olan askerlere kendileriyle meşgul olunduğuna inanmaları için verilen plasebolarla tıka basa doldurduğu Kızılhaç armalı çantasını işaret etti.</p>
				<p class="normal1">"Adamlarınıza iyi uyuyup uyumadıklarını sormak istiyorum, sakinleştirici istiyorlar mı veya vitamine, aspirine filan ihtiyaçları var mı?"</p>
				<p class="normal1">"Bir yakın dövüş birliğine sakinleştirici mi? Dalga mı geçiyorsunuz?"</p>
				<p class="normal1">"Emin olun ki güçlü uyku ilaçları değil, sadece onları dinlendirmeye yarayacak şeyler. Raven Bölüğü'nün bugün cepheye gönderilmeyeceğini işittim. Herhalde yarın gideceklerdir."</p>
				<p class="normal1">"Ya da bir sonraki gün, kimse bir şey bilmiyor ve savaş da işte bu küçükhanım, bu durumda askerlere sakinleştirici verilmez öyle değil mi?"</p>
				<p class="normal1">"Dinlenirlerse daha etkili olacaklardır yüzbaşım. Ama madem böyle istiyorsunuz, ısrar etmeyeceğim. Bari vitamin tavsiye edebilir miyim?"</p>
				<p class="normal1">Morris başını salladı.</p>
				<p class="normal1">"Rüya mı görüyorum?" diye mırıldandı.</p>
				<p class="normal1">Ann öfkeyle elini kalçasına koydu:</p>
				<p class="normal1">"Birliklerin moralini yükseltmek için bebek bakıcılığı yapmak benim de hoşuma gitmiyor. Mademki her şeyi bilmek istiyorsunuz size söyleyeyim, esas amaç adamlarınıza ilaç yutturmak değil, onlarla ilgilenildiği düşündürmek. Ve bir kadının varlığı onları kara düşüncelerden kurtaracaktır. Şimdi hâlâ bir sorununuz varsa genelkurmaya başvurun, bana değil."</p>
				<p class="normal1">Dramatik bir havayla bir an durduktan sonra devam etti:</p>
				<p class="normal1">"Tamam mı? Yanlarına gidebilir miyim?"</p>
				<p class="normal1">Morris genç kadının ses tonu karşısında bir an kararsız kaldı ve genelkurmayın böyle bir eğlence tertiplediğini düşünerek durumu kabullenmekten başka bir çare bulamadı. Ann çadırdan ikindi güneşinin altına çıktı.</p>
				<p class="normal1">Bilgi edinmeye başlamak için en iyi müttefiki veya en kötü düşmanı olabilecek birine başvurdu: takımın hasta bakıcısı Parker Collins'e. Güzel yeşil gözleriyle kumral, iri yapılı bir adamdı Collins. Tıbbi malzemelerini özenle çantasına yerleştiriyordu. Uyandığından beri bunu belki de üçüncü veya dördüncü defa yapıyordu. Kompresleri, morfin ampullerini, yara bantlarını tekrar tekrar sayıyordu. Biraz da kendi endişelerinden kurtulmak için.</p>
				<p class="normal1">"Eksik bir şeyiniz var mı?" diye ona sordu Ann.</p>
				<p class="normal1">Collins irkildi.</p>
				<p class="normal1">"Ne?"</p>
				<p class="normal1">"Acil yardım çantanızda eksik olan bir şey var mı? Varsa, size temin edebilirim."</p>
				<p class="normal1">Collins şaşkınlıkla ona bakıyordu.</p>
				<p class="normal1">"Eh, sanıyorum yok, çanta ağzına kadar dolu." Kaşlarını kaldırarak Ann'i süzdü. "Daha önce karşılaştık galiba? Siz..."</p>
				<p class="normal1">Ann bir baş işaretiyle onu selamladı.</p>
				<p class="normal1">"Ayaküstü."</p>
				<p class="normal1">"Çok komik" diye cevapladı Collins. Şakadan hoşlanmamıştı.</p>
				<p class="normal1"><span class="ideitalik">Galiba işbirliği yapmayacak</span>.</p>
				<p class="normal1">"Pekâlâ, sanırım iyi bir başlangıç yapamadık" dedi gülümseyerek. "Adım, Ann Dawson. Çıkarma öncesinde Seagull'da karşılaştık. İlaç dağıtmak için takımınızı ziyarete geldim, gerçekte çok fazla etkisi olmayan, sadece onlarla ilgilenildiğini düşündürecek ilaçlar. Belki en çok kimlerin buna ihtiyacı olduğunu bana gösterebilirsiniz..."</p>
				<p class="normal1">Colins düşünceli bir ifadeyle kaşını kaşıdı.</p>
				<p class="normal1">"Revirde böyle kurnazca yöntemlere başvurulduğunu bilmiyordum! Clamps, Risbi ve Wilker'ı görmeye gidin, pek iyi görünmüyorlar."</p>
				<p class="normal1">"Dünkü saldırıdan sonra mı böyle oldular?"</p>
				<p class="normal1">"Bu boktan savaşa başladığımızdan beri!"</p>
				<p class="normal1">"Depresyonların, sarsıntıların önüne geçmek istiyoruz. En önemli belirtileri içine kapanma, yalnız kalma arzusu veya aşırı davranışladır. Siz böyle şeyler fark ettiniz mi?"</p>
				<p class="normal1">Collins yüzünü buruşturdu.</p>
				<p class="normal1">"Traudel var, dün sabahki olaylardan sonra epey sarsıldı ama kendine gelecektir, yumuşak biri değil, bunu biliyorum. Onun dışında... pek fark ettiğim bir şey yok."</p>
				<p class="normal1">"Takımın yalnızları kimler?"</p>
				<p class="normal1">"Yalnızlar mı? Onbaşı Regie derdim, fazla konuşmaz. Ve Vlad, özür dilerim Hriscek, ama onun fazla konuşmamasının nedeni odunluğundan."</p>
				<p class="normal1">"Odunluğundan mı?"</p>
				<p class="normal1">"Evet, sert mi sert biridir, en hakikisinden. Çocukken en sevdiği oyunun tavukların kafasını koparmak olduğunu anlatır! Ne çocuk oyunu ama! Hriscek'i mutlaka fark edersiniz, yara bere içinde, iriyarı bir sarışın. Ama iş savaşmaya gelince ateş altına kendini ilk atanlardan biridir!"</p>
				<p class="normal1">"Başka kim var?"</p>
				<p class="normal1">"Bu kadar. Ah! Subayları da düşünürsek Yüzbaşı Morris örneğin veya Teğmen Durrington, onlar da fazla konuşmaz. Zaten aslına bakarsanız, yaptıkları işte konuşmak gerekmiyor. Doğru yerde ve zamanda bağırıp çağırmak yeterli. Kendilerine saygılı davranılmasını sağlayan adamlar bunlar."</p>
				<p class="normal1">"Ya dik kafalılar?"</p>
				<p class="normal1">"Ha, bu yönden bakarsanız fazlası var. 3. takım adeta dik kafalıların toplanmış olduğu yer. Hep beraber savaştık, herkes birbirini tanıyor, savaştık ve birlikte hayatta kaldık, bunlar aramızda çok önemli bağlar oluşturdu. Herkes ya da hemen hemen herkes diyelim, bunu göstermeye can atar. Ama kabul etmeliyim ki, gözü dönmüş iki üç adamımız var. Gazinni, bu konuda iyi bir örnek. Grubun en tuhafı."</p>
				<p class="normal1">"Aşırı öfkeli mi?"</p>
				<p class="normal1">"O mu? Hayır! Yani, taarruza geçildiğinde süngüsünün önünde olmak istemezdim, ama bu başka şey... Hayır, Gazinni'ye 'şakacıların şahı' deriz. Her zaman anlatacak bir fıkrası vardır. Bir de Costello var. Durmadan böbürlenen biri. Hani şu her şeyi ben yaptım diyenler vardır ya."</p>
				<p class="normal1">"Ya Harrison? MP tarafından tutuklandığını duydum."</p>
				<p class="normal1">"O da sert biri, buna hiç şüphe yok. MP onun canını sıkmak istedi, hepsi bu. Kötü biri değildir. Ve o da Costello'ya benzer, ilaçlarınızı onlara teklif bile etmeyin, hiçbir şey almazlar, ikisi de ilaçların arkasına saklanacak adamlar değil!"</p>
				<p class="normal1">Ann başıyla kabul etti ve hemşire kepinin altın sarısı saçlarının üzerinde durup durmadığını eliyle yokladı.</p>
				<p class="normal1">"Arkadaşlarınızı iyi tanıyorsunuz. Dağıtıma başlamadan, öncelikli olarak konuşmam gereken başka biri var mı?"</p>
				<p class="normal1">"Yazarı deneyebilirsiniz, Steve Risbi."</p>
				<p class="normal1">"Yazar mı?"</p>
				<p class="normal1">"Evet ona böyle diyoruz, çünkü kalemi kuvvetli. Bazıları aileleri ve özellikle memleketteki kadınları için ona mektup yazdırır. Şiir yazmakta ustadır! Bu sayede de herkes hakkında her şeyi bilir."</p>
				<p class="normal1">"Nerede bulabilirim Risbi'yi?"</p>
				<p class="normal1">"Size çadırını gösterebilirim. Onu görmemenize imkân yok, tam bir karidestir! Bir kas yığını değil! Ama dürbünlü bir tüfekle bir tabur askeri kırıp geçirebilir."</p>
				<p class="normal1">Ann, Collins'in verdiği bilgilerden yola çıkarak, Risbi'yi tahta bir masanın önünde oturmuş, yazarken buldu. Orta boylu, yirmi yaşlarında, kızıla çalan saçları, ince kolları ve bacaklarıyla kaslarından ziyade aklının güçlü olduğu anlaşılabilen bir adamdı. Kızarmış gözleri uykusuz geçen gecelerin habercisiydi.</p>
				<p class="normal1">"Steve Risbi? Ben, Ann Dawson. Sizi görmem gerektiği söylendi."</p>
				<p class="normal1">Risbi, Ann'in kendisine yaklaştığını gördüğünde gözlerini kırpıştırdı ve ince bir el yazısıyla doldurduğu not defterini kapatarak kalemini masaya bıraktı. <span class="ideitalik">Solak</span>, diye kafasının bir köşesine not etti Ann.</p>
				<p class="normal1">Bedeninden de ince bir sesle "Ne istiyorsunuz?" diye sordu Risbi.</p>
				<p class="normal1">Ann karşısındaki sıraya oturdu.</p>
				<p class="normal1">"Dünkü acımasız katliamdan sonra takımınızdaki herkesin iyi olup olmadığını öğrenmek istiyorum. Arkadaşlarını iyi tanıyan biri gerekiyor bana."</p>
				<p class="normal1">"Dün birçok arkadaşımızı kaybettik madam. Hiç kimse iyi değil. Bunu bilmeniz yeterlidir sanırım."</p>
				<p class="normal1">Gözlerini doğrudan genç kadına dikmişti, çekinmiyordu ve bu açık yüreklilik Ann'in hoşuna gitti. Üstelik solaktı. Ve cüsseli biri değildi. Takımda kendisine bir müttefik bulmak zorundaydı. Güvenilir, faydalanacağı ve takımdaki herkesin özelliklerini onun sayesinde öğreneceği birini bulmalıydı.</p>
				<p class="normal1">"Bana grubun yazarı olduğunuz söylendi."</p>
				<p class="normal1">Genç adam bunun hoşuna gittiğini belirtmek için kısa bir ıslık çaldı.</p>
				<p class="normal1">"Bir sürü kalın kafalının olduğu bir yerde üç kelimeyi bir araya getirebilen ve çok okuyan birine 'yazar' lakabını yapıştırıverirler."</p>
				<p class="normal1">"Kalın kafalılar mı? Bu, arkadaşlarınız için ilginç bir tanımlama, siz onlardan biri değil misiniz?"</p>
				<p class="normal1">"Ben mi? Bana baktınız mı? Herkes kendi işini yapsın madam. Ben uzak mesafeden oynamayı tercih ediyorum, göğüs göğüse çarpışma işini onlara bıraktım."</p>
				<p class="normal1">Tüfekle nişan alıyormuş gibi bir hareket yaptı.</p>
				<p class="normal1">"Silahın ve kılıcın zamanı geçti, artık kalemin zamanı" diye ilave etti, kıkır kıkır gülerek.</p>
				<p class="normal1">Ann, kolunun üst kısmında bir yara bandı ve bunun altında koyu bir leke fark etti.</p>
				<p class="normal1">"Yaralandınız mı?"</p>
				<p class="normal1">"Önemli bir şey değil. Sadece bir kurşun sıyrığı."</p>
				<p class="normal1">"Enfeksiyon kapması için yeterli. Bırakın da bir bakayım."</p>
				<p class="normal1">Risbi yaklaşmaması için elini kaldırdı.</p>
				<p class="normal1">"Gerek yok."</p>
				<p class="normal1">Ann ısrar etmedi. Doğrudan konuya girdi:</p>
				<p class="normal1">"Bana arkadaşlarınızdan biraz bahsedebilir misiniz? Birkaç günden beri tuhaf davranışlara şahit oldunuz mu?"</p>
				<p class="normal1">Risbi kollarını göğsünde kavuşturdu.</p>
				<p class="normal1">"Tam olarak ne arıyorsunuz? Bana falancanın kendini iyi hissetmediğini söyletecek ve sonra da onun yanına giderek pisliklerinizi mi yutturacaksınız?"</p>
				<p class="normal1">Ann onun güvenini kaybetmek üzere olduğunu hissetti ve hemen karşı atağa geçti:</p>
				<p class="normal1">"Tam tersine! Siz ne diyorsunuz! Böyle olmaması için size başvurdum. Hiç kimseyi kırmak niyetinde değilim, bilmek istediğim sadece kime dikkat etmem gerektiği ve diğerlerine nasıl yanaşacağım? Bana akıllı biri olduğunuzu ve herkesi tanıdığınızı söylediler."</p>
				<p class="normal1">Risbi genç kadını bir müddet süzdükten sonra ona doğru eğilerek alçak bir ses tonuyla bir itirafta bulundu:</p>
				<p class="normal1">"3. takımın neden bu kadar özel olduğunu biliyor musunuz?"</p>
				<p class="normal1">Ann başını iki yana salladı.</p>
				<p class="normal1">"Çünkü biz sadece bir birlikte toplanmış adamlardan ibaret değiliz. Hayır. Biz bir kardeşliği temsil ediyoruz." İşaretparmağını yukarı kaldırdı. "Biz bir tarikatız madam. 3. takım, bir tarikat. Ve siz bunun bir üyesi değilseniz, hiçbir şey öğrenemezsiniz." Onunla iş birliği yapmayacağını belirtmek istercesine yüzünü ekşitti. "Hiçbir şey."</p>

		</body>
</html>