<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_25"><br class="calibre4"/>   25   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Matters, Monroe ve Larsson oraya doğru koştular.</p>
				<p class="normal1">Baker yavaş yavaş geri çekiliyordu, yüz çizgileri büyük bir şaşkınlık ve tiksintiyle çarpılmıştı. Arkadaşlarının ayak seslerini duyunca onlara doğru döndü. Matters, onun daha fazla yaklaşmaması için uyaran bakışlarını görünce yavaşladı.</p>
				<p class="normal1">Frewin, elinde silahla aniden ortaya çıktı. Genç çavuş sağlam eline silahını aldı ve hepsi birlikte açıklığı kuşbakışı görebildikleri tepenin üstüne tırmandılar. Parçalanmış ağaç gövdeleri tepenin etrafını çevreliyor ve ortasında, koruma amaçlı olmaktan ziyade bir gözlemevi olarak kullanıldığı anlaşılan mütevazı bir korugan yükseliyordu. Craig Frewin'i takip ederek, ormanın tümüne hâkim bir mazgalın bulunduğu, yüz metrekarelik bir odanın açık kapısından içeri girdiler.</p>
				<p class="normal1">Odanın ortasında, kolları ve bacakları iki yana açılmış çıplak bir genç adam duruyordu.</p>
				<p class="normal1">Vitruvius Adamı insan bedeninin orantıları hakkında bir çalışmaysa, bu da acı hakkında bir çalışmaydı.</p>
				<p class="normal1">Dev bir örümceğin ağlarına benzer şeffaf iplerle sarmalanarak tuhaf bir ağın içine hapsedilmişti. Her ip yerden, tavandan veya duvarlardan çıkarak kırmızı, küçük bir yaranın içine giriyordu. Ayak, baldır ve kalça seviyesinde. Aynı şema diğer bacakta da tekrarlanıyordu. İpin biri anüsüne giriyor, bir diğeri doğrudan erkeklik organına girerek küçük pembe et parçasını yere doğru geriyordu. Anayön işaretleri gibi, dört ip karnı paylaşıyordu, biri belkemiğinin seviyesinde sırttan, diğeri ikisi kalçadan geçiyordu. Bir ip meme uçlarına dalıyordu. Ve iki yana açılmış kollarında bir ip pazılarına, bir diğeri dirseğin içine, bileklere ve her parmağın ucuna geçmişti. Bunlar iyice gerilerek için tavana asılmıştı. Adamın avuçlarının içine birer metal tabak yerleştirilmişti. Son olarak, kafası geriye kaymıştı, bir ip açık ağzına ve son ikisi de gözlerine girmişti. Frewin gözlerdeki ayrıntıları iyice gördü.</p>
				<p class="normal1">Gözkapaklarına iki balık iğnesi geçirilmişti.</p>
				<p class="normal1">Misinalar uçlarından çengellere bağlanmış ve bunlar zemindeki traverslere, duvarlara veya tavana vidalanmıştı. Ve hepsi birden diğer uçta bir olta iğnesiyle sonlanıyordu. Adam bir milimetre kımıldadığında, olta iğneleri daha derine girmiş ve eti parçalamıştı.</p>
				<p class="normal1">Yirmi yaşlarındaki kurban acıya adanmış bir kuklaya dönüştürülmüştü. İleri doğru hareket ederse, sadece bedeninin üst kısmı değil, baldırları, anüsü ve belkemiği parçalanacaktı. Geriye doğru giderse ayakları, erkeklik organı ve göbek deliği tomurcuk gibi patlayacaktı. Baldırları, her iki yönde de parçalanacaktı. Dirseklerdeki ve bileklerdeki damarlara geçirilen olta iğneleri kollarını da aynı tehlikeye maruz bırakıyordu. Adam ileri ya da geri hareket ederse, ağzına giren misina boğazını parçalayarak yemek borusunu yırtacaktı. Kaçış yoktu.</p>
				<p class="normal1">Derisinin üzerinden kırmızı damlacıklar akıyor, zemindeki küçük kızıl gölcükler giderek genişliyordu. Birkaç saattir bu şekilde duruyor olmalıydı. Dayanma gücünün son noktasındaydı. Bilincini kaybetmemeyi nasıl becermişti? Kaslarının her parçası muhtemelen felce uğramıştı.</p>
				<p class="normal1">Adam göremese de, Frewin elini kaldırdı.</p>
				<p class="normal1">"Kımıldamayın, sakın kımıldamayın" dedi yumuşak bir sesle. "MP'deniz, sizi buradan kurtaracağız."</p>
				<p class="normal1">O ana kadar hiç kıpırtısız duran adam sendelemeye başladı, tüm derisi, yoğun bir ürpertiyle kaplandı. Koyu kırmızı damlalar yere düştü.</p>
				<p class="normal1">"Kıpırdamayın!" diye emretti Frewin. "Size yardım etmek için buradayız, ama sizin de..."</p>
				<p class="normal1">Cümlesinin sonunu getiremedi.</p>
				<p class="normal1">Acıların adamı titremeye başladı ve bacaklarını tutamaz hale geldi.</p>
				<p class="normal1">İşte o anda parmakları yırtıldı, ellerindeki küçük kaplar yere düşerek tangırdadı, bilekleri açıldı, dirsekleri parçalandı ve göbek çukurunun etrafındaki tüm deri koptu. Meme uçları patladı. Kan anüsünden akmaya başladı ve adam bir adım gerilediğinde, Frewin penisine bağlı misinanın gerildiğini gördü. Sidikborusundan on santimlik kırmızı bir parça, bir et yongası gibi ortaya çıktı.</p>
				<p class="normal1">Açığa çıkan bağırsaklardan dayanılmaz bir gurultu yükseldi. Ve adam kenara doğru ani bir adım atarak misinalarla bağını kopardı. Bir saniye sendeledi ve Frewin ile arkadaşlarına bakmak için başını kaldırmaya muvaffak oldu. Gözleri, kalkan bir tiyatro perdesi gibi, yarılan gözkapaklarının arkasından ortaya çıktı. Ağzında bir kan sızıntısı belirdi.</p>
				<p class="normal1">Şimdi misinalar, kaçıp gitmiş bir kuklanın ipleri gibi boşlukta sallanıyordu.</p>
				<p class="normal1">Ve adam bir kan çeşmesine dönüştü.</p>
				<p class="indentmetin"> </p>
				<p class="normal1">Deli gibi koşuyorlardı, çalılar yüzlerini tırmalıyordu. Baker adamı sırtında taşıyordu. Kanamayı önleyebilmek umuduyla bedenini sımsıkı saracak şekilde kendi giysilerini giydirmişlerdi adama. Otuza yakın olta iğnesi gövdesini delmişti. Varacakları yere yaklaşırken derisi kırmızı bir tabakaya bürünmüştü. Haykırmış ve bir çocuk gibi inleyip soğuktan titreyerek bilincini kaybetmişti. Frewin bunun ne anlama geldiğini biliyordu. Kan kaybettikçe sıcaklık onu terk ediyor ve adam daha çok titremeye başlıyordu. Yoğun kanaması olanlar, vücutlarının soğukluğu içinde uyuyup kalıyorlar ve ölüm onları alıyordu. Adamı kaybetmeleri an meselesiydi.</p>
				<p class="normal1">Genç adam yardım sendromu kurbanıydı. Frewin, daha önce bunu ağır yaralılarda görmüştü. Bu yaralılar yorgunluğa, açlığa, soğuğa rağmen zihnen kendilerini sağlam tutarak, bedenlerinin dayanma gücünün ötesine geçiyor ve hayatta kalıyorlardı. Yardım geldiğinde ise, zihinsel sağlamlık çöküyor, yaralı rahatlayarak kendisini bırakıyor ve sadece yaşama hırsıyla kendini ayakta tutabilmiş olan beden gerekli tedaviyi göremeden devriliyordu.</p>
				<p class="normal1">Baker nefes nefese durdu. Larsson karnındaki yarasına rağmen sırayı devralmak için fırladı. Kumaş kana batmıştı. Baker'ın sırtı kandan simsiyah olmuştu. Koşmaya devam ettiler. Matters ile Monroe reviri haberdar etmek için önden gitmişlerdi.</p>
				<p class="normal1">Ormandan dışarı çıktılar ve önlerindeki küçük tepeyi aşarak ilk çadırların olduğu yere varabildiler. Korku dolu bakışlar onları izledi.</p>
				<p class="normal1">İki sedye taşıyıcısı Monroe'yla birlikte anında yanlarına ulaştı. Kısa bir muayene sonrasında Frewin umutsuzluklarını fark etti. Her şey çok çabuk oldu. Yükünden kurtulan Larsson, Baker'ın yanına devrildi. Monroe hasta bakıcılarla beraber, adamın kurtulabileceği umudunu zayıf da olsa taşıyan Matters'ın yanına gitti.</p>
				<p class="normal1">Frewin bir sıra bulup oturdu. O anda, ormana en yakın kampı kuran 3. takımın tam ortasında olduklarının farkına vardı. Büyük bir sessizlikle onları izliyorlardı, düşmanca bir tavırla. İfadesiz yüzleriyle yirmiye yakın asker. Ve bunların arasında, katil. Frewin'in kalbi öfkeyle doldu. Teker teker hepsinin yüzlerini inceledi.</p>
				<p class="normal1">Güzel yeşil gözleriyle hasta bakıcı Parker Collins. Kumsalda karşılaşmış olduğu onbaşı Douglas Regie. Erler Traudel ile Risbi, birincisi iriyarı, diğeri bir o kadar cılız. Tavşanağızlı Yüzbaşı Morris. Ve Frewin'in bakışları onu dikkatle izleyen Cal Harrison'a takıldı. Yüzü yara izleriyle kaplı, iri yapılı bir başka sarışının yanında duruyordu. Ceketinin üstündeki etikette ismi yazılıydı: "Hriscek". Hafifçe sırıtan Harrison'ın kulağına bir şeyler fısıldıyordu. Gözlerinde tehditkâr bir ifade vardı Tüm bu adamlar bu yeni cinayetten hiç etkilenmişe benzemiyorlardı. 3. takım çok fazla kan görmüş olduğundan mı duygusuz kalabiliyordu?</p>
				<p class="normal1">Ann'in bu "tarikat" hakkında söyledikleri aklına geldi. <span class="ideitalik">Kurban onların takımından değil. Onlara benzemiyor</span> diye düşündü. <span class="ideitalik">Bu tipler bir kozada yaşıyor, onlarla birlikte olmayan, onları ilgilendirmiyor. Bu onların hayatta kalma mekanizması. Birinin, yani katilin dışında</span>.</p>
				<p class="normal1">Can çekişen kurbanı önünden geçerken katil onu izlemişti. <span class="ideitalik">Bu zavallının görüntüsüyle büyük mutluluk duyuyor olmalı</span>...</p>
				<p class="normal1">Frewin'in gözlerinde bir ışık çaktı.</p>
				<p class="normal1">Şüpheliler hakkındaki ufku genişledi.</p>
				<p class="normal1">Düşüncelerini toparlayabilmesi için birkaç saniye gerekti. <span class="ideitalik">Hayır! Beklemedi... Onu acı çekerken izlemedi...</span></p>
				<p class="normal1">Yapbozun bir parçası daha yerine oturdu ve katilin kişiliğinin yeni bir yönü ortaya çıktı. Frewin umutlandı. Oyunu hatasız oynamaları gerekiyordu ama belki talihleri yaver giderse, bir adım öne geçebilme ihtimalleri de yok değildi.</p>

		</body>
</html>