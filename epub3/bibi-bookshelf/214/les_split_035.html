<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_32"><br class="calibre4"/>   32   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Sabahın ilk saatlerinde yağmur yağmaya başladı. Ağır, soğuk ve sinsi damlalar giysilerin boyunlarından içeri süzülerek insanı ürpertiyordu. Gökyüzü kurşuni bir renge bürünerek her şeyi griye boyadı.</p>
				<p class="normal1">Ann sırtında çantasıyla saat sekiz buçuğa doğru MP'ye ulaştı. Sırılsıklam olmuştu ve soğuktan titriyordu. Her şey toparlanmıştı, ezilmiş otlarda sandıkların izleri vardı. Bir cipin arkasına son kalan sandıkları yerleştiren Phil Conrad ile Angus Donovan'ı buldu.</p>
				<p class="normal1">"Teğmen Frewin burada değil mi?" diye şaşkınlıkla sordu Ann.</p>
				<p class="normal1">Donovan sağanağın gürültüsünü bastırmak için "Adamlarla beraber önden gitti" diye bağırarak cevap verdi.</p>
				<p class="normal1">"Ama bana demişti ki..."</p>
				<p class="normal1">"Merak etmeyin, sizin için de bir yerimiz var" diye onu rahatlattı Conrad.</p>
				<p class="normal1">On beş dakika sonra tıka basa yüklü aracın içindeydiler. Conrad direksiyonda, Donovan onun yanında oturuyordu. Ann arkada oturmak için ısrar etmişti. Yağmur damlaları cipin üzerindeki bezin üzerinde tıpırdıyordu. Ann ısınabilmek için üstüne bir örtü almış, MP yazan tahta panolar ve çadır balyaları arasına büzülmüştü. Donovan camlarını silmek için gözlüğünü çıkardığında, küçücük burnu ve çizgi gibi incecik dudaklarıyla silik hatları meydana çıktı. Daha yirmi beş yaşında bile değildi ve Ann onun MP'ye yeni katıldığını hatırladı. Conrad ise yüzündeki derin çizgileri, boğuk sesi ve sakin gücünü belli eden tavırlarıyla, Donovan'ın tersine iriyarıydı.</p>
				<p class="normal1">Adamların ıslak saçlarından süzülen damlalar hâki ceketlerini ıslatıyordu.</p>
				<p class="normal1">Conrad motoru çalıştırırken "Bu havada en az iki saatte gideriz" dedi. "Bunu değerlendirin ve uyuyun bence."</p>
				<p class="normal1">"Yol tehlikeli mi?" diye sordu Ann.</p>
				<p class="normal1">"Aslında hayır. Yol mayınlardan temizlendi. Bu havada bombardıman olmasına da pek ihtimal vermiyorum."</p>
				<p class="normal1">Ann yolculuktan faydalanarak adamlarla yakınlaşmak istiyordu. Gece çok kısa sürmüştü, çok kısa, ama yorgunluğu ona bir cezaydı. <span class="ideitalik">Kendine hâkim olursan uyuyabilirsin</span>!</p>
				<p class="normal1">Angus'la başladı ama o özel hayatı hakkında pek geveze çıkmadı. Savaştan ötürü bir yıl önce orduya katılmıştı. Bundan önce babasıyla birlikte ailenin inşaat işlerinde çalışıyordu. Eğitiminden sonra kendini MP sıralarında bulmuştu ama buraya gelebilmek için elinden geleni yapmış, kendisini iyi bir psikolog gibi göstermişti. Bu bölüme ilgisi, başlangıçta savaş esirlerinden kaynaklanmıştı. Adamları sorgulayarak kişiliklerini ortaya çıkarırken, casusları da tespit edebileceğini düşünmüştü. Ama gerçekler tamamen farklıydı: Küçücük bir alanda gece nöbetleri, her zaman aynı tekdüze emirler vardı ve savaş esirleriyle tek ilişkisi, hücrelerin bulunduğu koridorlarda nöbet tutmakla sınırlıydı. Ta ki Frewin onunla görüşerek, soruşturma için onu kendi bölümünde görevlendirene kadar...</p>
				<p class="normal1">"Size neden yeni bir adama gereksinimi olduğunu açıkladı mı?" diye sordu Ann.</p>
				<p class="normal1">"Çünkü yola çıkacağımızı biliyordu, daha fazla adama ihtiyacı vardı."</p>
				<p class="normal1">Conrad direksiyonun üzerine eğilerek, dans eden sileceklerin ardındaki yola vermişti kendini.</p>
				<p class="normal1">Soğuk bir sesle söze karıştı:</p>
				<p class="normal1">"Bir ay önce bombardımanda bir adamımızı kaybetmiştik. Angus onun yerini aldı."</p>
				<p class="normal1">"Ah, özür dilerim, bunu bilmiyordum."</p>
				<p class="normal1">Arkada otururken her iki askeri de iyice incelebiliyordu: kötü tıraş edilmiş yanakları, soğuk su ve kör jiletler yüzünden tahriş olmuş ciltleri, gözlerinin altında belirmeye başlayan mor halkalar, Donovan'ın ensesindeki küçük kesikler.</p>
				<p class="normal1">"Boynunuzdan mı yaralandınız?"</p>
				<p class="normal1">"Ne? Ha, evet ergenlik çağında. Eskilerden kalma bir anı."</p>
				<p class="normal1">Conrad gülmesini tutamadı:</p>
				<p class="normal1">"Şimdi sen kendini yaşlı mı sayıyorsun? Şu lanet savaş bitsin de o zaman anlarsın anılara sahip olmanın ne demek olduğunu!"</p>
				<p class="normal1">Ann fırsatı kaçırmadı:</p>
				<p class="normal1">"Peki siz çok eskiden beri mi ordudasınız?"</p>
				<p class="normal1">"Eylülde beş sene olacak. Ta başından beri buradayım."</p>
				<p class="normal1">Ann bu uzun süre karşısında şaşırdı. Conrad hâlâ erdi. Bunun iki nedeni olabilirdi: Ya rütbesinin yükseltilmesini istememiş ya da uygunsuz davranışları buna engel olmuştu.</p>
				<p class="normal1">"Asker olmayı siz mi istediniz, çağrıldınız mı?"</p>
				<p class="normal1">"Ben istedim. Daha önce polistim" diye itirafta bulundu Conrad alçak bir sesle.</p>
				<p class="normal1">"Polis mi? O zaman neden mesleğinizi bırakıp da MP'ye geldiniz? Üstelik hayatınızı iyice tehlikeye atarak?"</p>
				<p class="normal1">Conrad yolcularına bir göz atarak "Bir takım sıkıntılardan kurtulmak için" diye kaçamak bir cevap verdi. "Ya siz Matmazel Dawson, neden hemşire olmayı istediniz?"</p>
				<p class="normal1">"Gönlümdeki buydu" diye yalan söyledi genç kadın.</p>
				<p class="normal1"><span class="ideitalik">Acıya daha yakın olmak için. Yaralı ruhları kabuklarından çıkarmak ve içlerini görebilmek için, insanların gerçeğine, ölümün aniliğine inebilmek için</span>.</p>
				<p class="normal1">Daha fazla soru sorulmaması için lafı değiştirdi:</p>
				<p class="normal1">"İkiniz de evli misiniz?"</p>
				<p class="normal1">"Hayır" dedi ikisi birden. Angus Donovan nişanlıydı, Conrad'sa muhtelif yerlerde sevgilileri olduğunu itiraf etti. Ann, MP'nin herkes gibi olmayanlar için belli bir cazibesi olduğunu anladı. Diğer birimlerde rastladığı askerlerin çoğu genç yaşlarına rağmen evliydi, bunun savaşın yarattığı bir acelecilik olduğunu düşünüyordu.</p>
				<p class="normal1">"Ya Teğmen Frewin? Onu iyi tanıyor musunuz?"</p>
				<p class="normal1">"Neredeyse dört senedir... O biraz farklı biridir."</p>
				<p class="normal1">"Ben de öyle düşünüyordum, herkese benzemiyor, öyle değil mi? Suçluları nasıl bu kadar iyi tanıyabiliyor? Kendisini onların yerine koyabiliyor ve bunu sadece suç mahallini inceleyerek yapıyor!"</p>
				<p class="normal1">Teğmenden yeni ders almış olan Donovan hemen cevapladı:</p>
				<p class="normal1">"O buna 'kanın lisanı' diyor."</p>
				<p class="normal1">Ann, Conrad'ın belli belirsiz gülümsediğini fark etti.</p>
				<p class="normal1">"Neden gülümsediniz?"</p>
				<p class="normal1">Asker başını ona çevirdi.</p>
				<p class="normal1">"Gülümsemedim..."</p>
				<p class="normal1">"Hayır, hayır, gördüm, benden saklayamazsınız."</p>
				<p class="normal1">Conrad hem neşeli hem de düşünceli bir tavırla başını salladı.</p>
				<p class="normal1">"Teğmen herkes gibi değil, mesele bundan ibaret."</p>
				<p class="normal1">Ann kahkahayı bastı.</p>
				<p class="normal1">"Bunu biraz açmanız gerekiyor, ya fazla ya da eksik söylediniz."</p>
				<p class="normal1">Conrad alaycı tavrını bırakarak ciddileşti.</p>
				<p class="normal1">"Haberiniz yok, öyle değil mi?"</p>
				<p class="normal1">"Neden haberim yok?"</p>
				<p class="normal1">"Onun yaşadıklarından."</p>
				<p class="normal1">"Yaşadıklarından mı?"</p>
				<p class="normal1">Ann hiç de şaşırmış gibi görünmeyen Donovan'a baktı. Conrad'ın ne demek istediğini biliyor olmalıydı. Hatta sözü o aldı:</p>
				<p class="normal1">"Kaza."</p>
				<p class="normal1">Conrad gözlerini yoldan ayırmadan devam etti:</p>
				<p class="normal1">"Ondan bahsederken insanlar bu kelimeyi kullanmıyor."</p>
				<p class="normal1">Ann, teğmenin hayatında çok önemli bir yer tutan bir olayı ancak şimdi öğrendiği için çok şaşırdı.</p>
				<p class="normal1">"Bir kaza mı geçirdi? Bu hikâye de ne demek oluyor?"</p>
				<p class="normal1">"O değil, karısı. İki sene önce. Teğmenin izinli olduğu bir gece merdivenlerden düşmüş. İkisi de biraz içmişler, merdivenlerden ilk teğmen çıkmış, karısı onun arkasından gitmek isterken ayağı tökezlemiş ve merdivenlerden aşağı yuvarlanmış. Teğmenin kollarında can vermiş."</p>
				<p class="normal1">Ann gayriihtiyari elini ağzına götürdü.</p>
				<p class="normal1">Conrad devam etti:</p>
				<p class="normal1">"Pis bir hikâye. O dönemde teğmen cinayet soruşturmalarında nam salmıştı, o vakitler bu türden soruşturmalar fazla değildi, ama bu dosyaları çözümleme becerisi göz önüne alınarak bunlar sistematik olarak ona veriliyordu. Karısı Patty'nin ölümünden sonra, bütün şüpheli ölümlerin kendisine verilmesi için resmi bir başvuruda bulunmuştu. Sanıyorum ki, kendisinin de çok sevdiği şu terimi kullanırsak, çok <span class="ideitalik">empatik</span> bir kişiliği var. İnsanların en kötü dürtülerinde dahi empatik yapısı dikkat çekiyor. Ama karısının ölümünden beri bu artmıştı. Hüzün sanki onun zihninde, mesleğinde yeni bir kapı açmıştı."</p>
				<p class="normal1">Donovan bu hikâyeyi daha önceden duymuştu, ama tek bir lafı bile kaçırmadan büyülenmişçesine tekrar dinliyordu.</p>
				<p class="normal1">"Her caninin içinde mutlaka hüzünlü, umutsuz bir yan olduğu düşünülecek olursa, teğmenin onları çok iyi anladığını söyleyebiliriz, çünkü bu duygular teğmende de var. Bu hüzün daha önceki bilgilerine eklenmiş."</p>
				<p class="normal1">Yağmur ön camı şiddetle döverek gri siyah manzarayı bulanıklaştırıyordu.</p>
				<p class="normal1">Ann, Conrad'ın söylediği her kelimeyi yavaşça sindiriyordu. Nefesini tuttuğunu fark ederek tekrar soluk aldı.</p>
				<p class="normal1">"Az önce bazılarının bu olaya kaza demediğini söylediniz, öyle değil mi?" diye sordu.</p>
				<p class="normal1">"Her zaman kötü söz söyleyenler ve insanların itibarını gölgelemek isteyenler olmuştur. Bana göre, savaş uzadıkça insanlar daha da vahşileşiyor. Düşen birine saldırmaya hazırlar. Yaralı bir adam, kolay bir av. Üzerine hücum ediyorlar ama eskisi gibi keskin dişlerle değil, alaycılıkla, dedikodularla."</p>
				<p class="normal1">"Yani kimileri, teğmenin, karısını öldürdüğünü mü ima ediyor?"</p>
				<p class="normal1">"Bu bazen dile getiriliyor."</p>
				<p class="normal1">Ann içinde büyük bir öfkenin kabardığını hissetti.</p>
				<p class="normal1">"Nasıl..."</p>
				<p class="normal1">"Kıskançlıklar veya az önce dediğim gibi, düşen bir adamın karşısında kabaran içgüdüler. Onlara göre teğmenin liyakati hiçbir yerden kaynaklanmıyor. O bunu empati, deneyim ve derin psikoloji bilgisiyle açıklarken, diğerleri onda cinayet güdüleri, hastalıklı bir zihin görüyor. Teğmen etkileyici bir fiziğe sahip, her zaman sakin; onlarsa bu görünümün ardında bastırılmış bir şiddet duygusunun olduğunu ve o gece karısına patladığını iddia ediyorlar."</p>
				<p class="normal1">"Hiçbir neden olmadan bir insanı böyle suçlamak iğrenç ve aptalca!"</p>
				<p class="normal1">Conrad genç kadının bu öfkesini yatıştırmak için başını hafifçe iki yana salladı:</p>
				<p class="normal1">"Patty'yle işler her zaman o kadar sakin değildi ve hatta denebilir ki aralarında sık sık esaslı kavgalar çıkıyordu, ama hangi tutkulu çiftin arasında bunlar olmaz ki... Birkaç kavga cinayete neden olamaz. Ama insanların arkanızdan konuşmasına engel olmak da mümkün değil."</p>
				<p class="normal1">Ann bacaklarını karnına doğru çekerek biraz ısınmak istedi.</p>
				<p class="normal1">"Peki, bu konuda siz ne düşünüyorsunuz?"</p>
				<p class="normal1">Conrad şaşırdı:</p>
				<p class="normal1">"Ben mi? Bu soruya nasıl cevap verebilirim? Ben onun yaptıklarını görüyorum, onu hem insan olarak beğeniyorum hem de işinin ehli olmasını takdir ediyorum. Başka ne diyebilirim ki?"</p>
				<p class="normal1">"Dedikoduların amacı hep bir şüphe uyandırmaktır, sizde hiç şüphe uyanmadı mı?"</p>
				<p class="normal1">Conrad yağmur duvarının ardından yola bakıyordu. Donovan ise onun ne cevap vereceğini merakla bekliyordu.</p>
				<p class="normal1">"Onun katiller hakkında beni çok çok aşan bir bilgisi var. Söyleyebileceğim tek şey bu. Kendisini, kimsenin yapamayacağı kadar onların yerine koyabiliyor. Gerisi de beni ilgilendirmiyor."</p>

		</body>
</html>