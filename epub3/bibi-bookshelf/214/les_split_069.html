<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_65"><br class="calibre4"/>   65   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Frewin şafak sökmeden önce, saat altıya doğru uyandı. Yatmadan önce hazırladığı tasta yüzünü yıkadı. Kandilleri yakmak için buz gibi koridora çıktı. Kesintisiz bir hava akımı duvarları yalayarak alevleri titretiyordu.</p>
				<p class="normal1">Tam koğuşuna geri dönmek üzereyken birkaç metre ötede bir ayrıntı dikkatini çekti. Donovan'ın kapısının önünde koyu bir leke. Solgun alevler lekenin üstüne yansıyarak dans ediyordu. Frewin yaklaştı ve bir dizini yere koyarak eğildi, ani bir endişe sarmıştı içini. Parmaklarının ucuyla sıvıya hafifçe dokundu ve işaretparmağını ışığa doğru kaldırdı.</p>
				<p class="normal1">Kan.</p>
				<p class="normal1">Bir fırlayışta ayağa kalkarak kapıyı açtı.</p>
				<p class="normal1">Koğuş kapkaranlıktı ama Frewin karşısına ne çıkacağını biliyordu.</p>

				<p class="normal1">İnsanın içine işleyen bir koku, taze et kokusu ve onun yanında daha acı, insanı dehşete düşüren bir başka koku: iç organların kokusu, kan kokusu.</p>
				<p class="normal1">Frewin koridordaki çivilere asılı kandillerden birini kaptı ve önüne doğru tuttu.</p>
				<p class="normal1">Donovan yatağına uzanmıştı.</p>
				<p class="normal1">Şaşkın bakışlarla teğmene bakıyordu.</p>
				<p class="normal1">Frewin yaklaştı ve Donovan'ın bakışları Frewin'in arkasındaki bir noktaya asılı kaldı.</p>
				<p class="normal1">Zavallı askerin boğazı kırmızı bir bulamaç haline gelmişti. Yaradan çıkan kanı olduğu gibi emen çarşaflar sanki hep böyle kıpkırmızıymış gibiydi.</p>
				<p class="normal1">Teğmen hızla düşündü.</p>
				<p class="normal1">Koridorun kapısı kalktığında kapalıydı, bunu görmüştü. Ve tek anahtar kendisindeydi.</p>
				<p class="normal1">Suçlu buradan başka bir yerde olamazdı. Bu odaların birindeydi. Gece boyunca orada saklanmıştı.</p>
				<p class="normal1">Frewin silahını almak istedi ve eli, kemerindeki boşluğa geldi. Kalktığında tabanca kılıfını beline takmamıştı. Kalp atışları hızlandı. Odayı bile doğru dürüst incelememişti. Arkasında ne olduğunu bilemezdi, köşede veya kapının arkasında. Frewin kendi etrafında döndü ve gölgeleri aydınlatmak için lambayı önüne uzattı.</p>
				<p class="normal1">Gölgeler aniden geri çekilerek kayboldu.</p>
				<p class="normal1">Kimse yoktu.</p>
				<p class="normal1">Frewin odanın dışına fırlayarak Ann'inki de dahil olmak üzere bütün kapılara vurdu. Bunu yaparken tek kelime etmedi. Silahını almak için odasına koştu ve koridora çıkarak herkesin toplanmasını bekledi. Hepsi uykulu gözlerle koridora çıktı.</p>
				<p class="normal1">"Hemen giyinin ve silahlarınızı alın" diye fısıldadı Frewin başka bir açıklamada bulunmadan.</p>
				<p class="normal1">İki dakika kadar bekledi ve hepsi birden geri geldi. Bir lamba daha almasını istediği Ann bile gecikmemişti. Frewin yine fısıldayarak "Donovan öldü" diye fısıldadı. "Kapı hâlâ kilitli ve bu da demek oluyor ki katil bizimle aynı yerde. Şimdi tüm koğuşları teker teker kontrol edeceğiz. Monroe, makinelini al. Birbirimizden ayrılmıyoruz. Ann, siz arkamızda kalın!"</p>
				<p class="normal1">Ann bir an tereddüt ettikten sonra teğmenin emrine boyun eğdi.</p>
				<p class="normal1">Başta Frewin ile Monroe olmak üzere silahları önlerinde, tüm kapıları açtılar.</p>
				<p class="normal1">Hiçbir şey, hiç kimse yoktu. Koridordan bir tehlike gelmemesi ve arkalarından bir saldırıya uğramamak için Ann ile Matters'ı koridorda bırakarak yatakların altına varana kadar her yeri gözden geçirmişlerdi. Donovan'ın katilinin ellerinden kaçıp gitmesi imkânsızdı. Son odadan çıktıklarında Monroe arkadaşlarına tuhaf bir ifadeyle baktı.</p>
				<p class="normal1">"Artık paranoyak olmaya başlıyorum" diye söylendi uyarırcasına.</p>
				<p class="normal1">Hepsi ona doğru döndü.</p>
				<p class="normal1">"Donovan'ı bir hayalet öldürmedi" diye ilave etti Monroe. "Ve katili hiçbir yerde bulamadıysak, bu onun aramızdan biri olduğunu gösterir."</p>
				<p class="normal1">Makinelisini yavaşça yukarı doğru kaldırarak namlusunu Ann'e çevirdi.</p>
				<p class="normal1">"Monroe, silahınızı indirin!" diye emretti Frewin.</p>
				<p class="normal1">"Teğmen, başka türlüsü mümkün değil..."</p>
				<p class="normal1">"MONROE!" diye bağırdı Frewin. Sesi korkutucuydu.</p>
				<p class="normal1">Askerine doğru bir adım attı. Ann tişörtünün altında kaslarının gerildiğini gördü. Kötü bir şey olmasından korkuyordu. Frewin vurursa Monroe'ya büyük zarar verebilir ve işin sonu kötüye varabilirdi.</p>
				<p class="normal1">"44 numara ayakkabı giymediğimi ve fiziki açıdan, arkadaşlarınıza yapılanları yapacak güce sahip olmadığımı hepinize hatırlatmak isterim."</p>
				<p class="normal1">"Hakkı var" dedi Frewin. "Katil hâlâ burada değilse koridora başka bir giriş olmalı."</p>
				<p class="normal1">"Gizli bir geçit mi yani?" diye dalga geçti Monroe.</p>
				<p class="normal1">"Neden olmasın?" diye araya girdi Matters. Gerginliğin azalması onu biraz olsun rahatlatmıştı. "Sonuçta burası bir şato."</p>
				<p class="normal1">"Katil bunu nereden bilsin? O da dün bizimle gelmedi mi? O gizli geçidi buldu da biz nasıl bulamadık?"</p>
				<p class="normal1">"Çünkü akşam boyunca geçidi aradı" diye fikrini söyledi Frewin. "Şu anda önemli olan bu değil. Bizden kaçtı. Şimdi Donovan'la meşgul olmamız gerekiyor. Önümüzdeki gece için özel tedbirlere başvuracağız. Kimse yalnız uyumayacak."</p>
				<p class="normal1">Bu gizli geçit fikrine pek ikna olmayan Monroe içini çekti.</p>
				<p class="normal1">Donovan'ın yanına döndüler. Frewin hiçbir ayrıntıyı kaçırmadan her yeri araştırmalarını emretti. Arkadaşlarının kanından başka bir şey bulamayınca birinci kattaki revirden bir sedye temin ederek onu aşağı indirdiler. Soluk gün ışığında avluyu mide bulandırıcı bir koku sarmıştı. Yarım düzine kadar atın iskeleti yakılıyordu.</p>
				<p class="normal1">Kırk yaşlarında, kırlaşmış sakalı, ince uzun boyuyla Albay Schloebbel, Ann ile Frewin'i merdivenlerde durdurdu.</p>
				<p class="normal1">"Teğmen, Tuğgeneral Toddwarth arka mevzilerimizde kaldı, burada sizin üstünüz ben olacağım. Yüzbaşı Stanley'nin ekibi güvenlikten ve savaş esirlerinden sorumlu olacak. Takımların günlük durumu hakkındaki raporları ve firarilerin izlenmesini sizden isteyeceğim."</p>
				<p class="normal1">Frewin albayın sözlerini bitirmesini bekledi.</p>
				<p class="normal1">"Bu gece bir adamım daha öldürüldü."</p>
				<p class="normal1">"Şatoda mı?"</p>
				<p class="normal1">"Evet."</p>
				<p class="normal1">Albay neye uğradığını şaşırmış gibiydi.</p>
				<p class="normal1">"Sizin güvenliğinizi sağlamanın bir... bir yolunu bulacağız. Binbaşı Genko'yla bu konuda görüşeceğim..."</p>
				<p class="normal1">"Şimdi değil albay. Bir planım var ve bunun için serbest hareket etmem gerekiyor. Biraz zamana ve sessizliğe ihtiyacım var.</p>
				<p class="normal1">Biraz daha konuştuktan sonra Schloebbel, Frewin'in her istediğini ona sağlamayı kabul etti.</p>
				<p class="normal1">Yukarı çıkarlarken Ann "Bizi korumak için adam vermelerini neden istemediniz?" diye sordu.</p>
				<p class="normal1">"Çünkü katilin alışkanlıklarını değiştirmesini istemiyorum. Bunlardan faydalanarak onun kim olduğunu tespit etmeye çalışacağız, o bunları değiştirirse işimiz zorlaşır. Bu pisliği artık köşeye kıstırmak istiyorum."</p>
				<p class="normal1">"Bu yolda devam etmenin ne anlamı var? Şimdiye kadar ne öğrendik ki?"</p>
				<p class="normal1">"Ayrıntılar, sadece ayrıntılar, ama artık çok biriktiler, bunlar onu ele verecektir."</p>
				<p class="normal1">"Belki de, ama başından beri yanlış bir yolda olabileceğimizi de hesaba katmamız gerek ve onun hakkında bildiklerimizi tekrar gözden geçirmeliyiz."</p>
				<p class="normal1">"Katilin Hriscek olduğuna inanmamız için çok fazla çaba sarf etti ve biz de buna inandık, daha sonra altı ay boyunca cinayet işlemedi. Mutluluğunun doruğundayken altı aylık bir suskunluk. Bu tesadüf değil, onu ele geçirmek üzereydik, bundan eminim, çıkardığımız sonuçlar bizi ona çok yaklaştırmıştı ve kendini o denli tehdit altında hissetti ki tüm bu zaman boyunca sakin durmayı becerdi."</p>
				<p class="normal1">Frewin'in çok ciddi bir ifadesi vardı ve alnı kırışmıştı. Ann dönen merdivenin ortasında elinden tutarak onu durdurdu.</p>
				<p class="normal1">"Aklınızda bir fikir olduğunun farkındayım ve bu sizi endişelendiriyor, ne olduğunu bana söylesenize. Sadık bir köpek gibi sizi izlemeye gelmedim. Konuşun benimle."</p>
				<p class="normal1">Frewin dilini dudaklarında gezdirerek alçak bir sesle düşüncelerini dile getirdi:</p>
				<p class="normal1">"Neden Donovan'ı bu gece öldürdü? Neden Monroe'yu ya da beni değil? Koridorun en ucundaki odalarda biz vardık. Şimdiye kadar katil aramızdaki en güçlülere saldırdı, sanki yavaş yavaş bizi korumasız bir hale getirmek için. Neden buna devam etmedi?"</p>
				<p class="normal1">Ann yüksek sesle düşündü:</p>
				<p class="normal1">"Boş koğuşlardan birindeki bir gizli geçitten gelmişse karşısına ilk çıkan Monroe'nun odası olmalı; aslında evet, Donovan'a saldırmasının bir mantığı yok."</p>
				<p class="normal1">"Tabii, gizli geçit Donovan'ın odasına açılmıyorsa. Bu sabah bir ipucu aradık, ama saklı bir mekanizma bulamadık. Gerekirse her yeri altüst edip bu gizli kapıyı bulmamız gerekiyor."</p>
				<p class="normal1">Ann onayladı ve tam merdivenleri tırmanmaya devam edeceklerken aklına başka bir varsayım geldi.</p>
				<p class="normal1">"Başka bir açıklaması olabilir" diye açığa vurdu düşüncesini. "Monroe..."</p>
				<p class="normal1">Frewin ona döndü ve gözlerini hemşireninkilere dikti. Ekibinde herkesin birbirinden şüphelenmesini istemiyordu.</p>
				<p class="normal1">Ann başını öne eğdi ve hiçbir şey söylemeden merdivenlerden çıkmaya devam etti.</p>
				<p class="normal1">Oysa bu geceki olaylara bakılırsa gerçeği kabullenmek gerekiyordu; katilin Monroe'nun odasını atlayarak Donovan'a saldırması doğal değildi. Üstelik Monroe sağ elini kullanıyordu. Ayakkabı numarasını hatırlayarak bir saniye için gözlerini kapadı. 44 numara.</p>
				<p class="normal1">Frewin'in şimdiye kadar anlattıklarına göre Larsson da, Conrad da katilden şüphelenmemişlerdi, kendilerini öldüren darbenin nereden geldiğini görememişlerdi. Kayda değer bir karşı koyma belirtisi bulunamamıştı. <span class="ideitalik">Ya katil onların arkadaşlarından biriyse</span>?</p>
				<p class="normal1">Frewin'in hoşuna gitse de gitmese de, bundan sonra bir gözü Monroe'nun üzerinde olacaktı.</p>
				<p class="normal1">Ölüm içeriden bir yerden geliyorsa daha fazla hayatta kalamayacakları kesindi.</p>
				<p class="normal1">Şimdilik tek bir gerçek vardı.</p>
				<p class="normal1">Herkes şüpheliydi.</p>

		</body>
</html>