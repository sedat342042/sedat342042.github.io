<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_58"><br class="calibre4"/>   58   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Kara basarken ayakları yumuşak sesler çıkarıyordu. Frewin önde, diğerleri arkada, alçak dalların arasından tek sıra halinde ilerliyorlardı. Tüfekleri omuzlarındaydı. Ormanın ortasında kaybolmuş buharlı bir tren gibi, ağızlarından çıkan dumanların temposunda yürüyorlardı.</p>
				<p class="normal1">Bazen ayaklarının altında kurumuş dallar çıtırdıyor, bu sesle irkilerek etraflarındaki çalılıklara göz atıp yeniden yollarına devam ediyorlardı. Larsson'ın kaybolduğu, Raven Bölüğü'nü arka üsten ayıran on kilometre uzunluğunda, üç kilometre genişliğindeki yolu bir saattir arşınlıyorlardı. Dev adam kaybolmuş olamazdı, şaşmaz bir yön duygusuna sahip olmakla övünürdü ve birçok defa bunu kanıtlamıştı. Frewin endişeliydi. Orman alabildiğine geniş ve karanlıktı, bununla birlikte askerine güveni tamdı. Saldırıya uğramış olabilir miydi? Silah sesi yakındaki birlikleri harekete geçirirdi. Bir doksan beşlik Larsson'ın kaslı bedeniyle boy ölçüşmeyi de kimse istemezdi. Başına ne gelmiş olabilirdi?</p>
				<p class="normal1">Beş asker, başlarını omuzlarına gömmüş, canlı hedef olmaktan korkarak temkinli adımlarla yollarına devam ediyordu. Cephedeki birlikleri arka üsse bağlayan bir sürü yol vardı ve bunlardan biri de güneyde, Larsson'ın gittiği yolun tam aksi yönünde, yaklaşık sekiz kilometre uzaktaydı. Oraya inmiş olamazdı. Mantıklı düşünülecek olursa, kullanacağı iki yol vardı ve biri oldukça uzaktaydı. Ekip ilkini iyice araştırmış ve bir şey bulamamıştı. Devriyelerden biri sabah boyunca "dev bir Askeri Polis" görmediklerini söylemişti.</p>
				<p class="normal1">Şimdi ön cepheye doğru giden ikinci patikaya ulaşmışlardı. Her taraf sakindi. Ne silah sesi ne de başka bir şey işitiliyordu. Arada bir, bir karganın uğursuz gaklaması duyuluyordu.</p>
				<p class="normal1">Bitki örtüsü kış uykusunda siyaha ve beyaza bürünmüştü. Çevrenin renkten yoksunluğu ve zayıf gün ışığı manzaraya hüzünlü bir hava veriyordu. Ayak izlerinin üst üste geldiği sertleşmiş karlı zeminde mümkün olduğunca ses çıkarmadan yürümeye gayret ediyorlardı. Büyük bir çam ağacının yolun arkasını gizlediği bir dönemeçte duraksadılar. Yolda muhteşem boynuzları ve kızıl kahve tüyleriyle bir geyik dikiliyordu.</p>
				<p class="normal1">Burun deliklerinden buharlar çıkararak başını çevirdi ve hüzünlü bakışlarını silahlı adamlara dikti. Aynı kararsızlık içinde, saniyelerce birbirlerini izlediler. Donup kalmış gibi. Daha sonra hayvan, bacaklarını kıvırarak bir çalılığın üzerinden atladı. Ağaçların arasına dalarak gözden kayboldu.</p>
				<p class="normal1">Askerler tek kelime etmeden, sanki bunun hakkında konuşurlarsa güzelliği bozulacakmış gibi, beyinlerinde bu zarif imgeyi koruyarak yola devam ettiler.</p>
				<p class="normal1">Bu beyaz kabukta on dakika daha yol aldılar. Raven Bölüğü'ne bir kilometreden az kalmış olmalıydı.</p>
				<p class="normal1">İzi fark ederek adımlarını hızlandıran Frewin oldu. Elli santimetre genişliğinde, yirmi santimetre derinliğinde, saban izine benzeyen bir çizgi, patikadan ayrılarak ormana sapıyordu.</p>
				<p class="normal1">Conrad "Bu da ne?" diye incelemek için çömeldi.</p>
				<p class="normal1">"Tank paleti geçmiş gibi" diye düşüncesini açıkladı Matters.</p>
				<p class="normal1">"Fazla ağır değilmiş. Sen tek paletli askeri bir araç biliyor musun? Üstelik hiç ağırlığı olmayan?" diye alay etti Monroe.</p>
				<p class="normal1">Frewin, Conrad'ın yanına çömeldi.</p>
				<p class="normal1">"Bu mekanik bir araca ait değil."</p>
				<p class="normal1">Conrad çizginin derinliğine bakarak onayladı.</p>
				<p class="normal1">"Değil..." Ayağa kalkarak yanında duran büyük bir odun parçasını aldı. "Hatta toprağın bununla eşelendiğini sanıyorum."</p>
				<p class="normal1">Arkadaşlarının neden endişelendiğini anlamayan Donovan inler gibi "Ne için?" diye sordu.</p>
				<p class="normal1">Frewin "İzleri silmek için" dedi.</p>
				<p class="normal1">Makineli tüfeğini doğrultarak izin peşinden gitti.</p>
				<p class="normal1">İşaretparmağı tetikte, tüm duyuları ayaktaydı. Hayal gücünün bir oyunu muydu, yoksa manzara gerçekten değişmeye mi başlamıştı? Kaygı verici bir görüntü oluşuyordu.</p>
				<p class="normal1">Koyu renkli, kalın kökler havada bükülmüş, daha sonra toprak rengindeki kalın derileriyle şişman kurtçuklar gibi eğilerek kör kafalarını toprağa daldırmışlardı.</p>
				<p class="normal1">Dikensiz ve kıvrık dallar giysilerine yapışacak gibiydi.</p>
				<p class="normal1">Kurumuş sarı otlar kardan başlarını uzatıyordu.</p>
				<p class="normal1">Kötülük timsali siyah çalılar.</p>
				<p class="normal1">Uzaklardan kuş cıvıltısının bile gelmediği mutlak sessizlik.</p>
				<p class="normal1">Bitki örtüsü bile sessizliğe bürünmüştü.</p>
				<p class="normal1"><span class="ideitalik">Endişeli halin çevrene yansıyor... Bir şey yok,</span> diye içinden geçirdi Frewin. Bununla birlikte dikenli sarmaşıklardan oluşan bir çit sol taraflarını tamamen kapatmıştı. <span class="ideitalik">Bu çok doğal, patikadan uzaklaşırken el değmemiş bir mıntıkaya giriyorsun</span>.</p>
				<p class="normal1">İz kıvrılarak bitkilerin arasında uzanıyordu.</p>
				<p class="normal1">Frewin aniden durdu. Çizginin ortasında bir kask vardı. Etrafında kan damlaları göze çarpıyordu. Ve biraz geride durgun bir kan birikintisi.</p>
				<p class="normal1">Frewin arkasındaki gerilimi hissediyordu. Diğerleri küfrederken Matters dua ediyordu. Üstünde "KİM SONSUZA KADAR YAŞAMAK İSTER?" yazan Larsson'ın kaskını hepsi tanımıştı.</p>
				<p class="normal1">Kan izi düz bir çizgi halinde karda uzanıyordu. Bunun yön işaret etmek için özellikle yapıldığı hemen anlaşılıyordu. <span class="ideitalik">Bu yönde ilerlememizi istiyor,</span> diye düşündü Frewin. Bu iyiye işaret değildi. Hiç değildi. Larsson'ın başına bir şey gelmişti. Ve teğmen en kötüsünden korkuyordu.</p>
				<p class="normal1">Frewin büyük bir çam ağacını göstererek "Monroe, ağaca tırman ve bizi koru! Bu izi takip edeceğiz" dedi.</p>
				<p class="normal1">Monroe gri renkte iri bir kayayı göstererek "Buraya çıkmam daha doğru olur" dedi. "Buranın görüş açısı daha geniş ve burada dengemi daha rahat sağlayabilirim." Kaya, kan izinin uzandığı bir açıklığın yanında yükseliyordu.</p>
				<p class="normal1">Frewin ezilmiş karın üzerinde, kendisine yol gösteren kızıl izi takip ederek ilerliyordu. Bitki örtüsü seyrelerek yirmi metre çapında bir alana açıldı. Frewin bir el işaretiyle Conrad'ı sol tarafı kolaçan etmeye gönderirken Donovan sağa tarafa seğirtti. Monroe'ysa manzaraya altı metre kadar yüksekten bakan kayanın tepesine tırmandı.</p>
				<p class="normal1">Doğruca açık alanın ortasına ilerleyen kan izi burada başka bir kırmızı çizgi tarafından kesilmişti. Karşıdaki bir ağaç kütüğünün üstüne oturtulmuş bir şekil gören Frewin'in başka bir şeye bakacak hali kalmadı.</p>
				<p class="normal1"><span class="ideitalik">Larsson</span>...</p>
				<p class="normal1">Sandalye şeklinde kesilmiş bir kütüğün üzerinde oturuyordu; tahtında oturan bir kral gibi, sırtı ağacın kabuğuna dayalıydı. Ürkütücü bir hükümdar!</p>
				<p class="normal1">Gözleri dışarı çıkmış, aşağı sarkıyordu, tek bir sinir telinin tuttuğu gözleri her an yere düşecek gibiydi. Gözkapakları yırtılmıştı, gözlerinin etrafındaki deri de. Yerinde olmayan yanak ve dudaklar çene kemiklerini sergiliyordu. Bütün yüzünün derisi yüzülmüştü. Dişlerinin minesi soğukta parlıyordu.</p>
				<p class="normal1">Rüzgârda uçuşan kızıl bir yaprak gibi, çenesinin kenarında bir deri parçasının dalgalandığını fark etti Frewin.</p>
				<p class="normal1">Boğazından akan kan soğuktan donmuştu ve gırtlağındaki yarığı gözlerden saklıyordu. Üniformasının üst kısmı kanı olduğu gibi emmişti.</p>
				<p class="normal1"><span class="ideitalik">Larsson... Boğazlanmış</span>.</p>
				<p class="normal1">Frewin'in arkasında duran Matters "Ah! Lanet olsun!" diye mırıldandı. "Lanet olsun."</p>
				<p class="normal1">Topraktaki izler, onları buraya kadar getiren yöntemle silinmişti. Bununla birlikte bu beyaz örtünün bir kısmı bozulmamıştı ve üstünde kızıl renkte küçük çizgiler ve yuvarlaklar fark ediliyordu. Bir mücadele olmamıştı; boyundaki damarların kesilmesiyle fışkıran kan, karda neredeyse dümdüz tek bir çizgi halinde uzanıyordu. Larsson'ın ayaklarının dibinde daha koyu bir kan gölcüğü göze çarpıyordu.</p>
				<p class="normal1"><span class="ideitalik">Bu kan birikintisi dizlerinin üzerine düştüğünde olmuştur,</span> diye tahminde bulundu Frewin<span class="ideitalik">. Kanamayı durdurmak için elleri boğazındayken. Kan parmaklarının arasından üzerine, yere akmış</span>.</p>
				<p class="normal1">Larsson'ı bu şekilde kim öldürebilirdi? Böylesine iriyarı bir adamın nasıl hakkından gelinebilirdi? Çünkü başka bir iz yoktu, saldırgan belli ki yaralanmamıştı. Daha da kötüsü, Larsson can çekişirken katil onun boğazından akan kanı kaskın içine toplayarak, yol boyunca takip ettikleri izi çizmişti.</p>
				<p class="normal1">"Teğmenim!" diye bağırdı Monroe tünediği yerden.</p>
				<p class="normal1">Frewin ona doğru döndü. Monroe işaretparmağıyla bir daire çiziyordu.</p>
				<p class="normal1">"Ne anlatmak istiyor?" diye sordu Frewin soğuk bir sesle.</p>
				<p class="normal1">Matters başını iki yana salladı.</p>
				<p class="normal1">Daha sonra bunun ne olduğunu anladılar. Monroe onları buraya kadar getiren kırmızı çizgiyi işaret ediyordu. Frewin kendi etrafında döndü.</p>
				<p class="normal1">Çizgi etraflarını çeviriyordu.</p>
				<p class="normal1">Larsson'ın kanıyla çizilmiş bir çemberin tam ortasındaydılar.</p>
				<p class="normal1">Bir dairenin altına çizilmiş dikey bir çizgi ve bu çizgiyi yatay olarak kesen bir diğeri.</p>
				<p class="normal1">Frewin birdenbire Monroe'nun yukarıdan ne gördüğünü kavradı.</p>
				<p class="normal1">Bir simge.</p>
				<p class="normal1">Arkadaşlarının kanı kullanılarak bir dişilik simgesi çizilmişti. Fergus Rosdale'in cinayet mahallinde bulunan simgenin aynısı.</p>
				<p class="normal1">Tam bu sırada silah sesleri yankılandı ve Monroe'nun bulunduğu kayanın tepesi binlerce parçaya ayrıldı.</p>
				<p class="normal1">Orman homurdanmaya başladı.</p>
				<p class="normal1">Ve ölüm her yandan yağdı.</p>

		</body>
</html>