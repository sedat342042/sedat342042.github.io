<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_48"><br class="calibre4"/>   48   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Lisa Hiburgh, kıvırcık kızıl saçlarıyla yirmi yaşlarında genç bir kadındı. Olağanüstü ince, zarafeti ve cazibesiyle askerlerin başını döndürecek cinstendi. Daha sonra Frewin mükemmel görüntüsünü tamamlayan yemyeşil gözleri olduğunu fark etti. Sekreter, gotik mimarisine hayran kaldığı kiliseden gözlerini ayıramıyordu. Matters, Donovan ve Ann bir köşede durarak, teğmenin Fergus Rosdale ve soruşturmayla ilgili hiçbir şeye değinmemeye özen göstererek, yarım saatten beri sürdürdüğü konuşmayı izliyorlardı. Şimdiye kadar sadece onun özel yaşamı, nereden geldiği, orduya katılmasının nedenleri, ailesi vs hakkında sorular sormuştu. Matters her söyleneni not alıyordu ve şimdiye kadar kayda değer bir şey yoktu. Frewin, genç kadının rahatladığı kanaatine vardığında esas meseleye girdi:</p>
				<p class="normal1">"Bizi ziyaret etmeyi kabul ettiğiniz için size teşekkür borçluyum."</p>
				<p class="normal1">"Bunu yapmam gerekiyordu ve zaten bunun genelkurmaydaki işleri aksatacağını da hiç sanmam; her subayın kendine ait bir sekreteri var. Hem sonra Fergus'un ölümüyle ilgili bir soruşturma yürüttüğünüzü de biliyorum."</p>
				<p class="normal1">Frewin ona dikkatle bakarken yumuşak bir baş hareketiyle sözlerini onayladı.</p>
				<p class="normal1">Genç kadının yüzünde saklamayı beceremediği soğuk bir öfke okunuyordu.</p>
				<p class="normal1">"Bana ülkeye geri dönmemi teklif etmediler, buna inanabiliyor musunuz?. Onu son defa görmeme bile izin verilmedi."</p>
				<p class="normal1">"Bunu istiyor muydunuz?"</p>
				<p class="normal1">Zümrüt yeşili gözlerini Frewin'inkilere dikti.</p>
				<p class="normal1">"İstiyor muydum? Elbette! Siz son yolculuğuna çıkarken sevdiğiniz kişiyle vedalaşmak istemez miydiniz?"</p>
				<p class="normal1">Frewin bu konunun üzerinde daha fazla durmak istemedi.</p>
				<p class="normal1">"Ne zamandır beraberdiniz?</p>
				<p class="normal1">Genç kadın tereddüt etti.</p>
				<p class="normal1">"On gündür. Bir öğlen kantinde karşılaşmıştık. On gün pek de uzun bir süre değil, bunun farkındayım. Ama benim için önemliydi. Fergus dikkat çekici biriydi."</p>
				<p class="normal1">Frewin başını sallayarak, genç kadının kendini güvende hissetmesini sağlamaya çalıştı.</p>
				<p class="normal1">"Süre önemli değil, sizin hissettikleriniz önemli. Öldürülmeden önceki günlerde onda bir tuhaflık sezdiğiniz hiç oldu mu?"</p>
				<p class="normal1">Lisa cevap vermeden önce yutkundu.</p>
				<p class="normal1">"Hayır. Savaşa gitmek üzere olan herkes gibiydi. Bu koşullarda bir şey söyleyebilmek çok zor. Neden?"</p>
				<p class="normal1">Frewin omuzlarını kaldırdı.</p>
				<p class="normal1">"Gece yarısı Seagull'a neden gitmiş olabileceğini anlamak istiyorum."</p>
				<p class="normal1">Lisa Hiburgh hızlı hızlı gözlerini kırpıştırdı.</p>
				<p class="normal1">"Bu konuda bir fikriniz var mı?" diye ısrar etti Frewin.</p>
				<p class="normal1">"Hayır. Adamlarınız bu konuda beni sorgulamıştı."</p>
				<p class="normal1">"Evet, size onun ölümünü haber vermeye geldiklerinde sorularını cevaplayacak halde değilmişsiniz, ben öyle anladım. Bu yüzden sizi tekrar görmek istedim. Demek hiç fikriniz yok. Size hiçbir şeyden bahsetmedi mi?"</p>
				<p class="normal1">"Hiç."</p>
				<p class="normal1">"Özellikle biriyle bir ilişkisi var mıydı? O gece onu görmeye gitmiş olabilir mi?"</p>
				<p class="normal1">"Benim bildiğim biri yoktu."</p>
				<p class="normal1">"Üste dostları var mıydı?</p>
				<p class="normal1">"Kendi birliğinden olan adamlar, yani öyle sanıyorum."</p>
				<p class="normal1">Genç kadın daha az konuşmaya başlamıştı, kurduğu cümleler giderek kısalıyordu. <span class="ideitalik">Sanki bir an evvel bu konudan uzaklaşmak istiyor</span>, diye düşündü Frewin. Üstelemeye karar verdi.</p>
				<p class="normal1">"Fergus'ta melankolik ya da hüzünlü bir hava sezdiniz mi? Depresyon?"</p>
				<p class="normal1">"Hayır, hiç böyle bir şey yoktu. Belki her an saldırı emri verilebileceğinden kaynaklanan bir gerginlik olabilir ama kesinlikle bunalıma girmiş bir hali yoktu! Niçin? İntihar etmiş olabileceğini düşünmüyorsunuz, öyle değil mi?"</p>
				<p class="normal1">"Her varsayımı değerlendirmek zorundayım" diye yalan söyledi Frewin.</p>
				<p class="normal1">Genç kadının zihnindeki engelleri aşmak niyetindeydi.</p>
				<p class="normal1">"Hayır! Fergus bunu hiçbir zaman yapmazdı."</p>
				<p class="normal1">"Onu iyi tanımadığınızı söylemek istemiyorum ama on gün bir kişiyle yakınlaşmak için yeterli olsa da, bu onu her yönüyle anlamak için biraz kısa. Siz de böyle düşünmüyor musunuz?"</p>
				<p class="normal1">"Belki, ama insanlarla yakınlaşırken içgüdülerim beni pek yanıltmaz ve Fergus'un da bunalımlı bir kişiliği olmadığını algıladım. Bunalımda değildi. O bunu kesinlikle yapmazdı."</p>
				<p class="normal1">Frewin onun kafasını bulandırmaya devam etmesi gerektiğini düşündü ama daha derinlerdeki bir yere dokunabilmek için yaklaşımını değiştirdi.</p>
				<p class="normal1">"Size bunu sormak zorunda olduğum için özür dilerim Lisa. Başka biriyle bir yakınlığı olup olmadığını biliyor musunuz?"</p>
				<p class="normal1">"Başka bir kadınla mı yani?"</p>
				<p class="normal1">"Veya bir erkek, olmayacak şey değil."</p>
				<p class="normal1">Lisa başını salladı.</p>
				<p class="normal1">"Tabii ki hayır! Size daha önce de söyledim, onu uzun zamandır tanımıyordum ama onu gayet iyi hissettim, o böyle biri değildi."</p>
				<p class="normal1">"Bununla birlikte gece yarısı, kendi isteğiyle Seagull'a gitti. Sizin de bundan haberiniz olmadı."</p>
				<p class="normal1">"Hayır, bin kere hayır! Sizin düşündüğünüz gibi değil, bir metresi yoktu!"</p>
				<p class="normal1">"Benim düşündüğüm gibi değil mi? Niçin? Benden daha fazlasını mı biliyorsunuz?"</p>
				<p class="normal1">Köşeye sıkıştırılmış bir kadının gözleriyle teğmene baktı, öfkeyle, tuzağa düşürülmüş bir av gibi.</p>
				<p class="normal1">"Hadi" dedi Frewin, şefkatli ve anlayışlı bir tavırla. "Bildiğinizi benden saklamayın artık."</p>
				<p class="normal1">Lisa ağzını açtı ve zümrüt yeşili gözlerini kilisenin gölgelerinde dolaştırarak Frewin'den kaçırdı. Frewin itiraf etmesi için onu zorladı.</p>
				<p class="normal1">"Belki de sizin sayenizde gerçeğe yaklaşıp yemekhanede o gece neler olup bittiğini öğreneceğiz. Bizi bir tek siz aydınlatabilirsiniz."</p>
				<p class="normal1">"Fergus iyi bir adamdı" diye ani bir saldırganlıkla karşılık verdi Lisa. "Onu çabuk yargıladınız, çünkü onu benim kadar tanımıyordunuz."</p>
				<p class="normal1">"Bana bir şey söylemezseniz Lisa, sadece en beterini düşünebilirim. Fergus'un anısını lekelemeye çalışmıyorum. Bunu düşünmeyin bile."</p>
				<p class="normal1">Genç kadın yeniden yutkundu ve eskisine göre daha yumuşak bir bakışla gözlerini teğmene dikti.</p>
				<p class="normal1">"Öldürüldüğü gece bir adam beni görmeye geldi. Fergus'un bir dostu. Sıkıntılı bir hali vardı, bana bir sır açıkladı ve ona yardım etmemi istedi. Fergus savaşın baskısını kaldıramıyordu, kendini kötü hissediyordu, bu doğru. Ama intihara meyilli biri değildi teğmen, inanın bana! İyi kalpli biriydi o ve savaş onu hasta ediyordu. İşte bunun için kullanmaya başladı, unutmak için ve sinirlerini yatıştırmak için."</p>
				<p class="normal1">"Uyuşturucu mu?"</p>
				<p class="normal1">Lisa yaşlı gözlerle başını salladı.</p>
				<p class="normal1">"Evet. Ona hemen inanmak istemedim ama bu adam Fergus'u iyi tanıyor olmalıydı. Ve bana ona yardım edilebileceğini anlattı. Onu görmek, onunla konuşmak istiyordu ama Fergus bir süredir onunla görüşmekten kaçınıyordu. İşte o zaman Seagull'da bu görüşmeyi ayarladık."</p>
				<p class="normal1">"Siz mi, adam mı?"</p>
				<p class="normal1">"Adam."</p>
				<p class="normal1">"Peki, neden Seagull?"</p>
				<p class="normal1">"Bana bunun daha kolay olacağını söyledi, ben de Seagull'a bineceğimden onu oraya çağırmam şüphe uyandırmayacaktı."</p>
				<p class="normal1">Frewin kuşkuyla kadını izliyordu.</p>
				<p class="normal1">"Lisa, bunları bizden niye sakladınız?"</p>
				<p class="normal1">"Çünkü Fergus'u bir uyuşturucu bağımlısı olarak görüp onu adam yerine koymayacaktınız! Onu kirletecektiniz!"</p>
				<p class="normal1">Frewin ona doğru eğildi.</p>
				<p class="normal1">"Lisa, sizi o gün görmeye gelen adamın ismini biliyor musunuz?"</p>
				<p class="normal1">Lisa gücenmiş gibi karşılık verdi:</p>
				<p class="normal1">"Elbette biliyorum. Raven Bölüğü'nden bir asker. İsmi Hriscek. Vladimir Hriscek. Bana kimseye hiçbir şey söylememem için yemin ettirmişti. İşte hepsi bu. Umarım memnun kalmışsınızdır, yeminimi bozdum. Şimdi neyi hak ettiğimi ancak Tanrı bilir."</p>

		</body>
</html>