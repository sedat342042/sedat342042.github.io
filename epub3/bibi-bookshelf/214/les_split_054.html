<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_51"><br class="calibre4"/>   51   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Ann malzeme balyaları ve kamyonların yanına yığılmış kum torbalarının arasında yürüyordu. Önündeki ilk çadırı geçti, ardından ikincisini. Kimsenin kendisini izlemediğinden emin olmak için etrafına bir göz gezdirdi ve ikinci çadırın içine girdi. İçerideki hava dışarıya göre sıcaktı. Çadır bezinden perdeler askerlerin yataklarını birbirinden ayırıyordu. Ann hangisinin Vladimir Hriscek'in yatağı olduğunu bilmiyordu. Kocaman bir karasinek, dalgalanan duvarlar arasında sıkışıp kalmış, vızıldayıp duruyordu. Ann ilk perdeyi kenara çekti ve bir kamp yatağı ile metal bir sandık gördü. Sandığın üstünde katlanmış askeri bir ceket, matara ve su bardağı vardı. Bölmenin içine girdi. Haki ceketi kaldırarak sandığın üzerinde sarı harflerle yazan ismi okudu: Martin Clamps.</p>
				<p class="normal1">Diğer yatağa geçmek için dışarı çıktı ve burada yatan kişinin metal sandığından kimliğini tespit etmeye çalıştı. Böylece son bölmeye kadar hepsini gözden geçirdi. Sonuncusunda sarı harflerle "Vladimir Hriscek" yazılıydı. Ann bir dizini yere koyarak çömeldi ve sandığın kapağını kaldırdı. Çamaşırların arasında birkaç buruşmuş mektup vardı. Şüphe uyandıran bir şey bulamadı.</p>
				<p class="normal1">Çadırın dışından ayak sesleri geldi. Ann kalbinin hızla çarptığını hissetti. Hriscek onu burada yakalarsa... Bunu düşünmemeyi tercih ederek tekrar işinin başına döndü. Etrafında ne vardı?</p>
				<p class="normal1"><span class="ideitalik">Hiçbir şey</span>... Bölmedeki eşya, dolayısıyla zula asgari düzeydeydi. <span class="ideitalik">Yatağın altı</span>! Ann eğilerek kamp yatağının altını elleriyle yokladı. Yara bandıyla sarılı parmakları küçük metal bir kutuya dokundu. Onu dışarı çekti ve uzun bir açlıktan sonra yiyecek bir şeyler bulacakmış gibi kapağını açtı.</p>
				<p class="normal1">Üstte çok kalın, minicik bir kitap duruyordu.</p>
				<p class="normal1"><span class="ideitalik">Yarım Yüzyılın Almanağı – Son 50 Senede Astronomide Tüm Bilinmesi Gerekenler</span>, diye okudu. <span class="ideitalik">Gökgünlüğü</span>. Ve nihayet doğum yeri, doğum tarihi ve isimlerin yazılı olduğu, dörde katlanmış bir kâğıt. Raven Bölüğü'ndeki herkes oradaydı, üç takım birden.</p>
				<p class="normal1">Ann kutunun dibinde bir misina ve birkaç olta iğnesi de buldu.</p>
				<p class="normal1">Her şey buradaydı. Sıradan bir araştırmada olağanüstü hiçbir şey olduğu söylenemezdi. Normal bir zamanda bu nesneler insanın aklına ne getirebilirdi ki? Ama koşullar farklıydı. Şu anda bu nesneler günlük yaşama ait olmaktan çıkıp Hriscek'in suçlu olduğunu gösteren kanıtlara dönüşmüştü.</p>
				<p class="normal1">Ann duraksadı. Kutuyu yerinde bırakıp Frewin'i adamlarıyla birlikte gelmesi için ikaz mı etmeliydi? Ama Hriscek bu arada kutuyu yok edebilirdi. <span class="ideitalik">Bunu isteseydi çoktan yapardı. Yalnız şu var ki, "şans" katili sürdürdüğü oyundan haberimiz olduğunun farkında değil.</span></p>
				<p class="normal1">Bu sefer çadırın hemen yakınındaki bir grubun seslerini duyarak doğruldu. Sıvışma vakti gelmişti. Hriscek'in içeri gelmesi an meselesiydi.</p>
				<p class="normal1">Bir saniye sonra Ann çadırın ana "koridorunda" yürürken, girişe doğru yaklaşan sesleri işitti. Adamlar perde tiyatrosundaki siluetler gibi göründüğünde, <span class="ideitalik">her şey sona erdi,</span> diye düşündü. Aceleyle etrafına bakınırken, Steve'in çadır bezinin altını kaldırarak kendisini içeri aldığını hatırladı. Hriscek'in yatağının bulunduğu bölmeye koşarak çömeldi ve çadır bezini yukarı kaldırdı.</p>
				<p class="normal1">Adamlar içeri girmeye başlamışlardı. Hriscek içeri ilk girenlerden biri olup da doğruca kendi bölümüne gelirse yakalanması kaçınılmazdı.</p>
				<p class="normal1">Ann önce başını bezin altından geçirdi, daha sonra omuzlarını.</p>
				<p class="normal1">Sesler şimdi çadırın içinden geliyordu. Ann kendisine doğru yaklaştıkları hissine kapıldı.</p>
				<p class="normal1">Sıra kalçasındaydı. Ellerinden kuvvet aldı ve bacaklarını dışarı kaydırdı.</p>
				<p class="normal1">Tam dışarı çıkarken ayağı takıldı.</p>
				<p class="normal1">Metalik bir gürültü çıktı.</p>
				<p class="normal1"><span class="ideitalik">Sandık</span>! Ayağı sandığa takılmıştı. İçerideki sesler kesildi.</p>
				<p class="normal1">Ann ayaklarını kendisine doğru çekti. Kaçmak için ileri doğru atıldığı sırada, birisi minik bölmeye giriyordu.</p>
				<p class="normal1">En hızlı şekilde gözden kaybolmak için ormana doğru koştu, kampın etrafından dolanarak bisikletini alması gerekiyordu. Kampın içinden geçerek doğrudan yola çıkmak pek akıllıca değildi. <span class="ideitalik">Gitmeliyim. Kimse beni görmemeli. Bu adamlarla karşılaşmamalıyım</span>.</p>
				<p class="normal1">Karşısına çıkan ilk çalılıkları aralarken arkasına bakmayı göze aldı.</p>
				<p class="normal1">Gördüğü şey kanını dondurdu.</p>
				<p class="normal1">Onun kaçtığını gören Hriscek peşinden koşuyordu. Ann'i duymuştu ve çadırın altından dışarı fırlamıştı. Peşindeydi.</p>
				<p class="normal1"><span class="ideitalik">Geri dön, çadırlardan birine sığın, diğer askerlerden yardım iste</span>! Hemen bunun iyi bir fikir olmadığını düşündü. Kime inanırlardı? Barrow'un övünerek yattığını anlatmış olabileceği isterik bir hemşireye inanırlar mıydı? Belki de içlerinden biri onunla gözlerden uzakta birkaç dakika geçirmeyi teklif ederdi, kim bilir?</p>
				<p class="normal1">Ann ileriye doğru tüm hızıyla atıldı. Ağaç kütüklerinin arasından geçti.</p>
				<p class="normal1">Ormana doğru koştu.</p>
				<p class="normal1">Otların giderek sıklaştığını fark ettiğinde içini bir korku kapladı. Yırtıcıdan kaçmaya çalışan bir av gibiydi.</p>
				<p class="normal1">Sürek avı başlamıştı.</p>

		</body>
</html>