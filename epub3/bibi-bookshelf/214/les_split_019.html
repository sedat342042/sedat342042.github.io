<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_16"><br class="calibre4"/>   16   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Kurşunlar kumsalda tozu dumana katarken, Frewin kendisini Trenton'ın az önce öldüğü çukura atmaktan başka çare bulamadı. Askerin kanını hâlâ dilinde hissediyor ve durmadan tükürüyordu ama buna rağmen, patlamanın şiddetiyle Trenton'dan fırlayan bir parça boğazına takılmış gibiydi. Midesi fena halde bulandı ve iki büklüm oldu. Silahını bir kenara attı, ağzındaki bu lanet tattan kurtulmak için üstünü başını yoklayarak matarasını kemerinden çekip aldı.</p>
				<p class="normal1">Ve bu esnada çevresinin farkına vardı.</p>
				<p class="normal1">Trenton'dan artakalanların üzerine uzanmıştı, kum ve iç organlardan oluşan bir havuzun ortasında, sadece avucu açık bir eli seçebildiği et parçalarının içinde. Matarasını elinden attı, hafif makinelisini unutarak çukurdan çıktı ve düşman ateşinin altına fırladı. Mermiler önündeki manzarayı taradı, artık sağırlaşmış kulakları hiçbir şey duymuyordu. Obüsler yağmur gibi yağıyordu. Frewin, hiçbirinin farkında olmadan, kanlı mezardan uzaklaşmaya çalışıyordu. Bir el onu yakaladı ve bir kaya parçasının kuytusuna çekti.</p>
				<p class="normal1">"Kafayı mı yediniz?"</p>
				<p class="normal1">Hiçbir şey duyamayan Frewin soluklanmak için sırtını taşa dayadı. Askerin doğrularak ateş ettiğini ve tekrar siper aldığını gördü. Bir diğeri, ceketine tutunan ve bayılacak gibi görünen bir askerin bacağındaki kanı durdurmaya çalışıyordu.</p>
				<p class="normal1">Ateş eden asker silahını yeniden doldururken kendini tanıttı:</p>
				<p class="normal1">"Onbaşı Regie."</p>
				<p class="normal1">"Teğmen Frewin."</p>
				<p class="normal1">"Boka batmış durumdayız teğmenim, konumumuzu..."</p>
				<p class="normal1">Frewin MP kolluğunu işaret ederek sözünü kesti.</p>
				<p class="normal1">"Ben senin komutanın değilim, durumu bana açıklamanın bir faydası yok."</p>
				<p class="normal1">"Artık komutanım yok, bu lanet olası yerde kimse kalmadı" diye bağırdı onbaşı, patlayan bir el bombasının ardından sesini duyurabilmek için. "Siz teğmensiniz. Benim için fark etmez. Şimdi adamlarıma ne söylemeliyim? Uslu çocuklar gibi gebermeyi beklemelerini mi?"</p>
				<p class="normal1">Dördüncü bir asker daha koşarak gelip kendini kuma, ayaklarının dibine attı. O da diğerleri gibi doğal sipere sırtını dayadı hemen. Yüzü Frewin'e yabancı değildi. Kıvırcık sarı saçları, mavi gözleri, küçük bir çenesi ve çıkık elmacıkkemikleri vardı.</p>
				<p class="normal1">Onbaşı böğürdü:</p>
				<p class="normal1">"Harrison, ne işin var burada? Burası zaten çok kalabalık!"</p>
				<p class="normal1">"Trenton'a ne olduğunu gördünüz mü? Gördünüz mü?"</p>
				<p class="normal1">"O aptal çıldırdı, hiç destek almadan öne fırladı birden!"</p>
				<p class="normal1">"Bu, onun hatası" diyen Harrison, Frewin'i işaret etti. "Onu bu Askeri Polis zorladı."</p>
				<p class="normal1">Onbaşı Regie lafı uzatmak istemedi.</p>
				<p class="normal1">"Kes sesini! Şimdi bunları konuşmanın sırası değil!"</p>
				<p class="normal1">Frewin, Harrison'a eğildi. Onu nerede gördüğünü hatırlamıştı: Önceki gece olanları öğrenmek için Seagull'ın koridorlarına gelen oydu. Matters'la aralarındaki konuşmayı duyanlardan biriydi. Frewin daha ihtiyatlı davranmadığı için kendini suçladı.</p>
				<p class="normal1">Gerektiğinden daha yüksek bir sesle sordu:</p>
				<p class="normal1">"Ne demek istiyorsun?"</p>
				<p class="normal1">"Trenton öldü, çünkü siz onun peşindeydiniz! İşte bunu demek istiyorum! Düşmanla yeteri kadar sorunumuz yok mu? Üzerine bir de sizi mi ekleyeceğiz?"</p>
				<p class="normal1">"Trenton şüpheli olduğunu biliyordu ve sizi bu gece gördüm, ona siz haber verdiniz, öyle değil mi? Ona mesajı siz gönderdiniz!"</p>
				<p class="normal1">Harrison şaşkınlıkla bakakaldı, demek mesajın farkındaydılar. Kulağına fısıldamak için teğmene yaklaştı.</p>
				<p class="normal1">"Ona sadece dikkatli olmasını söyledim. Tehlike altında olduğunu. Hepsi bu. Buna dayanışma denir, ortalığa bok atmaktan başka bir şey düşünmeyen MP piçleri gibi değiliz biz, birbirimizi kollarız..."</p>
				<p class="normal1">Harrison henüz cümlesini bitirmemişti ki, Frewin demir pençesiyle onu yakasından tutarak kendine doğru çekti.</p>
				<p class="normal1">"Bana iyi bak" diye emretti. "Bana iyi bak, çünkü bir haltlar karıştırdığına dair bir şeyler bulursam bu aptal gülümsemeni sonsuza kadar kaybedeceksin."</p>
				<p class="normal1">Frewin böğrüne sert bir nesnenin dayandığını hissetti. Harrison silahını ona doğrultmuştu.</p>
				<p class="normal1">"Hadi, kafa ütülemeye devam edin bakalım" diye alaycı bir sesle söylendi. "Sizi delik deşik etmekten büyük mutluluk duyacağım teğmen. Yanlış hedefe ateş. Buna o kadar sık rastlanıyor ki."</p>
				<p class="normal1">Frewin tam bir yumruk savuracaktı ki, sıhhiyeci Collins yaralı askere yardım etmek için soluk soluğa yanlarına geldi.</p>
				<p class="normal1">"Burada çok kalabalıksınız!" diye haykırdı. "Yerinizi tespit ederlerse, obüsleri buraya yönlendirecekleri kesin! Ayrılın buradan!"</p>
				<p class="normal1">Hâlâ kendilerine emir vermeyen teğmene sert bir bakış fırlatan Regie bağırdı:</p>
				<p class="normal1">"Hakkı var! Harrison, Traudel, benimle gelin!"</p>
				<p class="normal1">Frewin, Harrison'a tehditkâr bir ifadeyle bakarak yakasını bıraktı ve öfkeyle kendisinden uzağa itti. Ona son bir laf etmeye hazırlanırken, sıhhiyeci "Çavuşunuz devre dışı, yaralandı" diye bildirdi.</p>
				<p class="normal1">"Ne? Matters mı?"</p>
				<p class="normal1">Harrison dizlerinin üzerinde sürünerek iki askerle birlikte uzaklaştı. Collins dişleriyle bir kompres paketini açarak askerin yarasına bastırdı.</p>
				<p class="normal1">"Evet, yarası önemli değil ama kendini iyi hissetmiyor. Onu çıkarma botunun yakınlarına bıraktım. Kendini çabuk toplayacaktır, yani en azından fiziksel olarak."</p>
				<p class="normal1">Frewin sahile göz gezdirdi ama dumandan, vızıldayan mermilerden, kaçışan siluetlerden başka bir şey göremedi.</p>
				<p class="normal1">"Harrison'ı tanır mısınız?"</p>
				<p class="normal1">"Cal Harrison mı? 3. takımdan. Evet, şöyle böyle. Tam Trenton'a göre bir arkadaş! Aynı tarzda, öfke dolu."</p>
				<p class="normal1">Frewin bu ortamda düşüncelerini düzene sokamıyordu. Bununla birlikte şu Cal Harrison denen herifin masum olmadığı kanısındaydı. Matters'ın Trenton'dan şüphelendiğini koridorda duymuştu, onunla dosttu ve aynı saldırgan tavır içindeydi. Ya katil oydu ve koridora bir şeyler öğrenmek için gelmişti ya da masumdu ve arkadaşını, şüphe altında olduğundan haberdar etmişti sadece.</p>
				<p class="normal1">Frewin eğilerek Harrison'ın ne tarafa gittiğini anlamaya çalıştı.</p>
				<p class="normal1">Onbaşı ve diğer bir askerle birlikte bir tel örgüyü kesme hazırlığı içindeydiler. Mitralyöz ateşi yeni gelen çıkarma botundan inenleri hedef aldı. Dumanı tüten namlulardan çıkan mermiler havayı yararken alevli bir çizgi oluşuyordu. Bir telsiz operatörü bir anlık durgunluktan faydalanarak yanlarına kadar gelebildi.</p>
				<p class="normal1">"Teğmen Frewin, değil mi?"</p>
				<p class="normal1">"Evet."</p>
				<p class="normal1">"2. takım soldaki mitralyöz yuvasını ele geçirdi. Biraz sonra koruganı ateşe verecekler. Ardından muhtemelen esirler olacaktır. Bunun için Askeri Polis'e ihtiyaç var."</p>
				<p class="normal1">"2. takımda iki adamım var."</p>
				<p class="normal1">Telsiz operatörü cevap vermeden önce dudağını ısırdı:</p>
				<p class="normal1">"Artık yok teğmen. Öldüler."</p>
				<p class="normal1">"Ne!" diye kükredi Frewin. "Ama onların arkada kalmaları gerekiyordu! Bu nasıl olur?"</p>
				<p class="normal1">"3. takım geldiğinde oldu. Sanıyorum... sanıyorum ki, bizimkilerin ateşi altında kaldılar."</p>
				<p class="normal1">"Bizimkilerin mi?" diye tekrarladı Frewin.</p>
				<p class="normal1">Evet, büyük çaplı saldırılarda, kayıpların önemli bir yüzdesi yanlış ateşlerden kaynaklanırdı.</p>
				<p class="normal1">"Bana... bana böyle söylendi."</p>
				<p class="normal1">"Tanıklar var mı?"</p>
				<p class="normal1">Bir obüs yanı başlarında patladı. Hepsi birden çukura çöktü.</p>
				<p class="normal1">"Burayı boşaltmak gerekiyor!" diye haykırdı sıhhiyeci.</p>
				<p class="normal1">Yaralıyı omzuna aldı.</p>
				<p class="normal1">Frewin telsiz operatörüne dikti gözlerini.</p>
				<p class="normal1">"Tanıklar var mı?" diye ısrarla sordu.</p>
				<p class="normal1">Frewin'in iri cüssesi ve gözlerindeki öfke, operatörü sıhhiyeciyle birlikte kaçmaktan alıkoydu.</p>
				<p class="normal1">"Bildiğim kadarıyla yok. Ama sırtlarından vurulmuşlar."</p>
				<p class="normal1">İkinci bir patlama, üzerlerine kovalar dolusu kum yağdırdı.</p>
				<p class="normal1">Artık hiç şüphe yoktu. Katil, 3. takımdandı. Ve Askeri Polis'e savaş açmıştı. Frewin kaza kurşununa kurban gittiklerine inanmıyordu. Bu takımda, bunca deneyimli adamla böyle bir şey olmazdı. Bu kasten yapılmıştı, Askeri Polislere özellikle nişan alınmıştı. Katil her şeyin farkında olduğunu belirtmek istiyor ve buna izin vermeyeceğini ilan ediyordu.</p>
				<p class="normal1">Üçüncü bir obüs patladı ve bu defa taş kütleyi binlerce küçük parçaya bölerek Frewin ile telsiz operatörünü gri bir bulut içinde bir kenara fırlattı.</p>

		</body>
</html>