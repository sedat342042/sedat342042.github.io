<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_75"><br class="calibre4"/>   75   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Frewin sürünerek bir örümcek gibi geriledi. Odanın girişindeki ses sustu. Yere düşmüş fenerler zemine paralel iki ışık huzmesi göndererek sert toprağı aydınlatıyordu. Bu yarı karanlıkta Ann'in silueti belirdi.</p>
				<p class="normal1">"Üzgünüm" diye tekrarladı.</p>
				<p class="normal1">"Ann? Burada ne arıyorsunuz?"</p>
				<p class="normal1">Ann soruya karşılık vermedi.</p>
				<p class="normal1">"Monroe'nun boğazı kesilmiş, gelirken gördüm. Ve Matters da aynı durumda."</p>
				<p class="normal1">Frewin buna inanmak istemiyordu. Sonra Ann'in iki elinin arkasında olduğunu gördü. <span class="ideitalik">Ne saklıyor</span>?</p>
				<p class="normal1">Hemşirenin boğazının önünde bir bıçak belirdi.</p>
				<p class="normal1">Sağ elle tutulan bir bıçak.</p>
				<p class="normal1">Frewin bir fısıltı işitti ve Ann bir ayağını kaldırdı. Biri, ayağının altına dikdörtgen bir kaide koydu ve genç kadının bacağını tutarak bu kaidenin üzerine yerleştirdi.</p>
				<p class="normal1">"Sakın kımıldamayın!" dedi yüksek bir ses.</p>
				<p class="normal1">Frewin bu sesi daha önce işitmişti. Yumuşak bir erkek sesi.</p>
				<p class="normal1"><span class="ideitalik">Steve Risbi!</span></p>
				<p class="normal1">Ve kocaman gözlük camlarıyla, yuvarlak kızıl saçlı bir kafa hemşirenin arkasında belirdi.</p>
				<p class="normal1">"Sürpriz!" dedi kendinden memnun bir ifadeyle. "İtiraf edin ki sizi iyi oyuna getirdim."</p>
				<p class="normal1">Frewin nefes alamıyordu.</p>
				<p class="normal1">"Hadi, şu tuttuğunuz silahı bana doğru atın. Hemen! Yoksa onu bir domuz gibi boğazlarım."</p>
				<p class="normal1">Bıçak Ann'in boğazında hareketlendi. Frewin donup kalmıştı.</p>
				<p class="normal1">"Bana bir daha tekrar ettirmeyin teğmen! Kararlı biri olduğumu bilmeniz lazım."</p>
				<p class="normal1">Kurbanının boğazını delmeye hazırlanarak dirseğini yukarı kaldırdı.</p>
				<p class="normal1">Frewin tabancasını yere bıraktı ve onun bir metre yakınına kadar itti.</p>
				<p class="normal1">"İşte bu iyi! Şimdi tanışma imkânını bulacağız. Bana burada tuzak kurmanızı gerçekten çok istiyordum. Kulenizde nöbet tutulacağı mesajı yayıldığında ne kadar sevindiğimi bilemezsiniz. Bu beklediğim işaretti."</p>
				<p class="normal1">Teğmen Ann'i uzaktan inceleyerek yaralı olup olmadığına baktı, anormal bir şey göremedi.</p>
				<p class="normal1">"Ah!" dedi Risbi. "Onun buraya kadar nasıl gelebildiğini düşünüyorsunuz. Aslında ben de öyle. İtiraf edeyim ki, bunu çok merak ediyorum."</p>
				<p class="normal1">Başını çevirerek Ann'e baktı ve konuşması için bıçağının ucunu hafifçe boynuna batırdı.</p>
				<p class="normal1">"Matters'ın günlüğü sayesinde..."</p>
				<p class="normal1">Risbi gülümseyerek içini çekti.</p>
				<p class="normal1">"Bu çocuğun çözüm getirmekten ziyade sorun çıkaracağını biliyordum. Devam edin, biz bizeyiz."</p>
				<p class="normal1">Risbi incelip kalınlaşan bir sesle konuşuyor, ses tonunu kontrol edemiyor gibi görünüyordu. Yüzünde sapıkça bir mutluluk ifadesi vardı.</p>
				<p class="normal1">Ann'in başı gerideydi, dudakları titriyordu.</p>
				<p class="normal1">"Hadi, devam edin, buna bayılıyorum!" diye ona emretti Risbi bıçakla oynayarak.</p>
				<p class="normal1">Ann dişlerini sıktıktan sonra kararsız bir sesle devam etti.</p>
				<p class="normal1">"Matters homoseksüeldi." Yutkundu. "Kendinden utandığı için güdülerine hâkim olmaya çalışıyordu. Çok inançlı biriydi. Ama bazen kendini tutamıyor ve kendisi gibi başka askerlerle buluşuyordu."</p>
				<p class="normal1">"Ve günlüğünde benden mi bahsetmiş?" diye şaşkınlıkla sordu Risbi.</p>
				<p class="normal1">"Hayır. Bir İyileştirici'den söz ediyor. Bu kişinin Collins olduğunu sandım, sıhhiyeci."</p>
				<p class="normal1">Risbi'nin yüzüne geniş bir gülümseme yayıldı.</p>
				<p class="normal1">"İyileştirici... Ruhları iyileştirici. Bana böyle hitap ediyordu."</p>
				<p class="normal1">Genç kadının çaresizliğiyle çok eğleniyormuş gibi, boynundaki damarları kesmeye hazır, bıçağı bastırıyordu. Karşısında yere oturmuş Frewin'e karşı sağladığı üstünlüğün keyfini çıkarıyordu.</p>
				<p class="normal1">"Takımdaki herkesin mektubunu yazdığım için. Herkesi memnun etmek için iyi sözcükleri hep bulurum, bundan Matters'a da söz etmiştim. O da bana 'ruhları iyileştirici' diyordu. Hıyar herif!"</p>
				<p class="normal1">Birden söylediklerinin yanlış anlaşılacağını düşünerek kendini toparladı:</p>
				<p class="normal1">"Sakın benimle onun... Yok, yok öyle bir şey! Ondan hoşlandığımı söylüyordum, ama bu sırf onu kullanmak içindi. Bilirsiniz, benim yaptığım iş, hep dinlemede olmayı gerektirir. Orduda eşcinseller çok küçük bir topluluktur ve çok gizli; gizli olan her şey de benim ilgimi çeker. İsimler pek çabuk yayılır. Matters'ınkini duyduğumda bundan faydalanabileceğimi düşündüm. Bundan on gün önceydi, siperlerdeyken. Karşılaşmamız kolay olmadı ama çok şey vaat ediyordu!"</p>
				<p class="normal1">Çavuşundan bahsedilince Frewin doğu koridoruna bir göz atmaktan kendini alamadı.</p>
				<p class="normal1">"Görüyorum ki, başına ne geldiğini merak ediyorsunuz" dedi Risbi. "Aşağı nasıl ineceğimi bilmediğimi itiraf edeyim. Bu akşam Parker'ın yanına giderek yeni bir şarap mahzeni keşfedildiğini ve içi boşaltılmadan önce bir an evvel gidip birkaç şişe almasını tavsiye ettim. Yemi yuttu ve hemen yola çıktı. Uzak bir mesafeden onu takip ettim. Adamınızın onu izlemeye başladığını gördüm. Kolayca hakkından geldim. Oh!" Birden sanki aklına çok önemli bir şey gelmiş gibi parmağını kaldırdı. "Bir adam kolayca nasıl öldürülür bilir misiniz?" Ann'in boğazını göstererek sorusunun cevabını kendi verdi. "Buradan. Bıçak birden sertçe saplanır. Bıçak kuvvetle saplanırsa her şeyi keser. Sonra adam debelenmeye başlarsa ya biraz geride durarak yavaş yavaş ölmesini beklersiniz ya da kaldığınız yerden devam ederek çabucak bitmesi için sonuna kadar kesersiniz. Bu saldırı o denli anidir ki, insanlar kendilerini savunmak yerine genellikle refleks olarak boyunlarını korumaya çalışırlar, bu da aslında çok aptalca!"</p>
				<p class="normal1">Açıklamalarından çok memnun, aptalca sırıttı.</p>
				<p class="normal1">Bu kadar uzun zamandır peşinde oldukları dâhi, bu genç münasebetsiz miydi yani? Frewin'e göre kötülüğü temsil etmek için oldukça zavallı bir figürdü. Risbi'nin suçlu olduğuna bir türlü ihtimal vermeyerek, gerçek suçlunun ortaya çıkıp son darbesini vurmasını bekliyordu.</p>
				<p class="normal1"><span class="ideitalik">Bu o. Her şey bitti. Evet, belki gülünç ve utanç verici ama gerçek bu</span>.</p>
				<p class="normal1">Oturduğu yerden Risbi'nin sözünü kesti:</p>
				<p class="normal1">"Bütün bunları bana niye anlatıyorsunuz?"</p>
				<p class="normal1">Risbi bu soru karşısında afalladı.</p>
				<p class="normal1">"Neden mi? Neden mi?" Omzunu silkti. "Çünkü bu ilginizi çekiyor! Biz sizinle kardeşiz, zıt kardeşler ama yine de av kardeşleri. Başından beri birbirimizi izliyoruz. Bu yaz size bayıldım. Daha zor olacağını sanıyordum. Ama tedbirli olmak her zaman iyidir. Sizi yanlış izlere sürmekten büyük keyif aldım. İlk önce Harrison, sonra Hriscek. İşte bu, büyük sanattı. Neyse, Quentin Trenton'ı düşünemediğim için üzgünüm: Matters'ın bana anlattığına göre Q.T. harflerini o keşfetmiş, kötü bir çizim olduğu için bunun dişilik sembolü olduğunu anlayamamış... Bunu düşünmeliydim. Daha ilk gün, rıhtımda sağ elini kullanan birini aradığınızı anladım. Şanssızsınız teğmen! Çocukluğumdan beri her iki elimi de kullanabiliyorum. Genellikle yazarken, bir şeyler yaparken hep sol elimi kullanırım ama içgüdüsel olarak sağ elimle yaptığım şeyler de var."</p>
				<p class="normal1">Yüzünde, gözlerine yansımayan geniş bir gülümseme belirdi.</p>
				<p class="normal1">"Oh! Ve o akşam çiftliğe gitmek için bir arkadaşımın ayakkabılarını aldım ve siz de bu küçük oyunu yuttunuz. Benim ayakkabı numaram 42, 44 değil. Bu yüzden Matters benden hiç şüphelenmedi. Solak, zayıf ve 42 numara ayakkabı giyen birinden neden şüphelensin ki? Zavallı çocuk, size büyük saygı duyuyor ve bu kadar hata yapabileceğinizi düşünemiyordu. Bu arada takımın tüm dik kafalılarını size karşı dolduruyordum. Karışıklık yarattığınızı ve arkadaşlık bağlarımızı güçlendirmemiz gerektiğini söylüyordum. Hepimiz MP'ye karşı birleşiyorduk, size cevap vermek yerine yalan söylüyorduk! Harikaydı!"</p>
				<p class="normal1">Risbi mutluluktan uçuyordu sanki.</p>
				<p class="normal1">"Bu finalde üzüldüğüm tek bir nokta var, o da Parker'la sizi tavşanlar gibi avlarken Matters'ın koridorda karşıma çıkması. Onu elinde koca bir fenerle gelirken gördüm; işini bitirmek çocuk oyuncağıydı. Onun sizi burada, bu haldeyken görmesini isterdim, size tapıyordu. Kendisine yön veren insanın yenilgisini görmesi çok iyi olurdu. Neyse."</p>
				<p class="normal1">Bıçağının ucunu kaldırarak ilave etti:</p>
				<p class="normal1">"Zaten bana zaman kaybettiren de o oldu. Onu da elinde feneriyle yaklaşırken gördüm. Ne büyük bir yanlış! Fenerlerle çok uzaktan bile fark edilmemeniz imkânsız."</p>
				<p class="normal1">Bıçağın ucu derisini delerken Ann yüzünü buruşturdu.</p>
				<p class="normal1">Risbi oyunu fazla ileri götürmüştü. Çok fazla konuşuyordu. Kişiliğindeki eksiklik o denli büyüktü ki, istediği kişi olmaya çalışırken bunun kötü bir kopyası olmaktan öteye gidemiyordu.</p>
				<p class="normal1">Arkadaşlarıyla sohbet edercesine "Söylesenize, sizi aşağıya inmeye ne sevk etti?" diye sordu.</p>
				<p class="normal1">Ann zorlukla yutkunarak cevap verdi:</p>
				<p class="normal1">"Collins'in ortadan yok olduğunu öğrendim. Aşağıya indiğini ve her şeyin bittiğini düşündüm. Endişelendim."</p>
				<p class="normal1">Risbi sıkılmış gibi kaşlarını yukarı kaldırdı.</p>
				<p class="normal1">"Kadınlar... Neyse, şimdi ciddi şeylere geçelim. Gördünüz mü teğmen, size adamınızın makinelisiyle ateş ettim... Ah, neydi ismi?"</p>
				<p class="normal1">"Monroe" diye mırıldandı Frewin.</p>
				<p class="normal1">"Evet, Monroe! Hemşire için kelepçeleri de ondan ödünç aldım."</p>
				<p class="normal1">"Adamlarımı nasıl öldürdünüz? Larsson'ı? Conrad'ı?</p>
				<p class="normal1">Frewin biraz vakit kazanmak istiyordu.</p>
				<p class="normal1">Risbi'nin yüzünde cana yakın bir gülümseme belirdi.</p>
				<p class="normal1">"Konuşabilmek ne güzel!" diye bağırdı. "Ah, kimi zaman böyle şeyleri paylaşmayı nasıl istiyorum bir bilseniz! İşin en zor tarafı ne biliyor musunuz? Hazırlıklar veya alınacak önlemler değil, hatta bunlar eğlenceli bile sayılabilir. Sessiz kalmak. Başarılarını paylaşamamak. Başarılı, parlak birisiniz ve bunları kutlamak için yanınızda kimse yok! Beni en çok zorlayan işte bu."</p>
				<p class="normal1">Başını yavaşça salladı. Dudağını bükerek Frewin'e baktı. Bakışları melankolikleşti.</p>
				<p class="normal1">"Size nasıl yaptığımı anlatacağım. Aslında çok basit."</p>
				<p class="normal1">Ve Frewin ile Ann'in şaşkın bakışları altında, bıçağı hemşirenin boğazından çekerek odaya girdi.</p>

		</body>
</html>