<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_11"><br class="calibre4"/>   11   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">O sabah gündoğumu kefen bezinden farksızdı. Düzensiz kıvrımlarıyla gri bir örtü ufku boydan boya kaplamıştı. Kıyı, dalgaların çarptığı kahverengi bir şerit gibi belli belirsiz görülüyordu. Top sesleri kırk dakika boyunca hiç kesilmeden sürmüştü. Top atışlarının çıldırtıcı gümbürtüsüyle geminin gövdesi durmaksızın sarsılmıştı. Botlara binmek üzere güverteye çağrıldıklarında, askerler bacaklarının üzerinde zor duruyorlardı; zemin titrediği için mi, yoksa korkudan mı böyle olduğu belli değildi. Dışarının temiz havası, güvertenin ön tarafındakileri canlandırırken, su çisentisi kararmış yüzlerini az da olsa yumuşatıyordu. Savaş gemisi neredeyse durmuştu. Rüzgâr, üniformaları dalgalandırarak gergin sessizliği bozuyordu. Sadece bir avuç şuursuz nihayet savaşmaya gidecekleri için mutluydu.</p>
				<p class="normal1">Seagull o kadar fazla top atışı yapmıştı ki, güvertede hâlâ bunun sıcaklığı hissediliyor, top namluları alev alev yanıyordu. Rüzgâr bile gözleri ve genizleri yakan barut kokusunu dağıtmakta kifayetsiz kalıyordu.</p>
				<p class="normal1">Teğmen Craig Frewin ile Çavuş Kevin Matters, asker kalabalığının biraz gerisinde duruyorlardı. Matters, Quentin Trenton'ın bineceği botla karaya çıkmaları için ısrar etmiş ve bunda muvaffak olmuştu. Savaş teçhizatları eksiksizdi; miğferler kasketlerin yerini almış, sırt çantalarına her zamankinden fazlası konmuştu: el bombaları, küçük kürekler, tayın ekmeği...</p>
				<p class="normal1">Trenton küpeşteye sırtını dayamış, beş metre uzaklarında duruyordu. Orta boylu, buna mukabil oldukça geniş omuzlu, kumral biriydi. Üstdudağı kalkıktı, mat tenliydi. Kalın kaşları ve miğferinin altından fark edilen yüksek bir alnı vardı. Gamzesinden çenesine inen küçük bir yara izi fark ediliyordu.</p>
				<p class="normal1">Sıradan bir yüzü vardı; ne saldırgan ne de sapık gibi görünüyordu. Gözleri boşluğa dikilip kalmış, tüfeğini sımsıkı tutuyordu. Üniformasını tam olarak iliklememişti.</p>
				<p class="normal1">"Her şey çakışıyor" diye kendi kendine tekrarlıyordu Frewin. Adamın profili, kavgacı görünüşü ve üniformasındaki özensizlik, hali, tavrı... Trenton, arkadaş canlısı biri değildi kuşkusuz, ama bu onu katil yapmaya yetmezdi.</p>
				<p class="normal1">Sertçe esen rüzgâr sesinin ardında, Seagull'ın etrafındaki gemilerden açılan top ateşinin gümbürtüsü duyuluyordu. Kıvrım kıvrım, bembeyaz dumanlar şekilden şekile girerek denizden esen rüzgârla dağılırken, yenileri, çelik namlulardan fışkırıyordu.</p>
				<p class="normal1">O sırada gemi hafifçe sarsıldı, artık yol almıyordu ve namlular sessizliğe bürünmüştü. Subaylar bakıştılar, askerler nefeslerini tuttu.</p>
				<p class="normal1">Sanki her şey muazzam bir şakaydı ve hepsi yeniden güvende olacakları eski yerlerine gönderilecekti.</p>
				<p class="normal1">Ama bu duyguları kısa sürdü ve sirenler çaldı.</p>
				<p class="normal1">İnsanın kalp atışlarını üçe katlayacak kadar tiz bir ses duyuldu. Subaylar haykırarak kendi birliklerini çağırmaya başladı. Korkulukların önünde bekleşen askerler gruplar halinde boşlukta kayboldu. Frewin, Matters'ın önünde küçük adımlarla ilerliyordu. Güvertenin kenarında hareket halindeki çelik miğferler, sırayla ortadan yok oluyordu. Sonra onların sırası geldi.</p>
				<p class="normal1">Takımlarının ismi söylendi.</p>
				<p class="normal1">Trenton'ın ortada, Frewin ile Matters'ın arkalarda olduğu asker kümesi boşlukta kayboldu. Frewin, emirler yağdıran subayın hizasına geldi ve dalgaların üzerinde sallanan çıkarma botlarına sarkıtılmış merdivenleri gördü. Kusmuğumsu bir birikintiye basınca ayağı kaydı, haki üniformaların ardından o da inmeye başladı. Aşağı doğru indikçe, çıkarma botunun sallantısı şiddetleniyor, gittikçe daha tehlikeli görünüyordu. Kılavuzun, Seagull'ın gövdesine çarpmamak için yaptığı her manevrada motoru homurdayan tekne yükselip alçalıyordu. Bordasına asılmış lastikler, çarpmaların şiddetini hafifletiyordu. Merdivenin son basamakları, çıkarma botunun biraz üstünde boşlukta sallanıyordu. Adamlar son metrede çoğunlukla kendilerini aşağı salıyordu.</p>
				<p class="normal1">Frewin merdivenin iplerine asıldı ve düşüşü hafifletmek için kollarını açmış bekleyen askerlerin kucağına, herkes gibi kendini bıraktı. Matters onu takip etti. Bu inişler esnasında kahramanlık gösterisi yapan tek kişi yoktu, hepsi de ağır teçhizatlarının altında sendeliyordu.</p>
				<p class="normal1">Görevli subay hareket emrini vermeden önce üç kişi daha aralarına indi. Motorların gürültüsü arttı ve bir diğerinin yanaşması için çıkarma botu ileri doğru atıldı.</p>
				<p class="normal1">Frewin, Matters'ın yakınında olduğunu gördükten sonra kalabalığın içinde Trenton'ı araştırdı. Yaklaşık otuz asker, tüfekleri omuzlarında, düşmanlardan temizlenmiş bir bölgeye ineceklerini ve ciddi bir mukavemetle karşılaşmayacaklarını söyleyerek birbirlerini rahatlatmaya çalışıyordu. Bununla birlikte, cesetlerle ve mayınlarla dolu bir plaja inme fikri bile, yüzlerinin kararmasına yetiyordu.</p>
				<p class="normal1">Birkaçı da, ağır silahlar yüklenmemiş, sadece kılıflarında birer tabanca taşıyan ve MP kollukları bulunan bu iki adama bakıyordu. Frewin, özellikle de Trenton'ın dikkatini çekmemek için kolluklarını takmadan bu adamların arasına karışmayı düşünmüş ama sonra bundan vazgeçmişti. Sahile çıktıktan sonra yetkisini kullanabilmeli ve gereksiz emirlere muhatap olmadan Trenton'ı rahatça izleyebilmeliydi. Firarları ve uygunsuz davranışları önlemek, esirlerin başında durmak için diğer ekiplere de MP elemanları katıldığından, Trenton onlardan şüphelenmeyecekti. Dolayısıyla Frewin, engellenmektense görünür olmayı tercih etmişti.</p>
				<p class="normal1">"Matters, size söylediklerimi unutmayın" dedi. "Şu Trenton'ın peşini hiç bırakmayacağız. Gözümüz sürekli üzerinde olacak. Kesinlikle müdahale etmeyeceğiz. Şimdi olmaz. Sadece tehlikeli bir davranışta bulunursa müdahale edebiliriz. Her halükârda hiç risk almayacağız; ya silahını bırakması için tehdit ederiz ya da onu vururuz. O bir canavar, bir avcı. Onun için adamlarımın da, kendimin de hayatını tehlikeye atmam."</p>
				<p class="normal1">Trenton kendi köşesinde, düşüncelere dalmış bir halde botun kenarına yaslanmıştı. Frewin dikkatle onu süzdü. Üstünkörü tıraş olmuştu, ellerinde beyaz yara izleri ve koyu renk kabuklar vardı. Son tatbikatlarda aldığı yaralar mıydı, yoksa kurbanlarının kendilerini savunurken açtığı yaralar mı?</p>
				<p class="normal1">Frewin, Trenton'ın dudaklarını büzdüğünü ve âdemelmasının yutkunurcasına kalktığını fark etti. Korkuyor muydu? Muhtemelen. Birkaç deli haricinde buradaki herkes gibi.</p>
				<p class="normal1">Frewin etrafındaki askerlere baktı.</p>
				<p class="normal1">Yüzü çillerle kaplı, kızıl saçlı bir asker kendisini rahatlatmak için derin derin nefes alıp veriyordu. Otuz yaşlarındaki bir diğeri hızlı hızlı sakızını çiğniyordu; iki çocuğun bulunduğu bir fotoğrafı çıkararak kendisine şans getirecekmiş gibi öptü. Onun arkasında pembe yanaklı, kısa boylu bir adam uyuyormuş gibi gözlerini kapamıştı.</p>
				<p class="normal1">Dikkatle bakıldığında çoğunun gözleri kapalıydı. Sadece savaş göreceklerini biliyorlardı. Sahile kendilerinden önce giden birliklere destek verecek, esirlere nezaret edecek ve ağır vasıtaların geçişi için mayınları temizleyeceklerdi. Daha uzaktaki topraklarda, yeni siperler elde etmek için taze kuvvetler gönderilecek ve onlarla birlikte savaşa daha sonra şahit olacaklardı. Ama ne zaman? Bu akşam? Yarın? Bir hafta içinde? Etraflarında kurşunların vızıldadığını ne zaman göreceklerdi?</p>
				<p class="normal1">Frewin dalgaların ve motorun sesine endişe verici bir gürültünün karıştığını fark etti.</p>
				<p class="normal1">Uzaktan gelen boğuk mermi sesleri. Kendi donanmalarının toplarından çıkan seslere benzemeyen sesler. Daha sonra makineli tüfek atışları iyice duyulur hale geldi.</p>
				<p class="normal1">Yaklaşıyorlardı.</p>
				<p class="normal1">Kılavuz ve güverte subayından başka kimsenin çıkarma botunun üstünden etrafı görme şansı yoktu. Neredeydiler? Sahile ne kadar mesafede?</p>
				<p class="normal1">Frewin, kılavuza ve güverte subayına bakarak durumu anlamaya çalıştı. Bir şeyler arıyormuş gibi tam önlerine dikmişlerdi gözlerini. Asabi bir tavırla tartışıyorlardı.</p>
				<p class="normal1"><span class="ideitalik">Şaşırmış gibiler. Korkuyorlar</span>, diye düşündü Frewin.</p>
				<p class="normal1">Patlamalar giderek yaklaştı.</p>
				<p class="normal1">Askerler birbirlerini izliyordu, gürültüler yaklaştıkça saflardaki tedirginlik de artıyordu. Birden bir ıslık sesi duyuldu ve bir cisim, çıkarma botunun hemen yakınından geçerek, botun sarsılmasına yol açtı.</p>
				<p class="normal1">"Bir obüs!" diye haykırdı askerlerden biri.</p>
				<p class="normal1">Patlamalar yaklaşıyordu.</p>
				<p class="normal1">Frewin gözlerini yüksek küpeşteye, beyaz gökyüzüne dikti. Avludaki mahkûmlar gibi, kenar seviyesinin üç metre altında, çelikten bir dikdörtgenin dibinde hapsolmuşlardı.</p>
				<p class="normal1">Elli metre yukarıda, bir patlama sesiyle birlikte siyah bir çiçek peyda oldu. Top ateşi.</p>
				<p class="normal1">Frewin göğsünün yukarı kalktığını ve kalbinin hızla çarpmaya başladığını hissetti. Dışarıyı göremiyor ve boğulacak gibi oluyordu. Sahilden çok mu uzaktaydılar? Etraflarında başka gemiler var mıydı?</p>
				<p class="normal1">Güvenliği sağlanmış bir sahile indirileceklerse neden çarpışma sesleri duyuluyordu?</p>
				<p class="normal1">Matters sessizliği bozdu:</p>
				<p class="normal1">"Bu... bu normal mi?"</p>
				<p class="normal1">Frewin ona baktı. Matters henüz bir çocuktu. Buraya ait olmadığı her halinden belliydi. Tir tir titriyordu.</p>
				<p class="normal1">Makinelerin gürültüsü hafifledi ve askerleri taşıyan bot hız kesti.</p>
				<p class="normal1">"Sanmıyorum" demekle yetindi Frewin, dikkatini kılavuza vererek.</p>
				<p class="normal1">"Botlarınızı düzgün bağlayamamışsınız" dedi Matters, titrek bir sesle.</p>
				<p class="normal1">Frewin gece yarısı siren sesiyle uyandığında, botlarını aceleyle giydiğini hatırladı. Bağcıklarını sıkmak için çömeldi.</p>
				<p class="normal1">Birdenbire korkunç bir patlama oldu; büyük bir gürlemeyle yırtılan hava ve su, bir top ateşinin şiddetiyle geminin sol kanadında patladı.</p>
				<p class="normal1">Yer, altlarından kaydı; askerler birbirlerine tutunmaya ve botun kenarlarına yaslanmaya çalışarak birbirlerinin üzerine yığıldılar. Gökyüzünden üzerlerine gelen dalga hepsini sırılsıklam yaptı. Frewin, botunun bağlarıyla uğraşırken kendini çantaların arasında buldu. İyi kötü doğruldu ve sırılsıklam olan kaskını başından çıkardı.</p>
				<p class="normal1">Motorun gürültüsü etraftan gelen sesleri bastırdı.</p>
				<p class="normal1">Herkes çıt çıkarmadan birbirine bakıyordu.</p>
				<p class="normal1">Patlama çok yakınlarında olmuştu.</p>
				<p class="normal1">Yaklaştıkları yer, kendi adamları tarafından güvenliğe alınmış bir bölge değildi.</p>
				<p class="normal1">Diller çözülmeden güverte subayı parmağını sancağa doğru uzattı ve kılavuz, rotasını değiştirmek için dümeni çevirdi. Yollarını tekrar bulmuşlardı.</p>
				<p class="normal1">Çıkarma botu tam güç yol almaya başladı, rüzgâr çelik gövdenin etrafında esiyordu. Artık sahile doğru değil, sahil boyunca gidiyorlardı.</p>
				<p class="normal1">Her dalgada botun düz pruvası suya vurdukça adamlar sağa sola yalpalıyordu. Adrenalin deniz tutmasını engelliyordu ama korkuyu değil ve korku tam mideden başlıyor, acı salgıları yemek borusundan yukarı çıkarıyordu.</p>
				<p class="normal1">İşte tam bu sırada bot, zayıf dış korumayı delen patlamaların sesleriyle doldu. Kenarlardan kıvılcımlar fışkırırken, kemiklerde hissedilen yaylım ateşi kulakları sağır etti. Botun kenarlarında, golf topu iriliğinde on beşe yakın delik açılmıştı.</p>
				<p class="normal1">Ağır top atışına tutulmuşlardı. Matters, nefes alamıyormuş gibi ağzını açtı. Çarpışma çok ani olmuştu. Oysa hiçbir şey görememiş, hiçbir şey yapamamışlardı. Ölüm aniden çıkagelmişti.</p>
				<p class="normal1">Beş dakika içinde hızlarını hiç kesmeden tekrar yönlerini değiştirdiler. Frewin'in yön duygusu iyiydi ve hiçbir şey göremese de yeniden sahile doğru gittiklerini tahmin etti. Bu hızla giderlerse karaya varmaları çok yakındı.</p>
				<p class="normal1">Silah sesleri, patlamalar kesilmişti. Savaş etraflarını kuşatmıştı ama uzaktaydı, <span class="ideitalik">sağda ve solda..</span>. Onlar için güvenli bir geçit açılmıştı. En büyük korkular artık arkalarında kalmıştı, hiç olmazsa birkaç saat için.</p>
				<p class="normal1">Rüzgârın, denizin uğultusuna ve top atışlarının yankılarına rağmen keskin çıtırtılar duyuldu. Çok yakından geliyordu.</p>
				<p class="normal1">Frewin'in duyuları ses hafızasını uyardı.</p>
				<p class="normal1"><span class="ideitalik">Çeliğe çarpan mermiler! Arka tarafta</span>!</p>
				<p class="normal1">Arkasına döndüğünde güverte subayının yerinde olmadığını ve kılavuzun arkaya devrildiğini gördü. Göğsünde koyu lekelerle. Üç metre yukarıda.</p>
				<p class="normal1">Bir anda bot dümencisiz kalmıştı. Frewin durum değerlendirmesi yaptı.</p>
				<p class="normal1">Hızla sahile gidiyorlardı. Dümende kimse olmadan.</p>
				<p class="normal1">Karşılarından mitralyöz ateşi açıldı. Onlarca mermi inişte kullanılacak kapının zırhını deldi.</p>
				<p class="normal1">Frewin bir demire tutundu. Hiçbir şey düşünüldüğü gibi gitmiyordu. Başarısızlığa uğramışlardı. Sahilin hiçbir bölümü onların hâkimiyetinde değildi.</p>
				<p class="normal1">Topun ağzındaydılar.</p>

		</body>
</html>