<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_53"><br class="calibre4"/>   53   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Hriscek, Adam Baker'ın gözetimi altında, çan kulesinin birinci katındaki küçük bir odaya kapatılmıştı. Doktor basamakları inerek Frewin'in yanına geldi.</p>
				<p class="normal1">Eli sarılmış olan teğmene "Hiç gecikmeden hastaneye gönderilmeli" dedi. "Çenesinde en az iki kırık olduğunu düşünüyorum, elmacıkkemiğinde de bir kırık var, beş dişi dökülmüş, üçü de kırık. Bu adamın durumu iyi değil."</p>
				<p class="normal1">"Hayati tehlikesi var mı?" diye sordu Frewin.</p>
				<p class="normal1">"Hayır ama tedaviye ihtiyacı olduğu kesin."</p>
				<p class="normal1">Frewin başını salladı.</p>
				<p class="normal1">"Sağ olun doktor, gerekeni yapacağım."</p>
				<p class="normal1">"Adamı bu hale sokmak için gözünüz dönmüş olmalı!"</p>
				<p class="normal1">Ann sesini çıkarmıyordu. Ona sadece bir kere vurduğunu gayet iyi görmüştü. Bir kere. Tüm nefretiyle, öldürmek için.</p>
				<p class="normal1">Matters doktora kilisenin çıkış kapısına kadar eşlik etti.</p>
				<p class="normal1">Frewin "Tedavi olmayı istemediğinizden emin misiniz?" diye sordu Ann'e.</p>
				<p class="normal1">"Hayır, gerek yok. Sadece birkaç çürük."</p>
				<p class="normal1">Yanakları şişmiş, hâlâ mosmordu. Ayak bileğindeki ısırığı kendisi dezenfekte edip pansuman yapmıştı.</p>
				<p class="normal1">Teğmen rahat değildi. Kendisi yetişmeden önce, Hriscek, Ann'e tecavüz etmiş miydi? Sormaya cesaret edemiyordu ve başına ne gelmiş olursa olsun, gördüğü kadarıyla asıl yaralar içindeydi.</p>
				<p class="normal1">"İyi ki Donovan çığlığınızı duymuş. Katarina Weiss bize vardığı sonuçları anlattıktan sonra onu tutuklamaya geliyorduk. Ve adamlardan biri, ismi galiba Risbi, bize Hriscek'i ormana koşarken gördüğünü söyledi."</p>
				<p class="normal1">Ann başıyla doğruladı ve konuyu değiştirmek istedi:</p>
				<p class="normal1">"Hastanede de onu gözetim altında tutacaksınız değil mi?"</p>
				<p class="normal1">"Hiç kuşkunuz olmasın. Ne yaparsa yapsın hep ensesinde olacağız. Ama doktor hayati tehlikesi olmadığını söylediğine göre, bırakalım da başının ağrısıyla biraz daha kalsın. Böylece yarın sabah bize cevap verebilecek olgunluğa gelir."</p>
				<p class="normal1">Ann yine başını salladı. Hriscek birkaç saat daha bulunduğu yerde kalmayı fazlasıyla hak etmişti. Kendisine saldıran adama karşı şu anda içinde hiçbir acıma duygusu yoktu.</p>
				<p class="normal1">Bir an için sustular.</p>
				<p class="normal1">Frewin ona bakıyordu. Sabit gözlerle.</p>
				<p class="normal1">İlk konuşan da o oldu:</p>
				<p class="normal1">"Onu yakaladık. Bu iş bitti."</p>
				<p class="normal1">Ann'in yüzünde acı bir gülümseme belirdi. Yüzünün sol tarafı tamamen şişmişti, sağ şakağında da kırmızı bir leke vardı.</p>
				<p class="normal1">"Kafanızı dağıtmanız iyi olur diye düşünüyorum. Bizimle gerçek bir akşam yemeği paylaşmaya ne dersiniz?"</p>
				<p class="normal1">"Bizimle mi?"</p>
				<p class="normal1">Frewin orada bulunan Matters, Conrad ve Monroe'ya baktı.</p>
				<p class="normal1">"Evet bizimle. Bebek bakıcılığı yapan Baker hariç."</p>
				<p class="normal1">Ann reddedecekti. "Bizimle" yemek istemiyordu, sadece Frewin'le baş başa, başka hiç kimse olmadan yemek istiyordu. Bununla beraber kabul etti. Bu kasvetli kilisede yalnız kalamayacak kadar kötü bir gün geçirmişti.</p>
				<p class="normal1">"Sıkı gözlem altında, değil mi? diye endişeyle sordu.</p>
				<p class="normal1">"Çan kulesinin birinci katında, tek çıkış kapısının dışarıdan esaslı bir sürgüyle kilitlendiği yük odasında sımsıkı bağlı. Baker tepeden tırnağa silahlı, yanında kalıyor ve MP nöbetçilerinden biri de ana girişin önünde nöbette. Bu arada kilisenin mahzeninde, Noel öncesi uslu çocuklar gibi uyuyan on beş tutukludan gözlerini ayırmayan bir diğeri de ayin odasının kapısında nöbette. Ayrıca her tarafında askerlerin dolaştığı bir köydeyiz. Ona çok acı verdiğini tahmin ettiğim yaralarını da unutmayalım. Öyleyse evet, sıkı gözlem altında diyebiliriz."</p>
				<p class="normal1">Ann dudağını büktü.</p>
				<p class="normal1">"Tamam. Sizinle geliyorum."</p>
				<p class="indentmetin"> </p>
				<p class="normal1">İstihbarat birliğinin bir kısmını işgal ettiği köyün lokantasında akşam yemeklerini yediler. Sigara dumanıyla dolu, patates ve kızarmış dana eti kokan lokantada, iriyarı Larsson başta olmak üzere neşeyle konuşuyorlardı. İçlerinden sadece Frewin, Ann'in durgunluğunu paylaşıyordu. Bu fırsattan istifade şaraplar açılmıştı. Monroe, Donovan ve Conrad çakırkeyif olmuş, her zamanki gibi konuşmaların biraz uzağında kalan Matters ise ayık kalmaya gayret sarf ediyordu.</p>
				<p class="normal1">Frewin genç kadınla birlikte masanın bir ucunda oturuyordu. Şarap onları ısıtarak neredeyse iki haftadan beri içinde bulundukları gerilimin son kırıntılarını da silip süpürmek üzereydi. Ann'in zihninde öğleüzeri uğradığı saldırı dolanıyordu. Ancak travmanın etkisi, yaşadıklarıyla orantılı değildi. Geçmiş yaşamında daha beter şeylerle karşılaşmıştı ve bütün bunlar teorisini pekiştiriyordu: İnsanoğlu her şeye alışabilirdi. Korkunç şeyler bedende olduğu kadar ruhta da kalıyordu, ama bir anı gibi değil ve zamanla kişiliği bozuyordu. Tecavüz edilmesine ramak kalmıştı, dayak yemişti ve Ann bütün bunlara rağmen kendisini çok fazla etkilenmiş hissetmiyordu.</p>
				<p class="normal1"><span class="ideitalik">Çünkü o pislik hak ettiğini buldu. Tam arzularına kavuşacakken durduruldu ve şimdi kimseye zarar verecek durumda değil</span>!</p>
				<p class="normal1">Ancak Ann'i bu şekle getiren deneyimleri değil, yaşamıydı. Babası –<span class="ideitalik">o pislik</span>– vermişti eğitimini. Farkında olmadan, ona normalden fazla bir dayanma gücü zerk etmişti.</p>
				<p class="normal1">Kulağını çevresinde konuşulanlara verdi. Tuhaftı ama hiç kimse Hriscek'ten söz etmemişti. Onu kafalarından uzaklaştırarak cinayetlerini de unutmaya çalışıyorlardı. Ann bir yudum şarap içti. Frewin bir baba şefkatiyle adamlarına bakıyordu.</p>
				<p class="normal1">"İyi iş çıkardınız" diye itirafta bulundu Ann.</p>
				<p class="normal1">Şaşıran Frewin gözlerini ona dikerek bir an karşılık vermedi.</p>
				<p class="normal1">"İyi iş <span class="ideitalik">çıkardık</span>."</p>
				<p class="normal1">"Size söylemeye fırsat bulamadım, yatağının altında demir bir kutu var, içinde..."</p>
				<p class="normal1">"Biliyorum, Matters kutuyu buldu. Hriscek hapı yuttu. Artık takımdaki arkadaşları bile onu korumazlar. Dönüşte askeri mahkemeye çıkacak ve kurşuna dizilerek infaz edilecek."</p>
				<p class="normal1">Ann içini çekti.</p>
				<p class="normal1">"Göze göz, dişe diş kanunu, öyle mi?"</p>
				<p class="normal1">Frewin elini kaldırarak genç kadının sözünü kesti.</p>
				<p class="normal1">"Bundan sonrası bizi ilgilendirmez."</p>
				<p class="normal1">"Bu biraz kolaya kaçmak, öyle değil mi? O vurulacak ve biz de kabul etsek de, etmesek de sorumluluğun bir parçasını üstlenmiş olacağız. Bir sisteme dahil olmak işte bu: Hiç kimse hiçbir şeyden suçlu olmayana kadar sorumlulukları dağıtmak. Asıl suçluların caniler ve kanunları çiğneyenler olduğu bir sistem... Çok pratik."</p>
				<p class="normal1">"Ne açıdan pratik?"</p>
				<p class="normal1">"Yangının söndürülmesi, öfkelerin dindirilmesi, yoksulluğa dikkat çeken birinin parmakla gösterilmemesi açısından pratik. İsyanlara meydan vermemek için sorumluluklar dağıtılır ve şahsi öfkelerimiz hiçbir zaman ortak bir derde, bir isyana dönüşmez. Erk, devrimlerden bu yana çok ilerleme kaydetti."</p>
				<p class="normal1">Bu kışkırtıcı nutuk Frewin'in hoşuna gitti.</p>
				<p class="normal1">"Bu porselen gibi yüzün ardında isyankâr bir zihniyet mi var?"</p>
				<p class="normal1">"Ben her şeye isyan edenlerin arasında büyüdüm, evet, muhtemelen öyle. Aileden bize geçen şeyler var."</p>
				<p class="normal1">"Ütopik fikirleri olan bir babadan kızına geçen şeyler gibi mi?"</p>
				<p class="normal1">Ann şarap bardağına atıldı. Politik idealleri olan bir baba. <span class="ideitalik">Bir bok çuvalı</span>! Bir özgürlük savaşçısı. <span class="ideitalik">Artık kimseye kötülüğü dokunamayacak</span>!</p>
				<p class="normal1">Frewin onun rahatsız olduğunu hissederek sustu ve kendine bir kadeh daha doldurdu. Bu sırada daha hafif konulardan bahseden Larsson, Monroe ve Conrad boğulurcasına gülmeye başladılar. Donovan ile Matters da arkadaşlarının neşesine ortak olmak için onlara doğru döndüler.</p>
				<p class="normal1">Frewin, Ann'e dikkatle bakarak "Sanırım artık Binbaşı Callon'ın yanına dönersiniz" dedi.</p>
				<p class="normal1">Ann dalmış olduğu düşüncelerden sıyrıldı. Etrafındaki bir şey onu uyarıyor, ama bunun ne olduğunu bir türlü kavrayamıyordu.</p>
				<p class="normal1">"Doğrusu..." diye kekeledi, neyin kendini rahatsız ettiğini bulmaya çalışarak. "Doğrusu, biraz daha kalmak isterim."</p>
				<p class="normal1">"Ann, sizi burada daha fazla tutamam. Artık suçlu bulundu ve..."</p>
				<p class="normal1">Ann huzursuzluk verici düşüncelerinden kurtularak, Frewin'in söylediklerine verdi dikkatini.</p>
				<p class="normal1">Yavaşça teğmenin eline dokundu.</p>
				<p class="normal1">"Lütfen. Bu işe sonuçsuz kalsın diye katılmadım."</p>
				<p class="normal1">"Sonuçsuz mu? Ama suçluyu yakaladık. Siz de bu işin içindeydiniz, sizin..."</p>
				<p class="normal1">"Sorgulama esnasında orada bulunmak istiyorum. Sorgulamaya katılmama izin verin. Ve... ona sorular sormama."</p>
				<p class="normal1">Frewin elini çekerek arkasına yaslandı.</p>
				<p class="normal1">"Niçin? Bütün bunları neden yaptığınızı sonunda bana söyleyecek misiniz?"</p>
				<p class="normal1">Ann'in bakışları lokantadaki yüzlerde dolandı, gözlerinde nereye konacağını bilemeyen bir kelebeğin kırılganlığı ve yumuşaklığı vardı. Kanatlarıyla Frewin'in kahverengi gözbebeklerine hafifçe dokundu. Gözbebeğindeki o siyah noktaya. Genç kadının dudakları titredi ve fısıldamak için ona doğru eğildi:</p>
				<p class="normal1">"Bu akşam benimle sevişin, o zaman size söyleyeceğim."</p>
				<p class="normal1">Bugün yaşadıklarından sonra bu iyi bir fikir miydi? <span class="ideitalik">Bu benim tepkim, benim gücüm. Kendimi tekrar inşa edebilmek için ihtiyacım olan enerjiyi tenin yumuşaklığından çekip almalıyım... Yalancı! Çok daha ahlaksızca olduğunu biliyorsun</span>. Ann şüphelerini içinden atıp aslında bunu o gece yalnız kalmamak için istediğini düşündü. Yaşamı yanı başında hissetmek için. Bir başkasının varlığı, kayboluşlarını engelliyordu.</p>
				<p class="normal1">Doğrulduğunda, her zamanki özgüveniyle oturan Frewin'in ifadesiz bir yüzle baktığını gördü. <span class="ideitalik">Bütün bunlar sadece dış görünüş Craig. Ben arkanda ne olduğunu gördüm. Senin bizim sandığımız gibi aşılmaz bir duvar olmadığını biliyorum</span>. Frewin'in tepkisizliği aslında sarsıldığını gösteriyordu.</p>
				<p class="normal1">"Ya bu gece, ya hiç" diye çok alçak bir sesle ilave etti Ann.</p>
				<p class="normal1">Bir şeylerin yolunda gitmediği duygusuna kapıldı tekrar.</p>
				<p class="normal1">Bu sefer ne olduğunu anladı.</p>
				<p class="normal1">Gürültülü ortamda tekrarlanan bir ses. Masadaki gülüşmelerin, bağırışların, istihbarat servisindeki hareketliliğin ardında, lokantanın dışında bir uğultu vardı.</p>
				<p class="normal1">Sokakta.</p>
				<p class="normal1">Demir bir kalbin atışları.</p>
				<p class="normal1">Yukarıda asılı.</p>
				<p class="normal1">Çan çalıyordu.</p>
				<p class="normal1">Bir dakikadan beri kesintisizce.</p>
				<p class="normal1">Yardım çağrılıyordu.</p>

		</body>
</html>