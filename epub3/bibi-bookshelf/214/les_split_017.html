<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_14"><br class="calibre4"/>   14   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Mitralyözler kumsalı altüst edip cesetleri tekrar tekrar vururken, kumlar gayzer gibi havaya fışkırıyordu. Cehennemi ışıklar harap olmuş sahilin üzerinde yanıp sönüyor, her patlamada grinin, hakinin ve kırmızının tonları beliriyordu.</p>
				<p class="normal1">Craig Frewin, iri cüssesiyle alçak bir duvara sırtını vermiş, saklanmaya çalışıyordu. Bir cesedin elinden makineli tüfeğini almış, şarjörlerini bulmak için de çantasını karıştırmıştı. Kendini emniyete almayı başarmıştı. Yanında büzülüp kalmış bir asker vardı. Frewin onu hemen tanıdı. Çıkarma botunda birlikteydiler. Kısa boylu, narin yapılıydı; yuvarlak yüzü, pembe yanakları ve gençliği ona Matters'ın havasını veriyordu.</p>
				<p class="normal1">Bulundukları yerin yakınına yaylım ateşi açıldı.</p>
				<p class="normal1">"İyi misiniz asker?" diye sordu Frewin.</p>
				<p class="normal1">Frewin'in Askeri Polis kolluğunu fark edip tedirginleşen genç asker isteksizce başını salladı. Frewin, Askeri Polis'in korku yarattığının farkındaydı; askerler düşmandan korktukları kadar, kendilerini saklanmak veya kaçmakla suçlayabilecek Askeri Polis'ten de korkarlardı.</p>
				<p class="normal1">Korkudan incelmiş bir sesle cevap verdi asker:</p>
				<p class="normal1">"Daha iyi olabilirdi."</p>
				<p class="normal1">İri mavi gözleri ve yana kaymış kaskının altında kumral kızıl kaşları göze çarpıyordu. Frewin, kendilerini koruyan alçak duvar yıkıntısının üstünden etrafa bir göz atmayı denedi. Düşmana daha yakın bir yerde, önlerinde olması gereken Trenton'ı göremedi. Yüz metre ileride, çalılarla kaplı bir kum tepeciğinin ötesinde beton bir korugan ve iki mitralyöz yuvası vardı.</p>
				<p class="normal1">Mermiler kulağının dibinde vızıldayınca Frewin güvenli konumuna geri döndü.</p>
				<p class="normal1">Sahile dağılmış, arkasındaki birliklere göz atarak kendini tanıttı:</p>
				<p class="normal1">"Ben Teğmen Frewin."</p>
				<p class="normal1">"Asker Risbi, teğmenim."</p>
				<p class="normal1">Frewin ona elini uzattı. Bu koşullar altında beklenmedik bir davranışla adamın şüphelerini giderebileceğini biliyordu. Belki bunun fazla bir önemi yoktu ama ikisine de iyi gelebilirdi. Risbi teğmenin elini hafifçe sıktı.</p>
				<p class="normal1">"Yardımınıza ihtiyacım var Risbi. Az ilerideki Quentin Trenton'ı bulmalıyım."</p>
				<p class="normal1">"Tren... Trenton mı? Ama... o bir şey mi yaptı?"</p>
				<p class="normal1">"Merak etmeyin. Sadece onu göz önünde tutmam için bana yardım edeceksiniz."</p>
				<p class="normal1">Top seslerinin arasında birbirlerini duyabilmek için neredeyse bağırarak konuşuyorlardı.</p>
				<p class="normal1">"Bilemiyorum. Trenton çok sert biri."</p>
				<p class="normal1">Frewin anlayışlı ifadesini bir kenara bıraktı, yüzü ciddileşti.</p>
				<p class="normal1">"Rica etmiyorum, emrediyorum. Sağdan gidin, bizden biraz ileride bir yerde olmalı. Ben sizi ateşimle korurken siz önümüzdeki ilk çukura kadar koşacaksınız."</p>
				<p class="normal1">Frewin arkasında, iki cesedin arkasına saklanmış olan Matters'ı fark etti. Sıhhiyeci Collins'le birlikteydi. Frewin ona elini salladı ve koruma ateşine ihtiyacı olduğunu belirtti.</p>
				<p class="normal1">"Hazır mıyız?" diye sordu, hazır olmadığı yüzündeki ifadeden açıkça belli olan Risbi'ye. "HADİ!"</p>
				<p class="normal1">Frewin doğruldu ve üzerlerine sürekli ateş edilen kum torbalarının bulunduğu bölgeyi taradı. Kovanlar mitralyözünden boşalıyor, elindeki silah titriyordu; bir barut dumanı oluştuğunda kendini yere attı. Risbi yerinden fırlamış ve beş metre ileride mıhlanıp kalmıştı. Frewin ona güvenemeyeceğini anladı. Çok gençti, çok korkuyordu.</p>
				<p class="normal1">Bunun üzerine Matters'a işaret etti, ama karşılık alamadı.</p>
				<p class="normal1">"MATTERS!" diye ciğerlerini yırtarcasına bağırdı. "KORUMA ATEŞİ!"</p>
				<p class="normal1">Ses seda çıkmadı. Matters ortadan yok olmuştu.</p>
				<p class="indentmetin"> </p>
				<p class="normal1">Matters on metre kadar ilerlemişti ki, arkasında bir ses hissetti. Kolluğundaki ve kaskındaki Kızılhaçı'yla sıhhiyeci olduğu anlaşılan biri ona sesleniyordu. Çıkarma botundan inmiş, ona yaklaşıyordu. Matters güvenli bir yer bularak onu bekledi. Yeşil gözlü, uzun boylu, otuz yaşlarındaki adam kendini onun yanına, yere attı.</p>
				<p class="normal1">Nefes nefese Matters'a sordu:</p>
				<p class="normal1">"Siz çavuş Matters mısınız?"</p>
				<p class="normal1">"Evet."</p>
				<p class="normal1">"Beni size teğmeniniz yolladı. Onunla çıkarma botunun kıç güvertesinde karşılaştım. Ann Dawson adlı birinden ona götürülecek bir mesajım vardı. Teğmeniniz ona söylediklerimi size de tekrarlamamı istedi."</p>
				<p class="normal1">Matters bir dakika sonra hemşirenin öğrendiklerini duymuş ve teğmenin neden Trenton'ı canlı ele geçirmek istediğini anlamıştı. Artık bir şüpheli değil ama olası bir tanıktı. Ancak davranışına bakılırsa, kötü niyetli birisi onun gözünü korkutmak istiyordu. Bu kişi, katil olabilir miydi? Trenton'ı ele geçirmeli ve onu kimin bu hale getirdiğini öğrenmeleri gerekiyordu.</p>
				<p class="normal1">Matters ön tarafta, sırtını duvara vermiş teğmenini tanımakta gecikmedi. Ona ulaşmak için ileri fırladığı anda ayağının altındaki toprak sarsılmaya başladı, etrafından onlarca mantar bulutu yükseldi. Etten bir duvar oluşturan cesetlerin ardına attı kendini. İki mermi, kafasının otuz santimetre yakınından geçip iğrenç, vıcık vıcık bir ses çıkararak cesetlere saplandı.</p>
				<p class="normal1">Sıhhiyeci yanındaydı. Matters soluklanarak gözleriyle teğmenini aradı. İki grup asker belli bir hedef gözetmeksizin sağa sola ateş ediyordu. Az ileride, koca bir telsizin başında iki asker seslerini duyurabilmek için haykırıyordu.</p>
				<p class="normal1">Teğmen Frewin kolunu salladı. Ondan koruma ateşi istiyordu. Matters kabul ettiğini belirtti ama hemen ardından sadece bir tabancası olduğunun farkına vardı. Silah aranarak etrafına bakındı. Bir metre ötede sahipsiz bir tüfek gördü. Hiç düşünmeden elini uzattı ve tüfeği kayışından tutarak kendine doğru çekti. Doluydu. Kendisini koruyan ölülerin çantalarından beş yedek şarjör daha buldu. Soluğu kesilmişti, kulakları uğulduyordu. Bunların hiçbir anlamı yoktu. Bu çılgınlıktı, sadece farklı renkleri olduğu için ötekini yok etme arzusuydu. Ağzına girmiş kum taneciklerinin dişlerinin arasındaki çıtırtısı onu ürpertti. Bunca vahşet ne içindi?</p>
				<p class="normal1">İki ölü tekrar düşman mermilerinin hedefi oldu, bir kemik kırıldı, mermilerden biri bir kaskın üzerinden sekti.</p>
				<p class="normal1">Matters daha fazla dayanamayacağını hissetti. Sadece birkaç dakikadır oradaydı ve olayların kendisini aştığını hissediyordu. Doğrularak yaylım ateşi açan teğmenini gördü. Matters ağlıyordu. Yanındaki sıhhiyeci, sahilde yerde yatan askerlere şaşkın şaşkın bakarak hangisine yardıma gidebileceğini anlamaya çalışıyordu: artık yardıma ihtiyacı olmayanlar, yardım almadan kendilerini idare edebilecekler ve hâlâ tedavi edilebilecek olanlar.</p>
				<p class="normal1">Bir astsubay karnını tutarak feryat ediyor, tüm çabalarına rağmen karnından sarkan bağırsakları toplayamıyordu. Matters tam bir kâbusun ortasındaydı.</p>
				<p class="normal1">Ağır top ateşi havayı döverken askerlerden biri el bombasının pimini çekerek tüm gücüyle düşman hatlara doğru fırlattı. Boyun kaslarının hâlâ tuttuğu başı geriye doğru kaykıldı. Kafası kesilmiş bir tavuk gibi sendeleyerek birkaç adım attı. Daha sonra omuzlarından aşağı kanlar aktı. Matters onun çöküp kaldığını gördü. Yüzünde hayvani bir korku ifadesi vardı ama hiç acı duymuyor gibiydi. Sonrası hiçlikti. Boş bakışlar. Ölüm on metre ileride birisinin canını alıp gitmişti bile.</p>
				<p class="normal1">Oysa Matters kan görmeye alışıktı. Ama burada doğru olmayan bir şeyler vardı. Kafası normal çalışmayan birinin öldürme çılgınlığını, kindar bir egonun vahşetini, kurbanla katili arasındaki neden sonuç ilişkisini anlayabilirdi. Ama nasıl oluyordu da birbirlerinden hiç nefret etmeyen, hatta hiç tanışmayan binlerce adam birbirlerini katletmeye uğraşıyordu?</p>
				<p class="normal1">Matters ateş girdabının, çığlıkların ve patlamaların arasında kendisine seslenildiğini duydu.</p>
				<p class="normal1">"MATTERS! ATEŞ EDİN! BENİ KORUYUN!" diye kükrüyordu Teğmen Frewin.</p>
				<p class="normal1">Kevin Matters tüfeğine baktı, parmaklarında kan vardı. Yeniden ağlamaya koyuldu.</p>
				<p class="normal1">"MATTERS!"</p>
				<p class="normal1">Dişlerini sıktı, kum tanecikleri çıtırdadı. İşaretparmağı yavaşça tetiğe dokundu. Yutkunamadı, tükürdü. Ağzındakileri, ruhunda birikenleri tükürdü. Bilincinin derinliklerinde birikenleri. Dizini yere koydu ve kum tepesinin üstündeki mitralyözün siyah pırıltısına nişan aldı.</p>
				<p class="normal1">İlk merminin patlamasıyla tüfeğin namlusu havaya kalktı. Matters bu sefer tüfeği sıkıca kavradı, dipçiğini omzuna daha sıkı bastırdı ve nişan almadan tekrar ateş etti, yalnızca ateş kesilmesin diye. Üçüncü atış. Gözyaşları görüşünü engelliyordu, hedefini tam olarak seçemiyordu. Dördüncü atış. Göz ucuyla açık alanda kumsalda koşmakta olan Teğmen Frewin'i izledi. Beşinci patlama. Kulaklarındaki vızıldama yok olmuştu, sadece uğulduyordu, duyma yeteneği giderek azalıyordu. Gözlerini sildi ve düşman nişancının kaskına nişan almaya gayret etti. Bu zordu, ayağının altındaki zemin sanki titriyordu. Mitralyözün kendisine nişan aldığını fark etti.</p>
				<p class="normal1">Derin bir nefes alarak soluğunu tuttu.</p>
				<p class="normal1">Merminin sesi kendisine ulaşana kadar, düşman namlusunun ucu bir an parladı.</p>
				<p class="normal1">Matters da tetiği çekti.</p>
				<p class="normal1">Güçlü bir yaylım ateşi bedenini delip geçerken, düşmanın siyah kaskının geriye doğru fırladığını görür gibi oldu. Aldığı darbe onu arkaya devirdi, sanki bir hayalet doğrulmasına engel oluyordu. Bedenine giren çeliğin yakıcılığı beynine kadar vardı.</p>
				<p class="normal1">Gözlerini kırpıştırdı. Mitralyöz onu vurmuştu.</p>
				<p class="normal1">Sağ tarafına ılık bir dalga aktı.</p>
				<p class="normal1">Kalbi, koyu kırmızı gelgitini nemli kumun üzerine boşaltmaktaydı.</p>
				<p class="indentmetin"> </p>
				<p class="normal1">Frewin kurumuş yosun demetlerinin, topların açtığı çukurların, siperlerin arkasındaki veya ortadaki askerlerin arasında zikzaklar çizerek koşuyordu. Kaskı başında, göğsüne bastırdığı makineli tüfeği sıkıca tutarak soluk soluğa koşuyordu. Önündeki kum bir duman perdesi gibi havaya savruldu. Kendisine nişan alıyorlardı.</p>
				<p class="normal1"><span class="ideitalik">Beş metre daha</span>.</p>
				<p class="normal1">Bacaklarının arasından, dizlerinin birkaç santimetre altından bir mermi geçti.</p>
				<p class="normal1">Uzakta, iki karanlık kütle göründü ve gürleyerek gökyüzünde irileşmeye başladı.</p>
				<p class="normal1">Koşturan bir çılgının karşısında afallayan 3. takımın adamları ilk başta tepkisiz kaldı. Daha sonra yanaklarını dipçiğe dayayarak silahlarını doğrulttular ve bu çılgını korumak için ateş etmeye başladılar. Bunun nedeni başıbozuğun kendileriyle aynı üniformayı taşımasıydı.</p>
				<p class="normal1">Frewin çılgın gibi koşuyordu.</p>
				<p class="normal1">Askerlerin arasında Trenton'ı göremiyordu.</p>
				<p class="normal1"><span class="ideitalik">Hadi gayret, birkaç metrecik</span> <span class="ideitalik">daha</span>.</p>
				<p class="normal1">Trenton, korunaklı bir kum havuzunun içinde belirdi. Frewin zikzak yaparak oraya yaklaşmaya çalıştı. Trenton onun geldiğini gördü. Teğmene kindar bir bakış fırlattı ama yerinden kıpırdamadı. Ön saflarda olduğunun farkındaydı, on adım ötesi ölümdü. Frewin tam onun seviyesine geldiğinde haykırdı:</p>
				<p class="normal1">"Yerinizden kımıldamayın! Sizinle konuş..."</p>
				<p class="normal1">Trenton'ın ayağının dibindeki kumdan devasa bir ahtapot fırladı; hayvandan aniden fışkıran mürekkep Frewin'i körleştirdi. Yakıcı bir duman gibiydi. Ve aynı anda, ahtapot boğuk ve korkunç bir ses çıkarırken korkunç bir darbe Frewin'i soluksuz bırakarak ayaklarını yerden kesti.</p>
				<p class="normal1">Bir an sonrasında Frewin sırtüstü yere serilmiş, her tarafı uğursuz parçalar ve kumla örtülmüştü. Trenton'ın parçaları Frewin ağzına kadar girmiş ve Trenton bütün bildikleriyle birlikte buharlaşmıştı.</p>

		</body>
</html>