<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_64"><br class="calibre4"/>   64   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Kışın gün çabuk sona eriyordu; güneş ormanı kızıl renklerle sarmalıyor ve yerini gece soğuğuna bırakarak başka diyarlara gitmekte aceleci davranıyordu.</p>
				<p class="normal1">Frewin'in cipi kamp yerine gece varabildi. Matters sıcak bir çadırda kahvesini içerek onun gelmesini bekliyordu. Hemşireyi selamlayıp hemen söze girdi:</p>
				<p class="normal1">"Verdiğiniz emir üzerine cinayet mahallini incelemek için bu sabah ormandaki açıklığa gittik. Kar örtüsü iyice kalınlaştığından fazla bir şey bulamadık. Ama Donovan, Conrad'ın ayaklarının dibinde karın örtmediği bir çukur keşfetti. Biri buraya yirmi santimetreye on beş santimetre boyutlarında ve yaklaşık on santimetre derinliğinde bir nesne veya dikdörtgen bir kaide yerleştirmiş."</p>
				<p class="normal1">"Ne olduğu hakkında bir fikriniz var mı?"</p>
				<p class="normal1">"Monroe bunun bir teçhizat sandığı olduğunu düşündü; Donovan ise büyük bir Kutsal Kitap olabileceğini."</p>
				<p class="normal1">"Ya siz? Siz ne olabileceğini düşünüyorsunuz?"</p>
				<p class="normal1">Frewin, çavuşunun hislerinin kuvvetli olduğunu biliyordu.</p>
				<p class="normal1">"Ben... bunun, katilin malzemelerini koyduğu kutu olduğunu düşünüyorum. Bence her cinayetinde ihtiyacı olan şeyleri küçük bir kutuda ya da Monroe'nun söylediği gibi çelik bir sandıkta taşıyor."</p>
				<p class="normal1">Matters yutkundu ve derin bir nefes alarak açıklamaya girişti:</p>
				<p class="normal1">"Conrad'ın nasıl öldüğünü biliyoruz. Doktor onu inceledi. Karnının bir bıçakla açıldığını düşünüyor. Çok derin bir kesik. Karın boşluğundan tüm bağırsakları dışarı çıkarılarak içine pimi çekilmiş bir el bombası konulmuş. Conrad'ın elleri arkasında bağlı olduğu için hiçbir şey yapamamış. Doktor patlayıcıya ait bir sürü parça buldu içeride."</p>
				<p class="normal1">Frewin'in gözünün önüne bir önceki gece fırtınada gördükleri geldi. Etrafa dağılmış bağırsaklar. Fenerin mavi ışığı altında, Conrad'ın açık bir çukura benzeyen gövdesi.</p>
				<p class="normal1">"Kaçamamış mı?" diye sordu Ann. "Kendini koruyamamış mı?"</p>
				<p class="normal1">Matters başını salladı.</p>
				<p class="normal1">"El bombasının içine yerleştirildiğinin muhtemelen farkına varmadı, çok acı çekiyor olmalıydı... Conrad nasıl bu tuzağa düştü? Bu hiç ona uygun değil, genellikle şüpheci davranırdı."</p>
				<p class="normal1">Frewin diğer adamlarının orada olmadığını fark ederek endişelendi.</p>
				<p class="normal1">"Monroe ile Donovan nerede?"</p>
				<p class="normal1">"Eşyalarımızı topluyorlar, yola çıkmalıyız teğmen. Neredeyse iki saat önce haber geldi. Düşman doğu yönünde on beş-yirmi kilometre gerilemiş. Mevzilerimizi ileriye çekiyorlar ve bu öğleden sonra, ele geçirilmiş bir şatoya hareket edeceğiz. Raven Bölüğü güvenliği sağlamak için oraya gitti bile. Bu akşam kuru ve sıcak bir yerde uyuyacağız."</p>
				<p class="indentmetin"> </p>
				<p class="normal1">MP'nin hayatta kalan dört üyesi ve hemşire malzemeleriyle birlikte cipe binerek, adım adım giden uzun bir kamyon konvoyunun ortasında, çamurlu bir yolda ilerlediler. Üçgen şeklindeki ve her köşesinde üç kule bulunan, surları yıkık şatoya ulaşmak bir saatlerini aldı. Burada yüz senedir dini bir topluluk yaşıyordu. İç avluda bir kilise, iki samanlık ve donmuş kan derelerinin fark edildiği uzun bir ahır vardı.</p>
				<p class="normal1">Bir süredir orada bulunan bir astsubay MP üyelerinin şaşkın bakışlarını görünce açıklamada bulundu:</p>
				<p class="normal1">"Düşman kaçıp giderken burada yaşayan papazları kurşuna dizmiş ve ne kadar at varsa hepsini boğazlamış."</p>
				<p class="normal1">"Herkesi öldürmüşler mi?" dedi Monroe.</p>
				<p class="normal1">"Raven Bölüğü geldiği sırada üç ya da dört kişi hâlâ yaşıyordu, hala hayattalar mı bilmiyorum."</p>
				<p class="normal1">Frewin diğer askerleri yerlerine yerleştiren Yüzbaşı Morris'i fark ederek gruptan ayrıldı. Yirmi kadar araç yüklerini boşaltıyordu.</p>
				<p class="normal1">"Teğmen" dedi Morris onu tanıyarak.</p>
				<p class="normal1">Ardından elindeki not defterine bir göz attı.</p>
				<p class="normal1">"Teğmen Frewin, ekibinizin, istihbarat birimi ve subaylarla birlikte bu kuleye yerleşmesine karar verdik."</p>
				<p class="normal1">"Lojistik organizasyonu 3. takım mı idare ediyor artık?"</p>
				<p class="normal1">"Buraya ilk biz geldik, etrafı düzenleme fırsatımız oldu. Adamlarınızdan biri kaybolduğunda gelip bizi suçlamamanız için sizi tam karşımızdaki kuleye yerleştirdik."</p>
				<p class="normal1">Frewin onun laf sokmasına aldırmadı.</p>
				<p class="normal1">"Takımınızda yaralı veya ölü var mı?" diye sordu.</p>
				<p class="normal1">"Düşmanla sıcak çatışma olmadı. Hepsi çoktan çekip gitmişti. Bir zırhlı araç birliğinin kolaylıkla manevra yapabileceği açık bir alana gittiler; buradan on kilometre kadar uzaktalar. Şimdiki mevzilerinden onları püskürtmek artık mümkün değil."</p>
				<p class="normal1">Frewin onu selamlamadı ve eşyalarını yerleştirmek için adamlarının yanına döndü. Alt katında bir yemekhanenin bulunduğu güney kulesine girdiler; kule, kanlı ahırın hemen yanındaydı ve Frewin, Morris'in onları özellikle buraya yerleştirdiğini düşünmeden edemedi. Katlara çıkmak için tek bir merdiven vardı. Birinci kat revire ayrılmıştı. Can çekişen yaşlı bir adamın başında sıhhiyeci Parker Collins'i gördüler. Ann içeri girdi, Frewin de onu takip etti. Genç kadın yardım teklif ettiyse de Collins buna gerek olmadığını işaret etti başıyla. Ardından Frewin ile Ann'in yanına gelerek fısıldadı:</p>
				<p class="normal1">"Diğerleri öldü, bunun da onların yanına gitmesi yakın, yapılacak bir şey yok. Acılarını dindirmek için biraz morfin verdim, hepsi bu."</p>
				<p class="normal1">"Konuşabildiler mi?" diye sordu Frewin.</p>
				<p class="normal1">"Yabancı bir dilde, hiçbir şey anlamadım. Sadece bu adam İngilizce konuşabiliyordu, ama kısa bir süre sonra sayıklamaya başladı. Ama yine de birkaç kelime edebildik. Öğleden sonra hepsinin avluya getirildiğini ve birdenbire mermilerin kendilerini biçtiğini anlattı, bunlar onun kullandığı kelimeler. Bizim çocuklar gizlenmiş patlayıcılar, 'hoş geldiniz hediyeleri' var mı diye etrafı araştırdılar, ama bir şey bulunamadı."</p>
				<p class="normal1">"Yardıma ihtiyacınız olursa beni çağırın" dedi etti Ann, Frewin'in hoşnutsuz bakışına rağmen.</p>
				<p class="normal1">Merdivenleri çıktılar. İkinci kat istihbarata tahsis edilmişti. Oldukça sessiz üçüncü katta ise subayların odaları vardı. Taş koridorları ve merdiven basamaklarını aydınlatmak için duvarlara kandiller asılmıştı. Dördüncü katta kimse yoktu. Koridor, dış duvar boyunca dolanıyordu ve koridor boyunca dini topluluğun onlarca yılda tekrar tekrar düzenlediği koğuşlara açılan kapılar sıralanmıştı. Yüzlerce kişinin şatoda yaşayabileceği bir düzen kurulmuştu. Amaçları neydi? Yoldan geçen hacıları konuk etmek mi? Büyük bir dini tarikat yaratmak mı? Frewin metal sandığını ve asker heybesini bir odaya koymakla yetindi, yatağının üzerindeki tahta haçı yerinden aldı ve başucu komodininin bir çekmecesine fırlattı. Kuledeki hiçbir odanın penceresi yoktu. Çalışma masası vazifesi gören bir kürsünün üzerinde şamdana dikilmiş bir mum yanıyordu, bir diğeri başucu komodininin üstündeydi. Ham meşeden büyük bir dolap duvara yaslanmıştı. Frewin tavanın ahşap olduğunu fark etti. En üst kattaydılar, üzerlerinde sadece çatı arası bulunmaktaydı.</p>
				<p class="normal1">Frewin tekrar serin koridora çıktı, rüzgâr ıslık çalarak mazgallardan içeri giriyordu. Ann'in bitişik koğuşa yerleştiğini gördü. Diğer koğuşlara sırasıyla Matters, Donovan ve Monroe yerleşmişti. Geriye kalan on kadar oda boştu ve kimse buralara ışık koymayı gerekli görmemişti.</p>
				<p class="normal1">"Bizden uzak mı duruyorlar?" diye sordu Monroe kapısının eşiğinden.</p>
				<p class="normal1">Frewin gözlerini karanlığa dikerek ona bakmadan cevapladı:</p>
				<p class="normal1">"Birinin bize saldırdığının farkındalar. Kimse bu uğursuz hikâyenin ortasında kalmak istemiyor. Yüzbaşı Morris bizi tesadüfen buraya yerleştirmedi." Monroe'ya döndü. "Biz vebalıyız Monroe. Bu fikre kendinizi alıştırın."</p>
				<p class="normal1">"Conrad ile Larsson'ın katilini yakalayacağımıza inanıyor musunuz?"</p>
				<p class="normal1">"Bunun içi her yolu deneyeceğiz."</p>
				<p class="normal1">"Kendi güvenliğimizi sağlamak için de sırayla nöbet tutsak iyi olur, değil mi?"</p>
				<p class="normal1">"Sayımız yeterli değil. Önümüzdeki günlerde büyük enerjiye ihtiyacımız olacak. Bu şekilde nöbet tutmak bizi birkaç günde bitirir. Ve kolay bir av haline geliriz. Merdiven başında, koridorun bir kapısı var, ona içeriden bir asma kilit takarız, anahtarı da bende durur. Biri içeri girmek isterse kilidi sökmesi gerekir, bu da bizi uyandırır."</p>
				<p class="normal1">Monroe pek ikna olmadıysa da onayladı. Frewin onun bu işi bir an evvel sonuçlandırma arzusunun yanında büyük bir endişe duyduğunu da fark etti. Monroe meydan okumayı severdi. Hadiselerin ortasına dalmak onu hiçbir zaman korkutmamıştı. Ama neye meydan okuduğunu bilmesi şarttı.</p>
				<p class="normal1">"Hadi bakalım akşam yemeği için bir şeyler bulmaya gidelim ve bu gece herkes yastığının altında bir silahla uyusun" diye konuşmaya bir son verdi Frewin. "Yarın her şeye baştan başlıyoruz. Onca zaman öldürmediyse, bunu kendisini unutturmak için yaptığına eminim. Ona çok yaklaşmıştık, çok."</p>
				<p class="normal1">Monroe başını yavaşça sallayarak onayladı.</p>
				<p class="normal1"><span class="ideitalik">O kadar yaklaşmıştık ki</span>, diye düşündü Frewin, <span class="ideitalik">adamlarımı bu kadar iyi tanımasam katilin içlerinden biri olduğuna yemin edebilirdim</span>.</p>

		</body>
</html>