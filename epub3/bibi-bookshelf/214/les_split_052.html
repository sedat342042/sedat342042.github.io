<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_49"><br class="calibre4"/>   49   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Ann, Vladimir Hriscek'in kendisini nasıl aldattığını anlatan bu ufak tefek kızıl saçlı kadını dinliyordu. Frewin ona bu adamı tarif ettirdi: Uzun boylu, sarışın bir adamdı, yüzünde yara izleri vardı ve ön dişlerinden birkaçı protezdi. Şüphesiz bu oydu. Hriscek genç kadından, bir sonraki gece için Seagull'ın C güvertesindeki yemekhanede Fergus'a randevu vermesini istemişti. Rosdale'in ışıkları yakmamasının nedeni buydu. Sevgilisiyle buluşacağını sanıyordu.</p>
				<p class="normal1">Aslında Lisa randevuya gitmeyecekti. Hriscek, Fergus'un uyuşturucudan kurtulmasına yardımcı olmak için onunla yalnız konuşacaktı. Çünkü onlar dosttu. Lisa Hiburgh bu yalana inanmıştı ve bu sayede katilin işini kolaylaştırmıştı. Akşamüzeri Hriscek randevuyu iptal etmek için onu görmeye gelmişti, kendisi de randevuya gidemeyecekti. Ama artık çok geçti, Lisa'nın Fergus'a ulaşma imkânı yoktu. Hriscek, randevunun ertesi gün olabileceğini söyleyerek onu rahatlatmıştı. Aslında onu kandırmıştı, belli bir saatten sonra Lisa'nın Fergus'a ulaşamayacağını gayet iyi biliyordu. Bu saatlerde Fergus, firar etme niyeti olmadıkça, birliğinden ayrılamazdı. Hriscek randevuyu iptal ederek, cinayet ortaya çıkınca suçlanmamayı garanti altına almak istemişti. Lisa, cinayetin tesadüfen veya sonu kötü biten bir kavga neticesinde işlendiğini sanacaktı; Hriscek'in onu oyuna getirmiş olabileceğini düşünmeyecekti bile. Bu alçakça bir plandı ve çok riskliydi. Katilin bunun için öncelikle Lisa Hiburgh'ün saflığından ve onun Fergus'a duyduğu aşktan emin olması gerekiyordu. Ayrıca genç kadının, Fergus'un uyuşturucu bağımlısı olduğuna inanması ve bildiği her şeyi saklayacak yapıda olması da şarttı.</p>
				<p class="normal1"><span class="ideitalik">Bu, bizim katilin tavırlarına pek uymuyor. O çok daha kurnaz. Vuruşlarını daha iyi hazırlıyor. Akla yakın değil</span>.</p>
				<p class="normal1">Ann, Frewin'in şaşkın bakışları altında Lisa'yı sorgulamak için yanlarına geldi.</p>
				<p class="normal1">"Bu sahte randevuyu birlikte tasarlarken Hriscek yalnız mıydı?"</p>
				<p class="normal1">Lisa sanki onu ilk defa görüyormuş gibi yüzüne baktı.</p>
				<p class="normal1">"Evet" dedi sonunda.</p>
				<p class="normal1">"Ve onu daha önce hiç görmemiştiniz?"</p>
				<p class="normal1">"Gördüğümü sanmıyorum."</p>
				<p class="normal1">"O zaman Fergus'la onun iyi dost olduğunu nereden biliyordunuz?"</p>
				<p class="normal1">"Çünkü o böyle söyledi" diye cevapladı Lisa yorgun bir tavırla. "Bana onun ne kadar gergin olduğunu fark edip etmediğimi sordu, ki Fergus gerçekten de gergindi. Bunun uyuşturuculardan ileri geldiğini söyledi bana."</p>
				<p class="normal1">"İyi ama az önce, savaşa gitmeyi beklerken herkesin asabi olduğunu söylediniz. Fergus da belki diğerleriyle aynı durumdaydı..."</p>
				<p class="normal1">"Nereye varmak istiyorsunuz?" diye sinirlendi Lisa.</p>
				<p class="normal1">Ann onu yatıştırmak için ellerini havaya kaldırdı.</p>
				<p class="normal1">"Hiçbir yere, sadece ne olup bittiğini kavramak istiyorum ve..."</p>
				<p class="normal1">"Siz de kim oluyorsunuz? Bu hemşire önlüğü değil mi? Askeri Polis üniforması olmadığı kesin."</p>
				<p class="normal1">Frewin'in de Ann'in müdahalesinden hoşnut olduğu söylenemezdi ama sorun çıkmasın diye susmayı tercih etmişti. Lisa Hiburgh'ün kendisini güçlü hissetmesini istiyordu. Sekreterin, gruptakilerden biri üzerinde hâkimiyet sağladığını görünce araya girmek zorunda kaldı:</p>
				<p class="normal1">"Matmazel Dawson bizimle çalışıyor. Sizden de ses tonunuzu yükseltmemenizi rica edeceğim, bir kilisede bulunduğumuzu hatırlatmak isterim."</p>
				<p class="normal1">Ann gülmemek için kendini zor tuttu; bu ihtarı yapan Frewin'in kilisenin kutsallığına ne kadar saygı duyduğunu gayet iyi biliyordu.</p>
				<p class="normal1">"Sizi biraz hırpaladıysam özür dilerim" dedi Ann. "Size son bir sorum olacak."</p>
				<p class="normal1">Frewin, hemşireyle birlikte sorgulama yapmaktan huzursuzluk duyarak kollarını kavuşturdu. Ann'in çömelerek ellerini sekreterin ellerinin üzerine koyduğunu ve onun kulağına eğilerek "Fergus'tan önce başka askerlerle ilişkiniz oldu mu?" diye fısıldadığını fark ederek irkildi. "Bu ikimizin arasında kalacak" diye devam etti Ann. "Ama bu soruya samimiyetle cevap vermeniz çok önemli."</p>
				<p class="normal1">Lisa ne cevap vereceğini bilemeyerek teğmene bir göz attı.</p>
				<p class="normal1">Ann ısrar etti:</p>
				<p class="normal1">"Ben sıcaklıktan yoksun kalmanın ne demek olduğunu iyi bilirim Lisa. Şefkate ihtiyaç duymanın. Bana ismini söyleyin. Belki de birkaç kişi oldu; bu utanılacak bir şey değil, bazen..."</p>
				<p class="normal1">"Hayır bir sürü değil. Daha önce biri oldu; benimle ilgilendiğini sanıyordum ama ne yazık ki o sadece baştan çıkarıcı bir horozmuş. İsmi James Costello, zavallı bir tip!"</p>
				<p class="normal1">Ann'in yüzünde şefkat duygusunu andıran ama aslında bir zafer sevinci olan hafif bir gülümseme belirdi. Her şey açıklığa kavuşuyordu. Costello, Raven Bölüğü'nün 3. takımındaydı. Harrison ile Hriscek'in arkadaşıydı ve takımındakiler, onun övünmeyi seven bir "palavracı" olduğunu söylüyorlardı. Lisa Hiburgh'den arkadaşlarına söz etmiş olmalıydı, saflığından, onu elde etmenin kolaylığından vs. Hriscek, cinayetini tasarlarken bunu hatırlamıştı. Neye göre davranıyordu? Yıldız haritalarına göre en şanslı askerlerin bir listesini mi çıkarıyordu? Oysa Rosdale, Hriscek'le aynı birlikte değildi. <span class="ideitalik">İlkinde kendi arkadaşlarından birini öldüremedi. Seagull'da çok iç içe yaşıyorlardı. Aralarından birini tuzağa düşürmek imkânsızdı. Bu durumda çıkartmaya katılacak komşu birliklerden bir askeri öldürdü, yıldız haritasına göre en şanslı olanları tespit etti. Rosdale de bunların arasındaydı. Ve o sırada kurbanının kız arkadaşı hakkında yapılan şakaları anımsadı. Zarlar atılmıştı.</span> Cinayete hazırlanmak için ne kadar zaman harcamıştı? Fergus'u belirlemeden önce kaç potansiyel kurbanı izlemişti?</p>
				<p class="normal1">Bütün bunlara rağmen Ann, Hriscek'in suçlu olduğuna inanamıyordu. Bu ilk cinayet için çok büyük riskler almıştı. Her şey Lisa Hiburgh'e bağlıydı. Çözülüp de her şeyi MP'ye anlatırsa kim olduğu kolaylıkla tespit edilebilirdi. Oysa katil zekiydi ve bu cinayet onun zekâsına uymuyordu.</p>
				<p class="normal1">Bir el kolunu sıktı.</p>
				<p class="normal1">"Sizinle konuşabilir miyim?" diye sordu Frewin. "Niyetiniz nedir?"</p>
				<p class="normal1">"Bir erkeğe söylemeyeceği şeyleri ağzından almaya çalışıyorum. Bu Hriscek olayı bana pek mantıklı gelmedi."</p>
				<p class="normal1">"Ann, Lisa onu tespit etti. Her şey birbirine uyuyor: Sağ elini kullanıyor, çok güçlü, 44 numara ayakkabı giyiyor, otoriteyle sorunları olan, şiddeti seven biri, Harrison'a yakın gibi görünüyor ama bu bencil bir psikopatın oynadığı oyundan başka bir şey değil. Her şey, birbirini tutuyor."</p>
				<p class="normal1">Ann heyecanına rağmen sesini yükseltmemeye dikkat etti.</p>
				<p class="normal1">"Rosdale cinayeti bu kadının masum işbirliğine, daha sonra da onun hiçbir şey söylememesine dayalı. Hriscek gerçek katil olsaydı bu şekilde hareket ederek kendini büyük bir tehlikeye atmış olurdu; oysa bu cinayet, olağanüstü zekâya sahip biri tarafından hazırlanan diğer cinayetlere hiç benzemiyor!"</p>
				<p class="normal1">Frewin etrafına bir göz attı ve Lisa Hiburgh'ün kendilerini dinlemediğini görerek rahatladı. Matters, onun dikkatini başka yöne çekmek için yanına gitmişti.</p>
				<p class="normal1">"Bu onun ilk cinayetiydi" diye hatırlattı Frewin. "Ne kadar zeki olursa olsun, bir caninin ilk vuruşu mükemmel değildir. Ölüm fantezilerinin ve kendisinin bir hazırlık sürecinden geçmesi gerekiyordu ve uygun fırsatı yakaladığında hiç durmadı, bu harikaydı! Ann, bu tip adamlar gerilim son haddine varana kadar senelerce bekleyebilir. Bu patlamayı teşvik edecek büyüklükteki harici koşulların oluşmasıyla harekete geçerler. O da iyi ya da kötü bunu yaptı. Ne yaptığını çok fazla düşünmedi ama sonraki cinayetlerinin mükemmel olması için büyük bir özenle hazırlandı. Ve onun üstün zekâsını gösteren de, diğer cinayetleri işlerken kendine bu kadar hâkim olması."</p>
				<p class="normal1">Ann karşılık vermedi. Frewin haksız değildi. Kendisi, Hriscek'ten mükemmel bir katil yaratmaya çalışıyordu. Aslında bu, insanın karanlık yönlerini deşmeye başladığından beri zihninde oluşan sabit fikirden, gitgide artan saplantısından başka bir şey değildi. Oysa Hriscek gelişimiyle, eksik ve gedikleriyle sıradan bir insandı<span class="ideitalik">. Hriscek, Rosdale'i öldürdü. Ve diğerlerini. Çünkü astrolojiye inanılacak olursa, çarpışma günlerinde ondan çok daha talihliydiler. Çünkü Vladimir Hriscek'in yaşamla olan ilişkisi şiddet üzerine kurulu ve cinayet bu dinamik içinde en mükemmel ifade şekli. Çünkü en çok öldürürken heyecanlanabiliyor. Sadece korkunç bir öfke, nefret veya çocukluğunda yaşadığı aşağılanmaları hissedebiliyor</span>.</p>
				<p class="normal1">Birdenbire Ann'in kafasında bilgiler birbirine bağlandı. Astroloji... Öldürmek... Çocukluk... Ebeveynler... <span class="ideitalik">Ebeveyni panayırcıydı</span>. Bu bilgiler Ann'in kafasına kendiliğinden kaydedilmişti. <span class="ideitalik">Panayırcı, falcıların çok olduğu bir ortam... Astroloji</span>!</p>
				<p class="normal1">Ann'in cevap vermediğini gören Frewin onu düşünceleriyle baş başa bırakarak Lisa Hiburgh'ün yanına döndü.</p>
				<p class="normal1"><span class="ideitalik">Emin olmalıyım. Bilgilerimden emin olmalıyım</span>.</p>
				<p class="normal1">Ann şamdanların aydınlığından uzaklaştı ve kiliseden çıkmak için Donovan'ın şaşkın bakışları altında koro bölümünü terk etti.</p>
				<p class="normal1">Hriscek belki de aradıkları adamdı.</p>
				<p class="normal1">Ayin odasındaki kapıdan dışarı süzüldüğünde gri gün ışığı gözlerini kamaştırdı. Gözlerini ışıktan korumak için gayriihtiyari kolunu kaldırdı. Bu yüzden doğruca üzerine yürüyen iriyarı silueti göremedi.</p>
				<p class="normal1">Gölge tüm şiddetiyle ona çarptı.</p>

		</body>
</html>