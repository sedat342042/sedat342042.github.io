<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_29"><br class="calibre4"/>   29   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Şaşkınlıktan Ann'in ağzı açık kaldı.</p>
				<p class="normal1">"Beni kullanarak mı?"</p>
				<p class="normal1">"Evet. 3. takımın arasında bu işin kapandığı dedikodusunu, MP'nin ve genelkurmayın bu vakanın çok sınırlı kaldığı konusunda karar birliğine vardığını ve silahlı kuvvetlerimizin şu sırada sürdürdüğü taarruzun yanında bunun çok önemsiz olduğunu ve bu soruşturmadan vazgeçildiğini yaymak. Bu durumda MP asli görevlerine dönecek; kampların denetimi, esirlerin gözetimi ve düzenin sağlanmasıyla ilgilenecek."</p>
				<p class="normal1">"Buna kimse inanmaz" diye itiraz etti Ann.</p>
				<p class="normal1">"Bu savaş. Her şey olabilir. Zaten, genelkurmay da bunu istiyor. Önemli olan katilin buna inanması. Belki zeki biri ama tüm muhakemesi ve eylemleri öldürmeye yönelik; tek amacı, nasıl yaralar açabileceğini, nasıl vuracağını topluma göstermek. Buna inanacağından eminim, bu karar onu fazlasıyla öfkelendirecek. Sadece bir noktada ısrarlı davranmak gerekiyor..."</p>
				<p class="normal1">"Hangi noktada?"</p>
				<p class="normal1">"Bu kararın benim tahlillerim sonucunda alındığı konusunda. Soruşturmadan benim vazgeçtiğim özellikle belirtilecek. Hangi sonuçlara vardığım hakkında sahte bir rapor düzenleyeceğim. Bu rapora göre, ilk iki cinayeti işleyen, delinin biri olacak; intihara meyilli ve dengesiz kişiliğinden ötürü ilk saldırıda vurulacak önemsiz bir deli."</p>
				<p class="normal1">"İlk iki cinayet mi? Harris'in öldürülmesini saklayacak mısınız?" diye hayretle sordu Matters.</p>
				<p class="normal1">"Hayır. Katili, şeref defterine yeni birini eklemesinden yoksun bırakacağım. Bu vakanın bir intikam cinayeti olduğunu, yer seçimi, kullanılan yöntemler vs göz önüne alındığında bu cinayetin farklı biri tarafından işlendiğini belirteceğim. Görmezden gelinmemek için büyük oyununu oynayacak. İşi o kadar büyütmek zorunda kalacak ki, hata yapması kaçınılmaz olacak."</p>
				<p class="normal1">Ekibin bilgesi Conrad düşüncelerini açıkladı:</p>
				<p class="normal1">"İzin verirseniz teğmenim, bu planın onu doğrudan size yönelteceğini söylemek isterim. Sizin yüzünüzden umursanmadığını düşünmeye başlarsa, tepenize binecektir."</p>
				<p class="normal1">Frewin alev alev yanan bakışlarıyla bir an sessiz kaldı.</p>
				<p class="normal1">"Evet, zaten ben de bunu bekliyorum" dedi sonunda.</p>
				<p class="indentmetin"> </p>
				<p class="normal1">Frewin'in çadırı gaz lambasının çıkardığı kokuyla kaplanmıştı. Ann izin isteyerek içeri girdiğinde Frewin, Conan Doyle'un romanını elinden bırakmak üzereydi.</p>
				<p class="normal1">"Geldiğiniz için teşekkür ederim" dedi genç kadına.</p>
				<p class="normal1">"Beni çağırmışsınız..."</p>
				<p class="normal1">Frewin, oturması için masasının karşısındaki iskemleyi işaret etti. Ann gösterilen yere oturdu.</p>
				<p class="normal1">"Revirde işler nasıl gidiyor?"</p>
				<p class="normal1">Genç hemşire içini çekti.</p>
				<p class="normal1">"Tahmin edebileceğiniz gibi. Sürekli yeni yaralılar geliyor. Ülkeye geri gönderilecek olanları uçağa bindirir bindirmez yerlerine yenileri geliyor. Callon'la ilişkilerim de pek iyi değil ama bunu zaten biliyorsunuz. Beni soruşturmanıza yardımcı olmak üzere görevlendirmek zorunda kalması onu iyice öfkelendirdi."</p>
				<p class="normal1">"3. takıma dedikoduları yaydıktan sonra sizi rahat bırakacağım..."</p>
				<p class="normal1">Ann iskemlesinde kaskatı kesildi.</p>
				<p class="normal1">"Hayır, bunu lütfen yapmayın" dedikten sonra gururlu bir tavırla ilave etti: "Beni yanınızda tutmanızı rica etmiştim, bunu bana her gün tekrarlatmayın lütfen."</p>
				<p class="normal1">Frewin elini kaldırarak "Niyetim bu değil Ann, sakin olun" dedi. "Bunu belki siz istersiniz diye söyledim, amacım açık bir kapı bırakmaktı, hepsi bu."</p>
				<p class="normal1">Samimi olup olmadığını anlamak için ona dikkatle baktı Ann. Güvensizliği ve şüpheli hali onu daha da güzelleştirmişti. Yüzünde beliren heyecan gözlerinden okunuyor, dudaklarına yansıyordu. Görüntüsü teğmenin aklını karıştırdı. Genç kadın beyaz kepini giymemiş, altın sarısı saçlarını arkaya toplamıştı. Kulağının arkasına ittiği bir tutam saç ona çocuksu bir hava veriyordu.</p>
				<p class="normal1">Ann endişelerine hâkim olmaya çalışarak "Üzgünüm, yanlış anladım" diye karşılık verdi:</p>
				<p class="normal1">"Size bir soru sorabilir miyim Ann?"</p>
				<p class="normal1">Ann başını kaldırdı.</p>
				<p class="normal1">"Cevabını vermek zorunda değilsem, buyurun."</p>
				<p class="normal1">Frewin bu hazır cevaba aldırmadan sorusunu yöneltti:</p>
				<p class="normal1">"Bu soruşturma sizin için neden bu denli çekici?"</p>
				<p class="normal1">Hemşire gözlerini kırpıştırarak çadırı inceliyormuş gibi başını öteki yana çevirdi.</p>
				<p class="normal1">"Kendime ait nedenlerim var. Sizden bana güvenmenizi rica ediyorum, kesinlikle size zarar vermeyeceğim, sizi temin ederim ve inanın bana, elimden geleni yapıyorum bunun için."</p>
				<p class="normal1">"Ann... Bu ne anlama geliyor? Neden kendinizi bu hikâyenin <span class="ideitalik">içinde</span> hissediyorsunuz? Bu katil hakkında konuştuğumuzda, meselenin özüne giden çok mantıklı bir tahlil yaptınız, bu işlere yeni başlayanların hiç yapamayacağı türden bir tahlildi bu. İtiraf edeyim ki, bir meslektaşımla tartıştığım duygusuna kapıldım... Çok keskin gözlemlerdi. Ve kendimi pek sık böyle hissetmem. O zaman açıklayın bana."</p>
				<p class="normal1">"Lütfen..."</p>
				<p class="normal1">"Bu ilginiz ve yeteneğiniz, nereden ileri geliyor? Utanmasam, tecavüze uğramış olduğunuzu ve bu olay yüzünden insanın, <span class="ideitalik">kötü insanların</span> derinliklerine daldığınızı söyleyebilirim. Bu yüzden bu tatsız olaylarla ilgilisiniz ve bunları anlamaya çalışıyorsunuz. Öyle mi?"</p>
				<p class="normal1">Genç kadın başını iki yana salladı.</p>
				<p class="normal1">"Hayır, tamamen yanlış yerdesiniz ve sizden durmanızı rica ediyorum, lütfen."</p>
				<p class="normal1">"Ann, bunu sizi incitmek için yapmıyorum ama size tam olarak güvenebilmemin tek yolu var: Ne olduğunu öğrenmek. Bir hemşirenin, benim soruşturmama katılabilmek için neden her şeyi yapmaya hazır ve... neden bu kadar yetenekli olduğunu anlamak istiyorum sadece."</p>
				<p class="normal1">Genç kadın hafifçe öne eğilerek Frewin'in dizine elini koydu. Bu hareketi teğmeni şaşırttı. Ann'in vanilya kokulu parfümü burun deliklerine doldu. Başka bir koku daha vardı: Bir süre daha burnunda kalmasını istediği bir rayiha, Frewin'in bir türlü çözemediği daha karmaşık bir koku.</p>
				<p class="normal1">"Bana güvenmeniz için size yalvarıyorum. Lütfen" dedi Ann.</p>
				<p class="normal1">Frewin ağzını açmak üzereyken, genç kadın kelimelerini hapsetmek için elini onun ağzına bastırdı.</p>
				<p class="normal1">"Size ve sizin güveninize takımınızda kalabilmek için <span class="ideitalik">ihtiyacım</span> var. Bunun için daha ne yapmalıyım? Size bir kez daha mı yalvarayım?"</p>
				<p class="normal1">Craig başını salladı. Ann doğrularak elini çekti. Teğmen, bluzundan taşacakmış gibi görünen göğüslerine bir bakış atmaktan kendini alamadı.</p>
				<p class="normal1">"Hayır, tabii ki hayır."</p>
				<p class="normal1">Kafasını allak bullak eden bu yakınlıktan kurtulmak için ayağa kalktı ve matarasından bir yudum su içti. Ann'e de alüminyum bir bardağı işaret etti. Genç kadın başıyla istemediğini belirtti.</p>
				<p class="normal1">Suyunu içtikten sonra "Size güveniyorum Ann" dedi. "Güvenmemek için hiçbir nedenim yok. Ve dürüst olmam gerekirse, sizin gerçekten de yüksek bir algılama kabiliyetiniz var. Bununla birlikte, siz de takdir edersiniz ki bu durum benim için çok hassas. Her şeyin açıklığa kavuşabilmesi için bilmeyi tercih ederdim. Sizi konuşmaya zorlamayacağım ama konuşmak isterseniz, beni nerede bulacağınızı biliyorsunuz."</p>
				<p class="normal1">Teğmenin tekrar kendi içine kapandığını fark eden Ann, birdenbire hiç ummadığı bir acı hissetti. Bu adama karşı kendine itiraf edemediği büyük bir hayranlık beslediğini fark etti.</p>
				<p class="normal1">Ve daha net ve belirgin bir düşünce açığa çıktı. En başından beri kendisini kaygılandıran, yüzleşmek istemediği ama içinde hep var olan bir düşünce.</p>
				<p class="normal1"><span class="ideitalik">Hayır, o olamaz</span>, dedi kendi kendine. <span class="ideitalik">O olamaz, bu imkânsız</span>. İçinden panik duygusu yükselmeye başladı. <span class="ideitalik">O olamaz... Bu felaket olur. Sakın</span>. Bu çılgın fikirlerden hemen uzaklaşmalıydı. Craig Frewin, listesindeki bir sonraki adam olamazdı. Bu büyük bir yanılgıydı. Bunu yaparsa kendi güvenliği için koyduğu sınırların dışına taşmış olurdu.</p>
				<p class="normal1">Frewin onu hayranlıkla izlerken gözlerini kırpıştırdı. Genç kadın çok kırılgan görünüyordu.</p>
				<p class="normal1">Ann kendini patlayacak gibi hissediyordu. Harekete geçme fikrinin salgıladığı adrenalin beynini ele geçiriyordu. Vücudunun ısısı yükseliyordu. Kalbinin atışlarını parmak uçlarında hissediyordu.</p>
				<p class="normal1">Tırnaklarını avucuna batırdı, acı onu kendine getirdi.</p>
				<p class="normal1"><span class="ideitalik">O olamaz</span>! diye hırsla kendi kendine söylendi.</p>
				<p class="normal1">"Ne oldu Ann? İyi misin?"</p>
				<p class="normal1">Cevap vermeden önce derin bir nefes aldı.</p>
				<p class="normal1">"Evet, evet."</p>
				<p class="normal1"><span class="ideitalik">Konuyu değiştirmeliyim, konuşmayı başka yöne çevirmeli, bu düşünceleri kafamdan uzaklaştırmalıyım</span>.</p>
				<p class="normal1">"Merak ediyorum... Katilin tıbbi konular hakkında bilgisi olabilir mi?" diye sordu sonunda.</p>
				<p class="normal1">"Katilin mi? Bu da nereden çıktı?"</p>
				<p class="normal1">"Bu sabahki hadiseyi duydum, bu ölümcül projesini gerçekleştirmek için büyük bir itinayla çalışmış olmalı. Bu beni belli bir şüpheliye götürebilir, örneğin sıhhiyeci Parker Collins'e."</p>
				<p class="normal1">Craig kollarını geniş göğsünde kavuşturdu.</p>
				<p class="normal1">"Tıbbi bilgisi olması gerekmiyordu. Uzun bir pense ve kayganlaştırıcı bir sıvı temin etmiş, olağanüstü bir şey yok. Evet, bu iş onun epey bir vaktini almış, ama bu kadar. Özel birini şüpheli olarak hedef almayın, gözlemlerinize devam edin ve bize ne duyarsanız veya görürseniz rapor etmeye devam edin." Masasının üzerinden 3. takımın isim listesini aldı. "Özellikle de altını çizdiğim şu isimlere dikkat edin, S harfi sağ elini kullananları gösteriyor."</p>
				<p class="indentmetin"> </p>
				<p class="indentmetin">– Yüzbaşı Lloyd Morris S</p>
				<p class="indentmetin">– <span class="calibre7" style="text-decoration:underline">Teğmen Ashley Durrington S</span></p>
				<p class="indentmetin">– Teğmen Philip Piper</p>
				<p class="indentmetin">– Başçavuş Clive Bradley-Dodders S</p>
				<p class="indentmetin">– Başçavuş Henry Clark S</p>
				<p class="indentmetin">– Çavuş Piotr Kijlar S</p>
				<p class="indentmetin">– Çavuş Gabriel Rabin</p>
				<p class="indentmetin">– <span class="calibre7" style="text-decoration:underline">Çavuş (sıhhiyeci) Parker Collins S</span></p>
				<p class="indentmetin">– <span class="calibre7" style="text-decoration:underline">Onbaşı Douglas Regie S</span></p>
				<p class="indentmetin">– Onbaşı Adam Houdan</p>
				<p class="indentmetin">– Er Frank Gazinni S</p>
				<p class="indentmetin">– <span class="calibre7" style="text-decoration:underline">Er Vladimir Hriscek S</span></p>
				<p class="indentmetin">– Er Martin Clamps S</p>
				<p class="indentmetin">– Er Jeremy Brodus S</p>
				<p class="indentmetin">– <span class="calibre7" style="text-decoration:underline">Er Cal Harrison S</span></p>
				<p class="indentmetin">– Er Peter Brolin</p>
				<p class="indentmetin">– Er James Costello</p>
				<p class="indentmetin">– Er Felipe Gonzalez</p>
				<p class="indentmetin">– <span class="calibre7" style="text-decoration:underline">Er John Traudel S</span></p>
				<p class="indentmetin">– Er Rodney Barrow S</p>
				<p class="indentmetin">– Er Steve Risbi</p>
				<p class="indentmetin">– Er John Wilker S</p>
				<p class="indentmetin"> </p>
				<p class="normal1">"Hepsi sağ elini kullanıyor ve hepsi katilimiz gibi güçlü, çok güçlü."</p>
				<p class="normal1">"Ya öbürleri? Onlarla da ilgileneyim mi?"</p>
				<p class="normal1">"Evet. Aslında tüm bu isimlere belli bir özellik vermedim, her şeyi bilemeyiz. İşte bakın, Tuğgeneral Toddwarth'a sunacağım rapor. Bu sabahki cinayetin diğerleriyle ilgisi olmadığı, Rosdale ile Tomers'ın katilinin intihara meyilli biri olduğu, onunla uğraşmanın zaman kaybı olacağı ve sandığımız gibi bir psikopat olmadığı yazılı. Tabiatı gereği kendisini kısa zamanda ölüme atacağı sonucuyla bitiyor."</p>
				<p class="normal1">"Kendisine değer verilmesini isteyen birini hiçe indirgiyorsunuz, bu onu çıldırtacak."</p>
				<p class="normal1">"Ben de bunu umuyorum. Bu raporun içeriğini kampta yaymaya gayret edin ama dikkatli davranın."</p>
				<p class="normal1">"Yanılmıyorsam, yarın sabah cepheye hareket ettiklerinde onlardan hiç haber alamayacağız. Katil onlarla birlikte gidecek ve geri dönüp dönmeyeceklerini bekleyeceğiz, değil mi?"</p>
				<p class="normal1">"Toddwarth'a göre işler çok zor olacak. Ateş hattındaki diğer birliklere katılacaklar. Onların arkasında yer alacağız. Size de bir yer ayırttım."</p>
				<p class="normal1">Bu çok tehlikeli olduğu halde Ann'in yüzü aydınlandı. Düşman bombardımanları, mayınlar ve katilin çok yakınında olacaktı.</p>
				<p class="normal1">"Ben... Teşekkür ederim."</p>
				<p class="normal1">Gitmek için ayağa kalktı. Bu çadırdan çıkmalıydı, yoksa Frewin'i de listeye ekleme tehlikesi ve tamiri mümkün olmayan bir hata yapması kaçınılmaz olurdu. Her şeyi bir kenara bırakmalıydı... Yanakları kıpkırmızı olmuştu.</p>
				<p class="normal1">Raporu aceleyle Frewin'in ellerinden aldı.</p>
				<p class="normal1">"Gerekeni yapacağım."</p>
				<p class="normal1">Dışarı çıkarken Frewin ona seslendi:</p>
				<p class="normal1">"Ann, dürüst olacağım: Size güveniyorum, çünkü her zaman çok iyi sonuçlara varıyorsunuz. Üstelik..."</p>
				<p class="normal1">Ann bir an ona baktı, sonra kapı vazifesi gören çadır bezini kaldırarak gözden kayboldu. Alev alev yanan bedeniyle.</p>

		</body>
</html>