<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_20"><br class="calibre4"/>   20   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Soğuk ve beyaz şafak sökerken son rüyaları da beraberinde götürdü.</p>
				<p class="normal1">İnsan şeklindeki hayaletler sendeleye sendeleye üslerine dönüyor, yüzleri uykudan şişmiş diğerleri dönenlerle karşılaşmasınlar diye başka yollardan cepheye yollanıyordu.</p>
				<p class="normal1">Gece boyunca yağan çiy, sabahın ilk ışıklarındaki serinliğe karışarak, insanların paltolarına sıkıca sarınmalarına yol açıyordu. Çay ve kahve kokuları yayılıyor ve daha şimdiden bombardıman ve avcı uçakları gökyüzünde dans ediyordu.</p>
				<p class="normal1">Frewin, elinde bir kahve fincanıyla, üst üste konmuş çelik mühimmat sandıklarına oturmuş, Matters, Donovan ve Conrad'ın geri dönmelerini bekliyordu. Soğuk suyla çabucak tıraş olduğundan çenesi cayır cayır yanıyordu. Yanağının altından kulağına kadar uzanan, henüz kapanmış yara izine dokunmamaya gayret göstermiş olmasına rağmen yüzünün derisi çatlayacakmış gibi geriliyordu.</p>
				<p class="normal1">İlk gelen Donovan oldu. Kampın genel karargâhında kayda değer bir şey yoktu. Ardından Matters çıkageldi, Raven Bölüğü'ne komuta eden subaylardan da bir şey çıkmamıştı, gece sakin geçmişti. Conrad ortaya çıktığında bütün gözler endişeyle ona çevrildi. O da ellerini iki yana açarak söyleyeceği bir şey olmadığını belirtti, revirde olağanüstü bir olay olmamıştı, sadece yeni yaralılar ve ölüler gelmişti.</p>
				<p class="normal1">Frewin içini çekti. O da adamları gibi iyi uyuyamamıştı; en ufak gürültüde uyanarak katili düşünmüş, katilin belki de o anda birine acı çektirmekte olduğunu, kendileri beklemedeyken onun öldürmek üzere olduğunu aklından geçirmişti.</p>
				<p class="normal1">Sakin geçen üçüncü gece, Frewin'de belli belirsiz bir tedirginlik yaratıyordu. Rahatlama duygusu baskındı, ama yine de kendini endişeli, hatta <span class="ideitalik">üzgün</span> hissediyordu. Katil yakalanmamak için geçici bir süre katliamlarına son vermiş olabilir miydi? Ağın deliklerinden kaçabilir, başka bir takıma, başka bir bölüğe geçebilirdi. Dün taarruz esnasında yaralanmış olabilir miydi? Memleketine, kendi çöplüğüne dönecek ve Frewin ile ekibinin uzağında öldürmeye devam mı edecekti? Bu durumda hiçbir zaman yakalanmama ihtimali vardı. Yaptıklarının cezasını hiç çekmeyebilirdi. Forrell, Clauwitz ve diğer iki kurbanı için hiçbir zaman adalet olmayacaktı.</p>
				<p class="normal1">Frewin ağzını yakan sıcak kahvesinden bir yudum alarak, adamlarıyla birlikte Kovan'dan içeri girdi. Burada onlara son talimatları verdi:</p>
				<p class="normal1">"Genelkurmay'ın kodamanları Toddwarth'a etrafın sakinleşmesi ve kargaşa yaratılmaması emrini verdilerse, Toddwarth'ın gözü üzerimizde olacaktır, bu soruşturma yüzünden diğer görevlerimizi ihmal edip etmediğimize bakacaktır. Bu işe kendimizi gereğinden fazla kaptırdığımızı düşünürse, mutlaka tekerimize çomak sokacaktır. Tuğgenerali tanıyorum, bunu kötülük olsun diye yapmayacaktır, ancak her zaman kendi menfaatlerini kollar, bunu hepiniz bilin."</p>
				<p class="normal1">"Sessizce hareket etmeliyiz, öyle mi?" diye sordu Baker.</p>
				<p class="normal1">"Tam tersine. Ortalıkta dolanın, sorumluluğunuzda olan takımların faaliyetlerini gözleyin. Conrad ve Larsson 1. takım, Donovan ve Baker 2. takım, Matters ve Monroe 3. takım. Subaylardan rapor isteyin, kendinizi göstermek için esir kamplarını dolaşın ve yeni bir emre kadar gözetim vazifesinden muaf tutulduğumuzu unutmayın. Toddwarth hiç olmazsa bu kadarını bize sağladı. Güvenlik kordonu boyunca mecburi nöbetlerinizi ihmal etmeyin, hiç kimse nöbetini atlamasın, diğer birliklere dağıtılmış arkadaşlarımızın yerini biz dolduruyoruz. Düzeni, disiplini ve güvenliği sağlayın. Bütün bunları yaparken birkaç soru da sorabiliriz, öyle değil mi? Adamlar birbirini tanıyor, aralarında konuşuyorlar. Yalnız kalmayı tercih edenleri, şamatacıları, kıyıda köşede kalanları belirleyin. Aralarında gruplar oluşmuş mu, oluştuysa kim hangi grupta, öğrenin. Fergus Rosdale ve Gavin Tomers hakkında elde edeceğimiz her bilgi çok kıymetli; onlar hakkında mümkün olduğunca çok şey öğrenelim: Birileriyle kavga etmişler mi? Arkadaşları kim? Katilin neden başkalarını değil de, onları seçtiğini keşfetmemiz gerekiyor. En ufak bir bilgiyi benimle paylaşın. Ben burada, kırtasiye işlerini halledeceğim ve mümkün olduğunca birlikte kalmamızı sağlamaya çalışacağım. Hadi işbaşına çocuklar."</p>
				<p class="normal1">Tam ayağa kalkıyorlardı ki, Larsson 1,95'lik boyuyla doğrularak kaskını çıkardı.</p>
				<p class="normal1">"Bugün günlerden ne teğmenim?"</p>
				<p class="normal1">"Hâlâ düşman bölgesindeyiz Larsson. Kaskınızı takın."</p>
				<p class="normal1">Monroe ile Baker arkadaşlarının çabasına gülümseyerek dışarı çıktılar. Frewin onları takip etmeye hazırlanan Matters'ı çağırdı.</p>
				<p class="normal1">"Çavuş, sizinle bir dakikalığına görüşmek istiyorum."</p>
				<p class="normal1">Şaşıran Matters geri geldi.</p>
				<p class="normal1">"3. takımın arasında devriye gezerken Ann Dawson'ın oradan çıktığından emin olun lütfen. Bu kurtların arasında dolaşması hoşuma gitmiyor."</p>
				<p class="normal1">"Elbette efendim. Ama fikrimi soracak olursanız, ne yaptığını bilen ve gerekirse kendini koruyabilecek biri o."</p>
				<p class="normal1">"Evet, büyük ihtimalle öyle ama temkini elde bırakmamakta fayda var. Bu lanet takımda, göründüğü gibi olmayan biri var. Mümkün olduğunca risk almayalım ve gözümüzü dört açalım."</p>
				<p class="indentmetin"> </p>
				<p class="normal1">Akşama doğru Frewin portatif bir daktiloyla Kovan'ın saçağı altında üstlerine rapor hazırlıyordu. Başını kaldırdığında, ufukta yükselen siyah dumanları ve gümbürtülerin arasında parlayıp sönen kırmızı beyaz parlamaları görüyordu.</p>
				<p class="normal1">Destek güçleri, mühimmat ve araçlar hâlâ sahile indiriliyordu. Önce üsse geliyor, oradan da dehşet dolu varış yerlerine gönderiliyorlardı.</p>
				<p class="normal1">Çadıra bir irtibat subayı girdiğinde Frewin bir fiil çekimi üzerinde düşünüyordu.</p>
				<p class="normal1">Asker, üniformasının yıldızlarına göz atarak seslendi:</p>
				<p class="normal1">"Teğmen Frewin için bir telgrafım var!"</p>
				<p class="normal1">Frewin ona yaklaşmasını işaret etti ve kâğıdı elinden aldı. Seagull'dan geliyordu.</p>
				<p class="indentmetin"> </p>
				<p class="indentmetin">Elimize geçenleri analiz ettik. Stop. Naylon olduğunu düşünüyorum. Stop. Şu sırada yeterli gereç yok. Stop. İmkân olduğunda hemen sizi arayacağım. Stop. Doktor. Carrhus.</p>
				<p class="indentmetin"> </p>
				<p class="normal1">Frewin mesajı getiren askere teşekkür etti ve adam uzaklaşırken geri çağırdı:</p>
				<p class="normal1">"Asker, bekleyin!"</p>
				<p class="normal1">Kovan'a girdi ve içinde Fergus Rosdale'in kafasının bulunduğu metal sandıkla tekrar dışarı çıktı. Sağlık birimlerine teslim edip etmeme konusunda tereddüt yaşayarak kesik başı muhafaza etmiş, ama şimdi fikrini değiştirmişti.</p>
				<p class="normal1">"Bunu yanınıza alın ve acilen Seagull'daki Doktor Carrhus'a ulaştırın."</p>
				<p class="normal1">Doktorun araştırması için bir kâğıda bir şeyler çiziktirdi ve hepsini birden sabırla onu bekleyen askere uzattı.</p>
				<p class="normal1">"Kimse sandığı açmasın."</p>
				<p class="normal1">Yalnız kaldığında, daktiloyu kenara iterek dirseklerini masaya koydu.</p>
				<p class="normal1"><span class="ideitalik">Naylon</span>.</p>

		</body>
</html>