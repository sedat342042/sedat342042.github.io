<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_59"><br class="calibre4"/>   59   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Çenesi neredeyse kan gölüne girecek olan Frewin en az üç farklı silahtan ateş açıldığını anladı. Üç nişancı kuzey yönünden saldırıyordu.</p>
				<p class="normal1">Frewin kendi etrafında dönerek Matters'ın yanında olduğunu ve yaralanmadığını gördü, ardından gözleriyle diğer adamlarını arandı. İlk ateşten sonra Monroe kayanın tepesinden yok olmuştu ve Frewin onun vurulmuş olmasından korkuyordu. Bir de Conrad vardı, nerede olduğunu bilemediği.</p>
				<p class="normal1">"Tam önümüzdeler" dedi Matters. "Şurada, çalılıkların arkasındalar. Dört kişi olduklarını sanıyorum. İki makineli ve iki tüfek."</p>
				<p class="normal1">Frewin'in düşündüğünden daha kötüydü durum.</p>
				<p class="normal1">"Ne yapıyoruz?" diye sordu çavuş. Korkusunu gizleyemiyordu.</p>
				<p class="normal1">Frewin aklını toplamaya çalıştı. Kurşunlar havada patlıyor, karda sekiyordu. Doğru kararı vermesi şarttı. Conrad ortada görünmüyordu, saldırganların hemen yanında bir yerlerde olmalıydı. <span class="ideitalik">Monroe ve o kolay hedeflerdi</span>. Güney yönünden kaçma kararı verirse, kayanın yanından geçerken Monroe'yu kurtarmayı deneyebilirlerdi ama bu defa da Conrad'ı terk etmek zorunda kalacaklardı.</p>
				<p class="normal1">"Teğmen?" diye ısrarla sordu Matters.</p>
				<p class="normal1">İki kurşun ıslak ve tok bir sesle hemen üstlerindeki Larsson'ın cesedine saplandı. Çabuk hareket etmeleri gerekiyordu.</p>
				<p class="normal1">Frewin iki büklüm doğruldu.</p>
				<p class="normal1">"Koruma ateşi!" diye bağırdı kopan gürültünün arasında.</p>
				<p class="normal1">Dizlerinin üstüne çökerek tetiğe bastı. Silahın namlusu, kızgın metalini kusmaya başladı. Matters da ormanı hedef alarak silahını ateşledi. Frewin, hedef gözetmeksizin yaprakların arasına ateş ederken, Conrad'ı görme umuduyla açık alanın kenarına göz attı. Hiçbir şey göremedi. Conrad yok olmuştu, cesedi bile yoktu. Tekrar yüzükoyun yattı.</p>
				<p class="normal1">Karşı ateşin gelmesi gecikmedi. Yağmur gibi yağan kurşunlar, ağacın gövdesinden kıymıklar kopararak etrafı kahverengi bir toz bulutuyla örttü. Yaylım ateşine maruz kalan Larsson'ın kafatasından kopan bir parça, çavuşun hemen önüne düştü Kurşunların etkisiyle ceset kaymaya başladı ve öne doğru yıkıldı. Matters yana kayarak cesedin üzerine düşmesinden kıl payı kurtuldu. Teğmense o kadar şanslı değildi, Larsson'ın cesedi sırtına düştü.</p>
				<p class="normal1">Matters artık siperde olmadığının farkına vardı. Bir kurşun hemen yanından geçti. Bir diğeri başının on santimetre uzağında kar tabakasını kaldırdı ve gözlerine bir avuç kar doldurdu. Bir şey göremeyen çavuş ters yöne yuvarlandı. Kulağının yanında iki ıslık sesi işitti.</p>
				<p class="normal1">O anda kaskı bir çan gibi yankılandı ve kafatasına sanki bir fiske vuruldu. Ve anladı. Bu sefer çelik içine girmişti. Beyninin içine. Henüz bunu hissetmiyordu. Ve yine tuhaf bir şekilde, acı duymak yerine büyük bir korkuya kapıldı. İlkel, derinlerden gelen bir dehşet duygusuydu bu, zira Matters artık işinin bittiğini biliyordu. Larsson'ın cesedini siper alan teğmenin hafif makinelisiyle ateş açtığını gördü. Dumanı tüten mermi kovanlarının sağa sola dağıldığını, silahtan çıkan alevi gördü. Kurşunların kükreyişi ona çok uzaktan geliyor gibiydi. Ölüyordu. Demek ölüm böyle bir şeydi: yok olan duyular, sesler, dokunuşlar. Artık soğuğu hissetmiyordu. Ve gözkapakları kapanmaya başladı. Bütün bunlar on saniye bile sürmemişti.</p>
				<p class="normal1">Yaşamı bu kadarcık bir zamanda çıkıp gitti.</p>
				<p class="normal1">Ve sonsuzluğa gömüldü.</p>
				<p class="indentmetin"> </p>
				<p class="normal1">Frewin şarjörünü çıkardı ve yeniden doldurmak için yana devrildi. Kimse koruma ateşini devralmamıştı. Ne Matters ne Donovan. Şarjörü yerleştirdi ve nişan almadan birkaç el ateş etti. Nihayet solunda Donovan belirdi.</p>
				<p class="normal1">"Burada kalmamalıyız teğmen! Vurulacağız!"</p>
				<p class="normal1">"Kayaya doğru geri çekiliyoruz, belki Monroe'yu oradan çıkarabiliriz" diye haykırdı Frewin yeniden ateş açarak. "Ateş edin, lanet olsun!"</p>
				<p class="normal1">Donovan silahını komutanıyla aynı yöne doğru çevirdi ve sanki üç yüz metre ötedeki bir karıncaya ateş eder gibi, hiçbir şey vuramayacağından emin olarak bir iki el ateş etti.</p>
				<p class="normal1">Silahını atıp kendisini korumak için kollarını başının önüne kaldıran askerin önünden üç beyaz duman bulutu yükseldi. Frewin yeniden sağır edici bir yaylım ateşi açtı ve bakışlarıyla Matters'ı aradı. Çavuşu, kafası kara gömülmüş bir halde arkasında gördü. <span class="ideitalik">Hayır, yok hayır, Matters'a bir şey olmamalı</span>!</p>
				<p class="normal1">Hepsi onun yolundan gidecekti. Arka arkaya öldürüleceklerdi. Kayanın yanına gitmeye çalışırken Donovan veya kendisi vurulacaktı. Kalan diğeri de Monroe'yu bulmaya çalışırken. İşleri bitmişti.</p>
				<p class="normal1">Sonra ormanda bir patlama oldu.</p>
				<p class="normal1">Üst üste patlayan iki el bombası çalılıkları tutuşturdu, o bölgedeki yarı karanlık bir saniye için aydınlandı. Arkasından, sol tarafta bir yerlerden bir mitralyözün kesik kesik ateşi geldi. Buna bir el ateşle karşılık verildi ve üçüncü bir el bombası aynı anda patladı. Sonra hiçbir şey.</p>
				<p class="normal1">Neredeyse bir dakika süren bir sessizlik ve ardından tek bir el ateş. Frewin bir tabancanın daha kuru ve tok sesini tanıdı. Yeniden sessizlik.</p>
				<p class="normal1">İki çam ağacı sallandı ve aralarından kolaylıkla ayırt edilebilen bir ses geldi:</p>
				<p class="normal1">"Benim, Conrad! Ateş etmeyin!"</p>
				<p class="normal1">Hafif makinelisi omzunda ağaçların arasından ortaya çıktı.</p>
				<p class="normal1">El bombalarının çıkardığı sesin kendisini sağır ettiğinin farkında olmadan avaz avaz bağırdı.</p>
				<p class="normal1">"Canlarına okudum o alçakların. Hepsinin. Biri hâlâ can çekişiyordu. İki gözünün ortasına yapıştırdım kurşunu!"</p>
				<p class="normal1">Sesine neşeli bir hava katmaya çalışsa bile, bakışlarındaki ifade Frewin'i ürküttü.</p>

		</body>
</html>