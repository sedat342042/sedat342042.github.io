<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_23"><br class="calibre4"/>   23   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Gün henüz doğmamıştı. Askeri üs, uzaktan gelen patlamaların artık rahatsızlık yaratmadığı bir uyuşukluğa dalmıştı.</p>
				<p class="normal1">Frewin yavaş yavaş uyandı. Önce duyuları uyandı: Örtünün altında bile ısıran soğuğu, henüz ne olduğunu anlayamadığı bin bir çeşit sesi ve kamp yatağının sertliğini hissetti. Zihni, gerçeklerle tekrar iletişim kurdu. Ama neden şimdi uyanmıştı? Kalk borusu çalmamıştı, saatin alarmı da. Ve çok yorgundu. O zaman gözlerini neden açmıştı?</p>
				<p class="normal1">Birdenbire inatçı bir ses duydu. Farklı bir ses. Bir tıklama. Duyduğu sese odaklanarak hemen dikkat kesildi. Bir tıklama... bir kayma sesi. Bir fermuarın açılması gibi! Çadır! Bir çadırın fermuarının açıldığını işitmişti. Yan tarafta kim uyuyordu? <span class="ideitalik">Matters</span>. <span class="ideitalik">Ve Conrad, az ileride</span>. Kulağı kirişte, sıcağı muhafaza etmek için battaniyeyi sırtına aldı. Tekrar uyumaya çalıştıysa da beceremedi. Az sonra keyfi kaçmış olarak kalktı ve adamlarını bir soğuk su bakracının başında tıraş olurken buldu.</p>
				<p class="normal1">"Matters, Donovan ve Conrad, dün yaptığınız gibi, gece neler olup bitmiş bakın."</p>
				<p class="normal1">Kendine bir kahve yaptı. Matters ile Conrad geri dönüp ortalığın sakin olduğunu bildirdiler. Donovan yarım saat sonra geldi ve genel karargâhtaki birtakım endişeleri aktardı: Yoklamada Dog Bölüğü'nden bir askerin kaybolduğu fark edilmişti. Çadırında yoktu. Üstündeki giysilerinden başka bir eksik de yoktu.</p>
				<p class="normal1">"Firari mi?"</p>
				<p class="normal1">"Olabilir. Tuğgeneralle karşılaştım, Yüzbaşı Stanley'ye araştırma emri vermiş."</p>
				<p class="normal1">"Stanley mi?" diye sordu Frewin.</p>
				<p class="normal1">Onu tanıyordu, cüretkâr olmaktan ziyade yükselme hırsıyla hareket eden bir MP subayıydı, ama dengeleri sarsmamak koşuluyla sahada işini iyi yapardı.</p>
				<p class="normal1">"Peki, ona beni durumdan haberdar etmesini söyleyeceğim. Başka bir şey var mı?"</p>
				<p class="normal1">Donovan olumsuz anlamda başını salladı.</p>
				<p class="normal1">"Öyleyse hazırlanalım. Devriyeye çıkmadan eşyalarınızı hazırlamayı unutmayın. Raven Bölüğü muhtemelen bugün cepheye gönderilecek. Hareket emri verilince hemen buraya dönün."</p>
				<p class="indentmetin"> </p>
				<p class="normal1">Öğleden önce Frewin çadırına dönerek kaskını ve kepini aldı. Kepi ikiye katlayarak apoletine koydu. Bunu taşımayı hiç sevmezdi.</p>
				<p class="normal1">Bir vızıltı dikkatini çekti.</p>
				<p class="normal1">Sinekler. Onlarca.</p>
				<p class="normal1">Ne olduğunu anlamak için toplandıkları çadırın kenarına doğru eğildi. İnce uzun bir çizginin üzerine konup kalkıyorlardı. Daha yakından baktığında, bunun eğri bir çizgi olduğunu fark etti, nokta, nokta... bir çarpı işareti. Gaz lambasını yakmak için kullandığı çakmağını yaktı ve alevini önüne doğru tuttu.</p>
				<p class="normal1">Kahverengi çizgiler bir şekil oluşturuyordu.</p>
				<p class="normal1"><span class="ideitalik">Kan! Bir kroki</span>...</p>
				<p class="normal1">Çadırının <span class="ideitalik">içinde</span> kanla bir çeşit harita çizilmeye çalışılmıştı.</p>
				<p class="normal1">Birden Frewin'in kafasında her şey aydınlığa kavuştu. Bu sabahki fermuar sesi. Katil. Bu oydu, bundan hiç şüphesi yoktu. Buraya kadar girmişti. Bu haritayı çizebilmek için. O buradaydı! Yanı başında! Frewin'le dalga geçercesine. Onu iç dünyasında, uykusunda küçük düşürürcesine.</p>
				<p class="normal1">Ve şimdi ormanda kendisini izlemesi için büyük bir çarpı işareti çizmişti. Kaynaşan sinekler ona yol gösteriyordu.</p>

		</body>
</html>