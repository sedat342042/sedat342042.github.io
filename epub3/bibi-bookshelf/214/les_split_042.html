<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_39"><br class="calibre4"/>   39   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Akşam güneşinin altın sarısı eğik ışıkları vitrayların renklerini kilisenin her köşesine yansıtıyordu. İncil kahramanları taş suretlerinden çıkıp dev bir kaleydoskopun içine girmişlerdi sanki.</p>
				<p class="normal1">Ann ensesini sıvazlayarak Katarina'ya yaklaştı.</p>
				<p class="normal1">"Şansı öldürmek ne anlama geliyor?"</p>
				<p class="normal1">Katarina sonuçlar ve hesaplarla karaladığı kâğıdı gösterdi.</p>
				<p class="normal1">"Size bunu ayrıntılarıyla mı açıklayayım, yoksa doğrudan konuya girelim mi?"</p>
				<p class="normal1">Ann şemaları, gezegen isimlerini, "yükselişte", "düşüşte" terimlerini inceledikten sonra başını salladı.</p>
				<p class="normal1">"Esasa gelelim."</p>
				<p class="normal1">"Özetlemek gerekirse yıldız haritalarını incelediğim üç adam da birkaç saat daha yaşasalarmış çok iyi bir gün geçireceklermiş. Veriler her defasında çakışıyor. Bunlar öyle günler ki, hangi işe ellerini atsalar büyük ihtimalle başarılı olacaklarmış. Büyük şans günleri diyelim isterseniz."</p>
				<p class="normal1">"Bu bir tesadüf olamaz mı?"</p>
				<p class="normal1">"Tesadüf nedir ki? Burada her şey çok açık. Bu çocuklar bana gelip hangi gün harekete geçmeleri gerektiğini sorsalar, bu günleri gösterirdim, yani öldürüldükleri günün ertesi gününü! Talihleri her alanda yaver gidecekti. Astrolojik anlamda bu onlar için şanslı gün olacaktı, her bakımdan mükemmel."</p>
				<p class="normal1">Ann düşünebilmek için volta atmaya başladı.</p>
				<p class="normal1">"Şans öldürülür mü? Bunu neden yapmış olabilir?"</p>
				<p class="normal1">"Orası benim işim değil."</p>
				<p class="normal1">Ann durdu.</p>
				<p class="normal1">"Bu alanda uzman olan herkes aynı sonuca mı varırdı?"</p>
				<p class="normal1">Katarina biraz öfkelenerek cevap verdi:</p>
				<p class="normal1">"Ayrıntıları atlamayan, dikkatli ve işine özen gösteren biriyse evet, bu sonuca varırdı. Bu benim kişisel yorumum, yıldızların konumlarına bakıyorum ve..."</p>
				<p class="normal1">"Tamam, size inanıyorum."</p>
				<p class="normal1">Frewin ana kapıyı açarak içeri girdiğinde, içeri dolan parlak ışık iki kadının da gözlerini kamaştırdı. Frewin kapıyı kapatarak koro bölümüne yaklaştı.</p>
				<p class="normal1">Ann'e hiç bakmadan "Yeni bir şey var mı?" diye sordu.</p>
				<p class="normal1">Ann başını Katarina'ya doğru çevirerek cevap verdi:</p>
				<p class="normal1">"Buna çok şaşıracaksınız."</p>
				<p class="normal1">Astrolog kısaca açıkladı: Şansın peşinde bir katil. Frewin kuşkuyla sekretere baktı.</p>
				<p class="normal1">"Ne yani?" dedi kadın. "Söylediklerim hoşunuza gitmedi mi? Astrolojiyi evde kalmış kadınların boş inancı gibi görüyorsanız bana başvurmanız gerekmezdi."</p>
				<p class="normal1">Frewin başını sallayarak "Sadece bu cinayetlerin arasında astrolojik bir bağlantı olması beni şaşırttı" dedi. "Mesele bundan ibaret. Bunun olabileceğine ihtimal vermiyordum. Bu aynı zamanda şuna işaret ediyor: Katil sizin bildiklerinizi bilen biri. Siz orduda böyle birini gördünüz mü?"</p>
				<p class="normal1">Katarina yüzünü buruşturdu.</p>
				<p class="normal1">"Hayır, bu bilgiler pazarda satılmıyor."</p>
				<p class="normal1">"Benden istediğiniz tüm gereçleri yanında taşıyan biri mi yani?"</p>
				<p class="normal1">Katarina astrolojik takvim tomarını eline aldı.</p>
				<p class="normal1">"Savaşa çıkmadan önce bu hesapları yaptıysa, yanına bir şey almasına gerek kalmamıştır. Kimi öldürmek istiyorsa, önceden hepsini hazırlamış ve elini kolunu sallaya sallaya gelmiş olabilir." Kaşlarını çattı. "Aman Tanrım! Sizinle böylesine iç karartıcı şeylerden söz ettiğime inanamıyorum!"</p>
				<p class="normal1">Frewin döndü ve tahtalara bakarak sonuca varmadan önce başını gayriihtiyari Ann'e çevirdi.</p>
				<p class="normal1">"Katil tesadüfen öldürmüyor. İşin kötüsü, başından beri kurbanlarının kim olacağını biliyor." Öfkeyle yüzünü buruşturdu. " Tekrar ve tekrar bunları incelememiz gerekiyor. Bunu neden yaptığını anlamamız lazım. "Ne istiyor, ne yaptığını düşünüyor?"</p>
				<p class="normal1">Ann 3. takımın zaman çizelgesinin ve üç cinayetin kronolojisini özetleyen tahtanın önüne gelerek Frewin'in görüş alanına girdi.</p>
				<p class="normal1">"Ya... ya hayatta kalmak için öldürüyorsa?" diye kekeledi.</p>
				<p class="normal1">Ardından parmaklarını not kâğıtlarında gezdirdi.</p>
				<p class="normal1">"Bakın! Birinci cinayet sefere çıkma emrini beklerken işlendi, çarpışmanın eli kulağındaydı. İkincisi, saldırıdan birkaç saat önce, seyir esnasında gerçekleşti. Daha sonra 3. takım cepheye gönderilene kadar hiçbir şey olmadı. Katil, çarpışmaya girileceği gün, takımındaki en şanslı adamları öldürüyor. Çarpışmanın ortasında, kurşunlardan ve toplardan kurtularak hayatta kalabilmek için şansa ihtiyaç yok mu?"</p>
				<p class="normal1">Frewin'in yüzü iyice gerilmişti, konuyu toparladı:</p>
				<p class="normal1">"Ne yani? Bu herif arkadaşlarının haftalık yıldız haritalarını biliyor ve en şanslı kendisi olsun diye çarpışma günleri en talihli olanları öldürmeye mi karar veriyor? Hayatta kalabilmek için? O zaman aradığımız bir psikopat değil, resmen bir deli!"</p>
				<p class="normal1">"Neden olmasın?" diye söze girdi Katarina. "Bu size mantıksız gelse bile, ben bunu tutarlı buluyorum! Evet, alçakça ve şeytanice ama tutarlı! En şanslı kendisi olsun diye rakiplerini ortadan kaldırıyor. Şans, teğmen, rüzgârın savurmasıyla sağa sola kendiliğinden yapışan bir bant değil. Bu, sürüyle astrolojik parametrenin bir araya gelmesine bağlı ve katil, bu günlerde başkalarının parametrelerinin kendisininkilerden iyi olduğunun farkındaysa, bunu değiştirmek için gerekeni yapıyor."</p>
				<p class="normal1">"Bu çocuk 'kendi şansını kendin yarat' sözüne farklı bir anlam kazandırıyor" dedi Frewin.</p>
				<p class="normal1">Keşiflerinden heyecanlanarak 3. takımın isim listesine doğru ilerledi. Bir sürü ismin üzeri çizilmişti.</p>
				<p class="normal1">"Bunu Matters yaptı" diye açıkladı Ann. "Dün geri dönmeyen askerler ve hastaneye gönderilenler. Üç ölü ve üç ağır yaralı."</p>
				<p class="normal1">Teğmen sütundaki tüm isimleri okudu.</p>
				<p class="indentmetin"> </p>
				<p class="indentmetin">– Yüzbaşı Lloyd Morris S</p>
				<p class="indentmetin">– <span class="calibre8">Teğmen Ashley Durrington</span> S</p>
				<p class="indentmetin">– Teğmen Philip Piper</p>
				<p class="indentmetin">– <span class="calibre8">Başçavuş Clive Bradley-Dodders</span> S</p>
				<p class="indentmetin">– Başçavuş Henry Clark S</p>
				<p class="indentmetin">– <span class="calibre8">Çavuş Piotr Kijlar</span> S</p>
				<p class="indentmetin">– <span class="calibre8">Çavuş Gabriel Rabin</span></p>
				<p class="indentmetin">– Çavuş (sıhhiyeci) Parker Collins S</p>
				<p class="indentmetin">– Onbaşı Douglas Regie S</p>
				<p class="indentmetin">– Onbaşı Adam Houdan</p>
				<p class="indentmetin">– <span class="calibre8">Er Frank Gazinni</span> S</p>
				<p class="indentmetin">– Er Vladimir Hriscek S</p>
				<p class="indentmetin">– Er Martin Clamps S</p>
				<p class="indentmetin">– Er Jeremy Brodus S</p>
				<p class="indentmetin">– Er Cal Harrison S</p>
				<p class="indentmetin">– Er Peter Brolin</p>
				<p class="indentmetin">– Er James Costello</p>
				<p class="indentmetin">– <span class="calibre8">Er Felipe Gonzalez</span></p>
				<p class="indentmetin">– Er John Traudel S</p>
				<p class="indentmetin">– Er Rodney Barrow S</p>
				<p class="indentmetin">– Er Steve Risbi</p>
				<p class="indentmetin">– Er John Wilker S</p>
				<p class="indentmetin"> </p>
				<p class="normal1">"Şimdi elimizdeki şüpheli sayısı on altıya indi. Belki de katil, ölenlerin arasındadır." Gözlerini Katarina'ya dikti. "Tüm bu adamların yıldız haritası çıkarılacak. Doğum tarihlerini ve doğum yerlerini size temin edeceğiz. Ve siz de bize çarpışma günlerinde en şanslı olanlardan en şanssız olanlara uzanan bir liste hazırlayacaksınız. Bu varsayım tutuyorsa, adamımız listenin üst sıralarındaki biri olmalı."</p>
				<p class="normal1">"Tamamen yanlış yerdesiniz" diye itiraz etti Katarina. "Bu işler böyle yürümez. Burada istatistikler değil, karşılaştırmalı doğrulamalar, çözümlemeler ve hayatın farklı kesimlerinde elverişli veya elverişsiz öğeler var! Sizin istediğiniz gibi liste yapılamaz!"</p>
				<p class="normal1">"O zaman bana elverişsiz öğelere sahip olanları söyleyin."</p>
				<p class="normal1">Katarina çaresizlikle içini çekti. Ann onun yardımına yetişti:</p>
				<p class="normal1">"Bu iş uzun günler alır."</p>
				<p class="normal1">Ann, Frewin'in sinirli olduğunu hissediyordu. onun yüzünden mi? Teğmenin gözleri büyük bir hızla notları tarıyordu. <span class="ideitalik">Hangi yöne gideceğini tayin edemiyor,</span> diye düşündü Ann. <span class="ideitalik">Artık hiçbir şeyden emin değil, ne çıkardığı sonuçlardan ne de nasıl davranması gerektiğinden</span>.</p>
				<p class="normal1">"Bu durumda üstünüzle konuşacağım" diye kestirip attı Frewin. "Ann, bizim yerimizi alacak MP ekibi için hazırlık yapmalıyım. 3. takımdaki herkesin isimleri, doğum tarihleri ve doğum yerleri hakkında tam bir liste hazırlayabilir misiniz?"</p>
				<p class="normal1">Ann'i uzaklaştırıyordu. Karşılaşmak, konuşmak zorunda kalmamak için kendisinden olabildiğince uzağa gönderiyordu. Ann öfkesinin kabardığını hissetti. Frewin'e her şeyi itiraf etmeye, ona elini uzatmaya hazırken, o sırtını dönüyordu. <span class="ideitalik">Hayır, böyle olmayacak, benden bu kadar kolay kurtulamazsın</span>.</p>
				<p class="normal1">Çok sinirlenmişti, öfkeden kuduruyordu. Bu öfkeden korkuyordu, çünkü bütün yakınlaşma çabalarının sonunu bu şiddetli öfke getiriyordu. Yavaş yavaş bir buz parçasına dönüşecekti. Frewin onun gözünde bir hiç olacaktı. Ve yerine buz gibi bir kayıtsızlık yerleşecekti.</p>
				<p class="normal1">Güneş yüzlerini aydınlatırken yeni bir katliam hazırlanıyordu.</p>
				<p class="normal1">Cinayetlerin en alçakçası.</p>

		</body>
</html>