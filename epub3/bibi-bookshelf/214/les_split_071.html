<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_67"><br class="calibre4"/>   67   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Ann, Frewin'le birlikte aşağı indi, bununla beraber teğmenin avlunun diğer ucunda gözden kaybolduğundan emin olmak için burada beş dakika kadar bekledi ve tekrar yukarı çıktı.</p>
				<p class="normal1">Odalarının bulunduğu kata çıkarken her katta farklı gürültülerin olduğunu fark etti. Savaş cephesinden getirilen yaralıların tedavi edildiği revire fısıltılar, talimatlar, inlemeler hâkimdi. İstihbarat biriminin bulunduğu ikinci katta telsizlerden gelen bip sesleri, mikrofonlarına eğilmiş operatörlerin fısıltıları duyuluyordu. Üçüncü katta ise bir avuç subay kendi aralarında tartışıyordu. Ann yukarı vardığında, rüzgârın uzayıp giden müziğinden başka bir şeyin duyulmadığı kendi boş katlarının kapısını itti. Koridorda yanan tek kandilin zayıf ama sıcak ışığı mazgallardan giren gri ışıkla kontrast oluşturuyordu. Koğuşların kapısı kilitli değildi. Ann beşinci koğuşa kadar yürüdü ve kapısını açtı. Açık kapıdan solgun bir ışığın geldiği oda karanlıktı. Ann bir kibrit kutusu bularak mumlardan birini yaktı. Monroe'nun odasında da diğerlerinde olduğu gibi çok az bir eşya vardı. Yatağını kusursuzca toplamıştı ve metal sandığı buradaki varlığının tek kanıtıydı.</p>
				<p class="normal1">Frewin'in hoşuna gitse de gitmese de, Ann endişelerinden bir türlü kurtulamıyordu. Ya kötülük içeriden geliyorsa? Conrad ile Larsson'ın öldürülmeleriyle ilgili ayrıntıları öğrenmek için MP'nin diğer üyeleriyle konuşmuştu. Her cinayette Monroe'nun bir işi vardı; yalnız başına bir yerlere göreve gitmişti... Bunlar doğrulanmış mıydı? Biraz kabaydı ve ekibin en öfkelisiydi. <span class="ideitalik">Yalnızlığı da seviyor mu? Hayır... Bu grupta zaten hepsi öyle</span>! Ann aklına gelen bir düşünceyle gülümsedi.<span class="ideitalik"> Başlarında Frewin gibi bir örnekle başka türlü olmaları mümkün değil</span>!</p>
				<p class="normal1">Şahsi eşyalarının bulunduğu sandığı açmak için eğildi. Özenle katlanmış giysiler. <span class="ideitalik">Bu herif ya manyak ya da askeri disipline kendini iyice kaptırmış</span>. Buruşmamalarına dikkat ederek giysileri yatağın üzerine çıkardı. Bunların altında bir kutu çikolata ve üç paket sigara buldu. Daha sonra erotik bir dergi. Monroe'nun içine bir şey saklamadığından emin olmak için sayfalarını karıştırdı. Bir şey yoktu. Yerine koyarken birdenbire bir suçluluk duygusuna kapıldığını hissetti. Monroe'nun özel hayatına girmişti. Saygısızca en gizli şeylerini karıştırıyordu. <span class="ideitalik">Bu bir araştırma. Röntgenci değilim. Evet, çok erdemli olduğum söylenemez ama röntgenci de değilim</span>!</p>
				<p class="normal1">Bunun üzerine sandığın dibine göz gezdirdi. Düşünmemek için hızla hareket ediyordu. Mektuplar: Monroe'nun akrabaları, kız kardeşi ve iki arkadaşı. Kız arkadaşı yok.</p>
				<p class="normal1">Ann içini çekti. Bu mektupları okumalıydı mı? Monroe'dan şüphelendiği için pişmanlık hissediyordu. Ne bekliyordu ki? Başka bir kesik kafa mı? İtiraflarını yazdığı bir defter mi? <span class="ideitalik">Başladığını bitir</span>.</p>
				<p class="normal1">Yazım hatalarıyla dolu, bazıları zor okunan mektupları gözden geçirdi. Savaştaki bir askerin, yakınlarıyla sıradan yazışmalarıydı.</p>
				<p class="normal1">Dizleri acıyan Ann yere oturdu.</p>
				<p class="normal1">Arkasından rüzgârın hafif esintisi devam ediyordu.</p>
				<p class="normal1">Monroe'nun aleyhinde hiçbir şey bulamamıştı, şüphe uyandıracak hiçbir şey.</p>
				<p class="normal1">Aniden giysilere doğru eğildi. Bir ipucu arayarak, bir kan lekesi bulmaya çalışarak hepsini özenle elden geçirdi. Yine bir şey bulamadı. Azıcık kurumuş topraktan başka bir şey yoktu. Eğilerek yatağın altına baktı. Orada da bir şey yoktu. Dolap, başucu komodini ve kürsü, hepsi bomboştu.</p>
				<p class="normal1">Ann doğruldu. <span class="ideitalik">Mademki buradasın, diğer odalara da bakmalısın.</span> Elinde küçük şamdanıyla dışarı çıkınca duraksadı. Frewin'in eşyalarını da karıştırmalı mıydı? Bu ne işe yarardı? Frewin'in şüpheli olması düşünülemezdi bile. Buna rağmen içindeki şüpheyi söküp atamıyordu. Bunun zaman kaybı ve ahlaksızlık olacağını fısıldayan sağduyusu ile bu fırsatı kaçırmak istemeyen hastalıklı bir merak arasında sıkışıp kalmıştı. Bu işi yapmak için bir özrü vardı<span class="ideitalik">. Bir bahane</span>! Bu, teğmene biraz daha yaklaşmasını sağlayabilirdi. <span class="ideitalik">Hayır, bunu yapamam. Buna hakkım yok</span>! Frewin, genç kadına açık davranmıyordu. Kendisi, Frewin'e açılmıştı, o ise bir duvardan farksızdı. Bu duvarın arkasına geçme fırsatını yakalamıştı, onun hakkında daha bir şeyler öğrenmek, meşru bir davranıştı.</p>
				<p class="normal1"><span class="ideitalik">Ben ona gerçekten kim olduğumu söyledim mi? Ne yaptığımı</span>?</p>
				<p class="normal1">Ann başını salladı, kendinden iğreniyordu.</p>
				<p class="normal1"><span class="ideitalik">Ergenlik dönemimden beri ahlaksız biri olduğumu bilse ne düşünürdü? Bunca zamandır arzularıma kendimi teslim ettiğimi? Arzularıma? Hayvani arzularıma, evet! Bir saat için bile olsa var olduğumu hissedebilmek, yalan da olsa sevildiğime inanmak için durmadan tanımadığım insanlarla yattığımı bilse? Bu katilleri kovalama nedenimin, içlerindeki karanlıklar olduğunu ve bunların beni çok çektiğini itiraf etsem ne derdi? Bir adamla yatmadığım takdirde depresyona girdiğimden bahsetsem? Bu denli sapık mıyım ben? Evet. Bunu ona söylemeli miyim</span>?</p>
				<p class="normal1">Teğmenin kapısının önüne kadar gelmişti.</p>
				<p class="normal1"><span class="ideitalik">Ne bekliyorsun? Oraya gireceğini pekâlâ biliyorsun, bunun için iyi ya da kötü sebepler bulmaya çalışma boşuna</span>.</p>
				<p class="normal1">Midesi düğüm düğüm olmuş bir halde içeri girdi. Kendinden iğreniyordu. Ergenlik döneminden beri hep böyle olmuştu. Depresyona girmemek için şefkat ve orgazm arayışlarıyla günahı içinde taşıyordu. Ama başka bir adamla geçirdiği her geceden sonra kendisinden daha fazla nefret ediyordu.</p>
				<p class="normal1">Ve cehennemi döngü bitmek bilmiyordu. O anlarda, özellikle akşam vakitleri her şeyi yapmaya hazır oluyordu. İlk önce korkunç bir yalnızlık hissediyor, ardından bacaklarının arasını bir sıcaklık kaplıyor ve nihayet şehvet beynine ulaşıyordu. Bu durumda hemen bir erkek bulması gerekiyordu. Deliliğinin içine onu da sokuyor, istediğini vermesi için ona yalan söylüyor, onu kullanıyordu. Hepsi birkaç saatliğine de olsa kendini unutmak içindi. Bu onun 'kötülüğü'ydü. Onu dünyanın dışında yaşamaya zorlayan bir lanetti, dengesini sağlaması da imkânsızdı, çünkü şafağın ilk ışıklarında utanma duygusu öne çıkıyor ve yanındaki adama sevgi duymak yerine ona acıyarak kaçıp gidiyordu. Bir ilişki bazen günlerce sürüyor ama hep aynı şekilde bitiyordu: Adam onda tiksinti uyandırıyordu.</p>
				<p class="normal1">Seneler geçtikçe Ann bu durumun çocukluğuna bir tepki olduğunu anlamıştı. Babasına. Sorunun ismini koymak hiçbir şeyi düzeltmemişti. Küçük bir kızken yaşam çizgisi altüst olmuştu, daha çok küçükken babası onu kötülüğün kıyılarına sürüklemişti ve Ann de oradan değişmiş olarak geri dönmüştü.</p>
				<p class="normal1">Daha ergenlik çağlarında bedeni tutuşmuş olarak.</p>
				<p class="normal1">Ann için tek bir gerçek vardı: Travmalar kötülüğe kapıyı açıyor ve kötülük bir kere kapıdan girdi mi zihne yerleşiyordu. Yaşamın kıvılcımını dengeleyen, bu kozmik kötülüktü. Evrim, yaşamı belirliyorsa, entropi de kötülüğü belirliyordu. Travmalar varoluşun bu kaotik yıkımına yardımcı oluyordu.</p>
				<p class="normal1">Ann içindeki bu karanlık gedikleri kapatmaya gayret etmişti. Bir kitaptan alınan şu cümlenin yardımıyla: "Hiçbir şey donup kalmaz. İnsan kendisinin efendisidir." Buna inanmak, bunu uygulayabilmek istiyordu.</p>
				<p class="normal1">Bedenini arzularına teslim etmeyi sürdürürken, bir çözümün, bir umudun peşinde, sürüyle insanla beraber olmuştu. Gecelik koşuşturmalarında biraz olsun durup dinlenebilmek umuduyla. İki sene öncesinde Yann Darshan'a rastlayana kadar. Onu sakinleştirmeyi başaran gizemli ve müşfik bir askerdi. İçgüdülerine teslim olmadan ilk defa bir <span class="ideitalik">ilişkiye</span> girebilmişti. Durum çok karışıktı, savaş devam ediyordu ve memleketten uzakta, cephedeydiler, bununla birlikte ilişkileri haftalarca sürmüştü. Yann bazen tuhaftı, ulaşılmaz, korkutucu biri oluyordu, ama bu hemen geçip gidiyordu. Daha sonra bir sabah Ann'e Yann'ı tanıyıp tanımadığı sorulmuştu. Ann'i önce bir istihbarat subayı, daha sonra da MP'dekiler sorgulamıştı. Yann ölmüştü. Son üç ayda beş kişinin öldürülmesiyle ilgili olarak kendisini tutuklamaya gelenlere ateş açmıştı. O bir katildi, bir seri katil. Zevk için öldürüyordu. Ann hiçbir şeyin farkına varamamıştı. En ufak bir şüphe bile düşmemişti içine. İşte o zaman Yann'ın neden hiç gözlerinin içine bakmadığını anladı. Ve canileri inceleme saplantısı böylece ortaya çıktı. Onlara olabildiğince yaklaşmak istiyordu. Ann bunun kurtuluşuna giden yol olduğunu kavramıştı. Katiller ne kadar aşağılık olurlarsa, içlerindeki karanlıklar da o kadar büyük olacaktı. Ann onların bakışlarını –içlerindeki uçurumun aynalarını– araştırarak, onlar gibi olup olmadığını anlayacaktı. Yaralanmış bir kız çocuğu muydu, yoksa insanlığı uçurumlara sürüklemek isteyen kötü bir kadın mı?</p>
				<p class="normal1">Bu yüzden MP bir sağlık ekibine ihtiyaç duyarsa kendisini haberdar etmelerini istemişti hemşirelerden. Cinayetle, şiddetle yüz yüze gelmek istiyordu. Ta ki bu uğursuz işe bulaşana kadar.</p>
				<p class="normal1">Şu son iki senede, gece ya da gündüz, kontrol edemediği güdülerine ara sıra yenilerek yaşamını devam ettirmişti. Craig Frewin'e rastlayana kadar. Onunla beraberliği süresince bu güdüleri zayıflamıştı. Belli bir yere <span class="ideitalik">odaklanmıştı</span>. Saplantılı arzusu tamamen Frewin'e yönelmişti. İstediği her şey onda vardı. Sadece onda, başkasında değil. Arzusunu tatmin ettikten sonra bile ona dönmek istiyordu. Onda diğerinden alınan hazzı görmüş, bencilce alınan hazdan uzak, paylaşılan bir zevk bulmuştu.</p>
				<p class="normal1">Ann, teğmenin sandığını açmaya koyuldu. Kendiliğinden, neredeyse istemsiz hareketlerle yapıyordu bunu. Neden korkuyordu? Bir katilin çekiciliğine kapılmış olmaktan mı? Peşinde oldukları katilin Frewin olması mümkün müydü? Kendilerinden daha kurnaz bir katil. Oyun oynamayı seven. Kendi sürek avını düzenleyen bu tür bir kişilik için, araştırmaların merkezinde olmaktan daha keyif verici ne olabilirdi?.</p>
				<p class="normal1"><span class="ideitalik">Bundan vazgeçmeliyim. İmkânsız, o olamaz</span>.</p>
				<p class="normal1">Kendisini rahatlatmaya mı çalışıyordu? Oysa Yann onu bir güzel oyuna getirmişti...</p>
				<p class="normal1"><span class="ideitalik">Ama o zaman bugün olduğum gibi değildim. Hiçbir şey bildiğim yoktu</span>.</p>
				<p class="normal1">O kadar farklı mıydı?</p>
				<p class="normal1">Frewin'in sandığında okuyacağı kitaplar, kalemler ve not defterleri vardı. Psikoloji kitapları ve Conan Doyle'dan iki roman.</p>
				<p class="normal1">Ann'in parmakları sandığın dibine serili mektuplara değdi. Onlarca. Neredeyse yüze yakın. Hepsi aynı adrese yazılmış: Patty Frewin, karısı.</p>
				<p class="normal1">Ann metal kapağı kapattı.</p>
				<p class="normal1">Bir hayaleti seven bir adama nasıl âşık olabilirdi?</p>
				<p class="normal1"><span class="ideitalik">Âşık olmak</span>... En nihayet itiraf etmişti bunu.</p>
				<p class="normal1">Ann içini çekerek dışarı çıktı. Ne bekliyordu?</p>
				<p class="normal1">Kendisine mi, Frewin'e mi kızgın olduğunu bilemeden kendi kapısının önünden geçti.</p>
				<p class="normal1">Yan tarafında Matters'ın odası vardı.</p>
				<p class="normal1">Gözlerini sürekli kendisinden kaçıran genç çavuş.</p>
				<p class="normal1">Oraya da girmeliydi. <span class="ideitalik">Zayıf biri. Larsson ve Baker gibi devleri öldüremez, Rosdale'in cesedini yemekhanedeki kasap çengellerine asması ise imkânsız</span>!</p>
				<p class="normal1">Yine de kimse ihmal edilmemeliydi.</p>
				<p class="normal1">Elindeki mumla odaya girdi. Yatak üstünkörü düzeltilmişti. <span class="ideitalik">Ya da yeni bozulmuş.</span> Ann, sandığını yatağın altına saklayan tek kişinin Matters olduğunu fark etti. Küçük şamdanını başucu komodininin üzerine koyarak sandığı demir kulplarından tutup kendine doğru çekti. Küçük bir asma kilidi vardı. Şansına açıktı. Matters sandığını sadece bir yerden bir yere giderken kilitliyor olmalıydı, dışarıya her çıktığında değil. Sandığı açtı. Giysiler, İncil... İlk bakışta doğal görünen şeyler.</p>
				<p class="normal1">Sonra ahşap bir taban.</p>
				<p class="normal1">Açmakta zorluk çekmediği çift katlı bir taban.</p>
				<p class="normal1">Merak uyandıran garip bir nesne ve kahverengi deri kaplı bir not defteri. Ann burada yeni bir düzenleme yapılmış olduğunu fark etti, tozun içinde parmak izleri seçiliyordu.</p>
				<p class="normal1">Matters günlüğünü ve kayışında kurumuş kan lekeleri olan kamçısını saklıyordu.</p>

		</body>
</html>