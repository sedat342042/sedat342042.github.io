<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_60"><br class="calibre4"/>   60   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Korku motorların en güçlüsüdür.</p>
				<p class="normal1">Korku insanı değiştirir. İnsanı yok edebilir veya dokunulmaz kılabilir. Korku zihni güçlendirir ya da çorbaya çevirir. Köleleştirmenin aracıdır, sınırı yoktur. Korkuyu denetleyen, insanı da denetler, hatta büyük kitleleri de.</p>
				<p class="normal1">Matters bunu yaşamıştı. Korku tüm bedenini sarmıştı, şuurunu yok etmiş, öldüğünü sanmasına yol açmıştı. Beynine bir kurşun yediğini sanıyordu ama kurşun sadece kaskında sekmişti. Hayattaydı. Tek bir çiziği bile yoktu. Tıpkı, saldırının başında tökezleyip bir yerlere tutunmaya çalışırken kendinden geçen Monroe gibi. Kendine gelirken her şey sona ermişti bile. Conrad'sa, arkadaşlarına ateş açılmadan önce düşman devriyeyi arkadan bastırmıştı. Başlangıçta, çevrelerinden dolanarak saklanmaktan başka çare bulamamıştı. Monroe, arkadaşlarının kanıyla çizilmiş şekli göstermek için teğmene bağırmamış olsaydı, devriye onların farkına bile varmayabilirdi. Conrad onların kuşkuyla irkildiğini görmüş ve arkadaşlarına haber veremeden arkalarından yaklaşmıştı. İki el bombası düşmanların ruhlarını teslim etmesine yetmişti, hayatta kalanları da hafif makinelisiyle biçmişti. Az geride kalmış bir düşman askeri karşılık verince, Conrad onun da hesabını görmek için son el bombasını fırlatmıştı.</p>
				<p class="normal1">Cesetlerin arasında yürürken birinin hâlâ canlı olduğunu fark etmişti. Onun da işini tabancasıyla bitirmişti. Tek bir kurşun.</p>
				<p class="normal1">İlk dakikalarda başarısıyla sarhoş gibi olmuş, ama daha sonra kötüye işaret bir suskunluğa gömülmüştü.</p>
				<p class="normal1">Frewin herkesi çukurlarından daha sıcak olmayan, arka arkaya sıralanmış çadırlardan oluşan hastaneye götürmüştü. Monroe ile Matters tüm itirazlarına rağmen muayene edilmiş ve Frewin de, Drake Bölüğü'nden adamlarla ormandaki açık alana geri dönmüştü. Akşama doğru üzerine haki bir örtü serilmiş sedyeyle geri geldiler. Bir saat sonrasında tüm MP ekibi karargâhlarında, çam ağaçlarının arasındaki derin bir çukurda toplandı.</p>
				<p class="normal1">Kış mevsiminde hava şimdiden kararmıştı; ormanda yer yer portakal rengi ışıklar titreşiyordu. Beyaz örtünün yüzeyinde parıldayan gözenekler ve dondurucu soğukta hayatta kalabilmek için minik ateşlerin etrafında toplanmış küme küme askerler... Bu küçük alevleri tutkuyla izlerken birbirlerine sokuluyor, umutlarını bunlara bağlamış gibi, sönmemeleri için dua ediyorlardı.</p>
				<p class="normal1">Frewin nöbet tutan iki askeri selamlayarak çukurların arasından yol aldı ve iki gaz lambasının yandığı MP barınağına ulaştı. Frewin çukura indiğinde Matters, Donovan, Conrad ve Monroe'nun soluk yüzlerini gördü. Dört adam... İşte ona kalan sadece bunlardı. Diğer dördü bu uzun savaşta teker teker can vermişlerdi: Clauwitz, Forrell, Baker ve Larsson. İki haftadan beri, destek kuvvetlerinin gönderileceği söyleniyordu. Neyse ki Yüzbaşı Stanley'nin ekibi –bu alaya tayin edilmiş bir başka MP birimi– işlerin önemli bir kısmını üstlenmişti. Frewin hem tabure hem masa vazifesi gören boş mühimmat sandıklarından birinin üzerine oturdu. Adamları battaniyelere sarınmıştı.</p>
				<p class="normal1">"Lafı uzatmaya niyetim yok" diye söze başladı. "Ciddi bir sorunumuz var."</p>
				<p class="normal1">Frewin birbirlerine attıkları bakışları hemen fark etti, bunun hakkında aralarında daha önce konuşmuş olmalıydılar.</p>
				<p class="normal1">"Larsson öldürüldü ve bunu yapan düşman değil. Kanıyla oraya çizilen simge de tesadüf değil. Larsson'ın seçilmiş olması da."</p>
				<p class="normal1">"Seagull'da işlenen Rosdale cinayeti gibi" dedi Matters iç karartıcı bir ses tonuyla.</p>
				<p class="normal1">"Evet ve bu simgeyi bilenler de çok fazla değildi."</p>
				<p class="normal1">"Biz ve Matmazel Dawson" diye belirtti Matters.</p>
				<p class="normal1">"Doğru" diye karşılık verdi Frewin kuşkulu bir tavırla.</p>
				<p class="normal1">"Ve Subay Coolidge. O da gemideydi."</p>
				<p class="normal1">Frewin neredeyse hiç saçı kalmamış otuz yaşlarındaki adamı anımsayarak başını salladı. Matters'ın bu iş üzerinde uzun zamandır kafa yorduğu belli oluyordu.</p>
				<p class="normal1">"Coolidge'in bu işe karışmış olması düşünülemez bile" diye itiraz etti teğmen.</p>
				<p class="normal1">"Neden?" diye sordu Monroe dudaklarının arasında bir sigarayla.</p>
				<p class="normal1">"Çünkü biz burada donarken o hâlâ gemide olmalı, buradan yüzlerce kilometre uzakta."</p>
				<p class="normal1">"Ya Matmazel Dawson?" diye sordu Matters.</p>
				<p class="normal1">Suçlayıcı ifadesi Frewin'in hoşuna gitmedi ve onu korumak için biraz acele etti.</p>

				<p class="normal1">"Onun gerçekten bu işi yapabileceğini mi düşünüyorsunuz? Larsson'la aralarındaki farkı bir düşünsenize! Hayır ve işte bu nedenle ciddi bir sorunla karşı karşıyayız."</p>
				<p class="normal1">Adamlarına dikkatle bakmak için gözlerini kaldırdı. Kimse ondan gözlerini kaçırmadı. Hepsi ne demek istediğini gayet iyi anlamıştı. Larsson öldürülmemişti, <span class="ideitalik">katledilmişti</span>.</p>
				<p class="normal1">"Bunu ona kim yaptıysa üstüne çökeceğiz ve bunu ona fena halde ödeteceğiz!" diye bağırdı Monroe. "Ve burada dava mava yok, sadece o ve biz!"</p>
				<p class="normal1">"Hayır, Monroe! Böyle konuşmak yok! Kan davası gütmüyoruz" diye onu azarladı teğmen.</p>
				<p class="normal1">Azarlanan asker, dişlerinin arasından bir şeyler geveleyerek battaniyesine iyice sarındı. Frewin adamlarının iyi durumda olmadıklarını biliyordu. Bugün yaptıklarından sonra Conrad'ın karanlık bakışları, Monroe'nun zor tuttuğu öfkesi ve diğer ikisinin durgunluğu Frewin'i endişelendiriyordu. Ama oturup bekleyecek halleri yoktu, bu bir savaştı ve Larsson diğerleri gibi can vermediyse bile, o da cephede hayatını kaybetmiş diğer askerler gibi kabul edilecekti. Bu savaşta herkes bir veya birkaç arkadaşını er geç kaybedecekti.</p>
				<p class="normal1">"Larsson teşhir edilmişti" diye duygulu bir sesle söylendi Matters.</p>
				<p class="normal1">Frewin gözlerini ona dikti. Cesedin halinden ziyade onu tedirgin eden de bu noktaydı zaten.</p>
				<p class="normal1">"Ve bu bize ne anımsatıyor?"</p>
				<p class="normal1">"Hriscek öldü. Kurtlar onu yemiştir bile!" diye itiraz etti Donovan.</p>
				<p class="normal1">"Bundan hiçbirimizin şüphesi yok" diye kabul etti Frewin. "Hepimiz ondan artakalanları gördük: şişmiş yüzü ve yanmış uzuvları. Bu da bize fazla bir seçenek bırakmıyor."</p>
				<p class="normal1">Matters battaniyesinin altında omuzlarını silkerek "Evet" dedi. "Hiçbir seçeneğimiz yok! Bunu Larsson'a kim yaptı?"</p>
				<p class="normal1">"Dişilik simgesi hakkında bir şeyler bilen biri" diye açıkladı Frewin. "Hriscek'in kurbanlarını sergilemeyi sevdiğini bilen biri."</p>
				<p class="normal1">Ses tonları yükseliyordu.</p>
				<p class="normal1">"Ama bunu bizden başka bilen yok" diye karşılık verdi Matters.</p>
				<p class="normal1">"O zaman soruşturmayı tekrar gözden geçirmemiz gerekiyor. İki seçenek var: Ya Hriscek katil değildi..."</p>
				<p class="normal1">"Bu imkânsız!"</p>
				<p class="normal1">Frewin sözünün kesilmesine aldırmadan devam etti:</p>
				<p class="normal1">"Ya da bir suç ortağı vardı."</p>
				<p class="normal1">Gaz lambalarının aşağıdan vuran ışığı yüzlerinde gölge oyunları yapıyor, onlara endişe verici bir görünüm veriyordu.</p>
				<p class="normal1">Donovan söze girdi:</p>
				<p class="normal1">"Siz iki sapığın bir araya gelmesinin, birbirlerinin farkına varmalarının ve sapık hayallerini beraberce gerçekleştirmelerinin neredeyse imkânsız olduğunu söylemiştiniz. Bize söylediğiniz aynen buydu."</p>
				<p class="normal1">"Evet, biliyorum. Ama bu bana hâlâ imkânsız gibi gelse bile, artık bu seçeneği de göz önünde bulundurmamız gerekiyor, belki de yanıldım. Cinayetler çok özgün, hepsinin ortak bir yönü var: yoksunluk duygusu, sisteme ve kadına karşı bir nefret... Ve bu cinayetlerin öylesine karmaşık bir yapıları var ki, bunların iki beynin ürünü olduğuna bir türlü inanamıyorum. Rastlaşan iki sapık, birisi diğerini yönetse bile birlikte sapık projeler oluşturuyor. Bu durumda cinayetlerde bazı farklılıklar bulmamız gerekirdi, biraz ondan biraz bundan... Kanın lisanı! Bir daha yineliyorum beyler: Birisi bir diğerini öldürüyorsa mutlaka kişiliğinin bir kısmı ve hareketlerinin nedenleri cinayetine yansır."</p>
				<p class="normal1">"O zaman ne?" diye öfkeyle sordu Conrad.</p>
				<p class="normal1">Bu yaslı ortamda bu açıklamalar onu fazlasıyla yormuştu.</p>
				<p class="normal1">"Hriscek'in bir suç ortağı yoksa ve o da öldüyse, bunu kim yaptı?"</p>
				<p class="normal1">Donovan "Belki Hriscek katil değildi!" dedi. "Öyle ya da böyle bizi yanılttılar."</p>
				<p class="normal1">"Altı ay boyunca öldürmekten vaz mı geçti yani?" diye sesini yükseltti Monroe. İkna olmamıştı.</p>
				<p class="normal1">"Eğer onun kim olduğunu teşhis etmeye çok yakınlaşmışsak, evet" diye fikrini söyledi Matters. "Hriscek'i suçlamamız için iğrenç bir plan yaptı ve bizden kurtulduktan sonra, yeniden başlamak için her şeyin sakinleşmesini bekledi."</p>
				<p class="normal1">Çavuş, teğmenine bakarak kendisine destek aradı. Frewin ise farklı olasılıkları hesap ederek düşünüyordu.</p>
				<p class="normal1">"Ne olursa olsun çok dikkatli olmanızı istiyorum" dedi. "Gruplar halinde hareket edebilmek için sayımız çok az ve göreve devam edebilmek için her birinize ihtiyacım var. Yalnız kaldığınızda temkini elden bırakmayın. Bizi bir altı ay daha bekletmemesini umarak Toddwarth'tan destek kuvvet isteyeceğim. Şimdilik ihtiyatlı olalım."</p>
				<p class="normal1">"Hepsi bu mu?" diye şaşkınlıkla sordu Donovan. "Larsson'ın ölümünü soruşturmayacak mıyız?"</p>
				<p class="normal1">"Cinayeti ve müdahalemizi rapor ettim" diye açıkladı Frewin. "Bu işle meşgulüm."</p>
				<p class="normal1">"Raven Bölüğü Larsson'ı bulduğumuz yere en yakın pozisyondaydı" diye konuştu Matters. Sesinde bir öfke seziliyordu.</p>
				<p class="normal1">"Ve Larsson oradan geliyordu. 3. takım hemen yakınındaydı. Her şey yeniden başlıyor."</p>
				<p class="normal1">Ormanın garip sessizliğinde bir müddet suskun kaldılar. Askerlerin varlığı, etraftaki hayvanların kaçıp gitmesine yol açmıştı.</p>
				<p class="normal1">"Son bir olasılık daha var" dedi Monroe ciddi bir sesle. "Ya katil aramızdan biriyse?"</p>
				<p class="normal1">Ormanın sessizliğinden bile daha tuhaf bir sessizlik oldu ama kimse buna aldırmadı. Birbirlerine baktılar, gölgelerin farklılaştırdığı yüzlerle.</p>
				<p class="normal1">Canavarın yüzleriyle.</p>

		</body>
</html>