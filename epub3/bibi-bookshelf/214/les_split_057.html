<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_54"><br class="calibre4"/>   54   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Ağır çan inlerken kilisenin içi alev alev yanıyordu. Muazzam bir ateş içerideki vitrayları aydınlatarak, kutsal sahneleri parlak renklere büründürüyor, can çekişen azizleri canlandırıyordu.</p>
				<p class="normal1">Ann ayak bileğindeki yaraya rağmen koşarak oraya vardı. Frewin ve ekibi onun arkasından geliyordu. Hepsi birden kilise avlusunda donup kaldılar.</p>
				<p class="normal1">Devasa bir çenenin açılıp kapanırken çıkardığı çatırtılarla kubbeye doğru alçalıp yükselen alevler, bulundukları yerden bakıldığında sahını kavuruyormuş gibi görünüyordu. Ann, hâlâ çan kulesinde bulunan Hriscek'i düşününce büyük bir endişeye kapıldı: Cehennem, hizmetkârını almaya gelmişti. Konuşmasını istemeyen cehennem. Ellerinde hiçbir şey kalmayacaktı. Hriscek, Ann'in kovaladığı şanstı, kendi içindeki koyu gölgeleri aydınlatarak karanlıkları delmesine yarayacak bir şans. Ve bu şans yok oluyordu.</p>
				<p class="normal1">Kapıya doğru atıldı.</p>
				<p class="normal1">Frewin haykırdı:</p>
				<p class="normal1">"Ann! Oraya girmeyin!"</p>
				<p class="normal1">Ann onu dinlemeyip alevler içindeki binaya dalınca, Frewin de peşinden atıldı.</p>
				<p class="normal1">Yarı açık kapıdan cehennemi bir sıcak geliyordu. Frewin koyu bir sıvının üzerine basarak kaydı. <span class="ideitalik">Kan</span>. Bir kan gölü. Adamlarına dönerek bağırdı:</p>
				<p class="normal1">"Hemen sıhhiye personelini çağırın ve yangının yayılma tehlikesine karşı etraftaki herkesi uzaklaştırın. Hemen!"</p>
				<p class="normal1">Onların cevabını dinlemeden yeniden ateşin içine daldı.</p>
				<p class="normal1">Yakıt varilleri yerlere devrilmişti, dalgalı ve tehlikeli mavi bir denizin üzerinde kızıl sorguçlar yükseliyordu. Frewin, başını ıslak bir bezle sarmış Ann'in, tutuşmuş bir kemerin altından geçtiğini gördü. Ona doğru atılmak istedi, kutsal suyla kendini ıslattı ve bu baş döndürücü girdabın içinde hemşireye yetişebilmek için koştu. Tutuşmuş kemerin altından geçerken, kilise başının üstünde çatırdamaya devam ediyordu. Frewin başını yukarı kaldırdığında, bütün ahşap korkulukların ateş almış olduğunu gördü. Alevler sahının üstünde, orgu gözlerden saklayan devasa panoların bulunduğu bölgenin yarısını sarmıştı. Kilisenin üst kısmını olağanüstü bir kızıllık kaplamıştı, balkonlardan fışkıran alevler o kadar yükseğe tırmanıyordu ki, yukarıda kavurucu bir gökyüzü oluşmuştu.</p>
				<p class="normal1">Ateş binayı kemirerek büyük bir gürültüyle yutuyordu. Her şeyi yalayıp yutan, milyonlarca dilin homurtusu kulakları sağır ediyordu. Ahşap canını kurtarmak için çatırdıyor, taş yarılıyor ve camlar ardı ardına patlıyordu. Alevler önüne geleni mideye indiriyordu.</p>
				<p class="normal1">Bir kiriş yerinden koptu ve etrafa kıvılcımlar saçarak Frewin'in önüne düştü.</p>
				<p class="normal1">Teğmen kendisini koruyabilmek için iki büklüm oldu.</p>
				<p class="normal1">Islak giysilerine rağmen sıcaklık dayanılmaz bir hal almıştı. Bu parlak karmaşada Ann'i ararken kendini sakınmak için bir kolunu yüzüne siper yapmıştı. Genç kadın ortada görünmüyordu.</p>
				<p class="normal1">"Ann!" diye bağırdı boşuna.</p>
				<p class="normal1">Alevlerin şenliği sesini boğuyordu. Frewin ilerlemeye devam edecekken yere uzanmış bir şekil fark etti. Bacaklar.</p>
				<p class="normal1">Yanına koştuğunda, bunun ana girişte nöbet tutan asker olduğunu fark etti. Boynunda boydan boya ıslak bir yara vardı, boğazı kesilmişti. Frewin etrafında fazla kan olmadığını gördü. <span class="ideitalik">Buraya sürüklenmeden önce dışarıda öldürülmüş</span>.</p>
				<p class="normal1">Daha fazla beklemeden, Ann'in gözden kaybolduğu koro bölümüne doğru koştu. Buradaki duvarların sıcaklığı daha azdı. Frewin hemşireyi görebilmek için kendi etrafında döndü. Daha çok kenarlardan yayılan alevler henüz platforma ulaşmamıştı. Bir kapı gıcırdayınca Frewin oraya doğru döndü. Koro bölümünün dibinde, çan kulesine açılan iki kapı da açıktı. Baker hâlâ hayatta olabilirdi. Frewin, kendisine en yakın merdivenlerden yukarı çıkmaya hazırlanırken, tüm kilisede şeytani bir senfoni yankılandı.</p>
				<p class="normal1">Uğursuz boğuk bir ezgi kıyımı kutsuyordu sanki. Org kendi kendine çalıyordu. Ateş bakır boruların içine havayı üfleyerek farklı yükseklikte notalar çıkarıyordu.</p>
				<p class="normal1">Frewin, küçük kuleye çıkmak için merdivenlere yaklaştı. Yüzünün yakınındaki bir taş boğuk bir çatırtıyla patladı.</p>
				<p class="normal1"><span class="ideitalik">Silah sesi</span>. Kendini yere attı. Başka bir patlama sesi daha duyuldu ve kurşun bir metre kadar yakınına saplandı. Frewin kendisini koruyabilmek için bir köşesinden tutuşmaya başlayan kürsünün arkasına doğru yuvarlandı. Silahını çıkararak emniyetini açtı. Ateş karşısından geliyor gibiydi, ayin odasından. Sağ yanında bir şey tütüyordu, oraya bir göz attı. Alevler Bakire Meryem'in boyalarını eriterek yanağına siyah gözyaşları akıtıyordu.</p>
				<p class="normal1">Ve yeniden ateş edilmeye başlandı.</p>

		</body>
</html>