<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_45"><br class="calibre4"/>   45   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Ani bir refleksle tırnaklarını duvara geçirerek ipi tuttu. Tırnakları ters döndü, acıyla korkunç bir çığlık attı.</p>
				<p class="normal1">Fenerin elinden kaydığını gördü ama dikkatini dengesini sağlamaya verdi. Kendisine doğru yükselen kolun birkaç santimetre uzağında dengesini sağlamıştı.</p>
				<p class="normal1">Fener kırmızımsı suya düşerken boğuk bir ses çıkardı. Işığı yüzeyin altındaki hareketlenmeleri aydınlattı.</p>
				<p class="normal1">Ann başka organlar gördü. Gövdelere bağlı bacaklar ve soğuk gözlerini ona diken yüzler.</p>
				<p class="normal1">Hepsi de parçalanmıştı.</p>
				<p class="indentmetin"> </p>
				<p class="normal1">Frewin evden tam çıkmıştı ki, Ann'in uzaktan, çok uzaktan gelen çığlıklarını işitti. Baker ile Conrad da ahırdan çıkarken çığlığı duydular. Sesin geldiği tarafa doğru fırlamadan önce bir an donup kaldılar.</p>
				<p class="normal1">Philip ile Larsson kuyunun ağzına doğru eğilmişlerdi. Frewin oraya doğru koştu.</p>
				<p class="normal1">"Ann!" diye bağırdı ciğerlerini yırtarcasına.</p>
				<p class="normal1">Kuyunun dibinden gelen ışık aniden kaybolmuştu.</p>
				<p class="normal1">"Ann!"</p>
				<p class="normal1">"Buradayım, buradayım."</p>
				<p class="normal1">Zayıf ve korku dolu sesi sanki otuz metre uzaktan geliyordu.</p>
				<p class="normal1">"Beni dışarı çekmeniz gerekiyor" diye devam etti aynı korkulu ses tonuyla. "Suyu karıştırdım ve sıkışıp kalmış olan parçalar ortaya çıktı. Çıkarın beni."</p>
				<p class="normal1">Frewin onda hiçbir panik havası olmadığını, ancak çocuksu bir korku içinde olduğunu sezdi. Larsson'la birlikte manivelayı kavradı ve birlikte döndürmeye başladılar. İp tehditkâr gıcırtılarla sarılmaya başladı.</p>
				<p class="normal1">Sonunda Ann göründü, dudakları sımsıkı kapalıydı.</p>
				<p class="normal1">Frewin onu tek bir hamlede yukarı alarak bu korkunç çukurdan kurtardı. Genç kadının parmakları kan içindeydi. Tırnaklarının çoğu kırılmıştı.</p>
				<p class="normal1">"Tamam, her şey yolunda" diye fısıldadı genç kadın.</p>
				<p class="normal1">Ama gözleri yaşlarla doluydu.</p>
				<p class="normal1">"Her şey yolunda" diye tekrar etti. "Çok ceset var. Çok fazla. Onları çıkarmak gerekecek."</p>
				<p class="indentmetin"> </p>
				<p class="normal1">Yaşları on ile on beş yaş arasında değişen üç oğlan ve babaları sedyelere kondu. Yüzlerinde hiç renk kalmamıştı, derileriyse kayış gibi olmuştu. Boğazlarında kocaman delikler açılmıştı. Kuyunun kenarındaki bolca kandan da anlaşılacağı gibi kuyuya atılmadan önce domuz gibi boğazlanmışlardı.</p>
				<p class="normal1">Üstleri örtülen iki kadın da sedyelerle dışarı çıkarıldı. Frewin büyük ölçüde zedelenmiş çıplak bedenlerinden artakalanların görünmemesine dikkat etmişti.</p>
				<p class="normal1">Frewin'in isteği üzerine, dört sedye taşıyıcısıyla birlikte bir Kızılhaç kamyonu gelmişti. Altı cesedi kamyonun arkasına taşıdılar.</p>
				<p class="normal1">Bir eli sarılan Ann, askeri ambulansla birlikte yanlarına gelen Matters ile Frewin'in arasında duruyordu.</p>
				<p class="normal1">"Matmazel Dawson'la aynı fikirdeyim" dedi Matters. "Kuyuyla ev arasında gidip gelen ayak izleri tek bir kişiye ait. Defalarca kontrol ettim."</p>
				<p class="normal1">Frewin düşünceli bir ifadeyle başını salladı.</p>
				<p class="normal1">"Gece yarısı hepsi uykudayken çiftliğe geldi. Kapı açık olduğundan fazla uğraşmasına gerek kalmadı. Önce ahıra bir göz attı. Conrad aletlerin dağılmış olduğunu söyledi ve öyle görünüyor ki içlerinden biri eksik. Katil bir çekiç almış ve bunu odalardan birinde bırakmış. Büyük ihtimalle en küçük çocukla başlamış; çocuğun kafasını yastığa bastırarak onu örtüyle boğmuş. Daha sonra aynı işlemi diğer çocuklara da uygulamış ve daha sonra kıza gitmiş. Anne ve babayla da işini bitirmiş. Çekici, adamın kafatasını parçalamak için kullanmış. Kemiği un ufak etmek, metali beynin içine kadar gömebilmek için son derecede sert vurmuş."</p>
				<p class="normal1">Ann irkildi. Frewin gereksiz detaylara giriyordu. Sonra teğmenin vardığı sonuçları yüksek sesle dile getirdiğini fark etti. Sabit bakışları kendini hâlâ odadaymış gibi hissettiğini gösteriyordu. İyi bir gözlemci olarak, cinayet mahallerinden, izlerden ve cesetlerden yola çıkarak olayların kronolojisini çıkarıyordu. Kanın lisanı.</p>
				<p class="normal1">"Ve bir çekiç darbesi daha" diye sözlerine devam etti Frewin. "Bu sefer dehşet içinde uyanan kadının yüzüne. Babayı öldürmek için vakti var, yine çekiçle, pratik ve tahrip edici bir alet. Çekiç darbelerinin etkisiyle tavana ve duvarlara kan sıçramış. Anne de aynı şekilde katlediliyor ama burada icraatını bir şişeyle bitirmiş. Şişe odada, komodininin üzerinde duruyor olmalı. Orada bulunan herhangi bir nesneyi de kullanabilirdi. Annenin cinsel organına sokmuş ve sonuna kadar içine girmesi için çekiçle dibine vurmuş, bu da camdaki derin çatlakları açıklıyor."</p>
				<p class="normal1">Ann mide bulantısını engellemek için derin bir nefes aldı. Matters hiç etkilenmemiş gibi duruyordu.</p>
				<p class="normal1">"Katil bunu yaparken kadın hâlâ canlıydı" diye ilave etti Frewin. "Örtülerde çok fazla kan var; bu, kalbinin hâlâ attığını gösteriyor. Katil bundan sonra bir kemerle boğazını sıktığı genç kızın odasına yöneldi. Kız henüz ölmemişti, sadece sersemlemişti. Onu anne ile babasının odasına sürükledi ve orada boynundaki kemeri sıkarken bir taraftan da bıçakla tecavüz etti. Öldürene kadar."</p>
				<p class="normal1">"Tanrım!" diye mırıldandı Ann. "Neden bu kadar vahşet?"</p>
				<p class="normal1">"Evet, bu dikkate alınmalı" dedi Matters. "Bu şimdiye kadar çıkardığımız kişilik profiline uymuyor. Bu sefer bir mizansen de yok; ölümlerin sonuna kadar beklemiş, hatta bundan aldığı zevki uzatmış."</p>
				<p class="normal1">Frewin adamlarının yaktığı lambalarla aydınlanan eve baktı.</p>
				<p class="normal1">"Doğru. Bir sürü değişiklik yapmış."</p>
				<p class="normal1">Frewin yorgunluktan ve gerginlikten kızarmış gözlerini Matters'ınkilere dikti.</p>
				<p class="normal1">"Tek başına koca bir aileyi nasıl katletmiş?" diye itiraz edercesine sesini yükseltti çavuş. "Sedye taşıyıcılarla birlikte merdivenleri çıktım. Basamakların gıcırtısı bile yeter. Bunun insanları uyandırması gerekirdi."</p>
				<p class="normal1">"Odalarda oturak ve tuvalet yok" dedi Frewin. "Geceleri ihtiyaçlarını gidermek için aşağıya iniyorlardı. Böylece basamakların gıcırdaması kimseyi huzursuz etmedi, bu alışık oldukları bir şeydi. Katil, anne ve babanın kafalarını parçalamadan önce çocukları boğarken mümkün olduğunca sessiz davranmış olmalı."</p>
				<p class="normal1">Matters hayranlıkla teğmeninin yüzüne baktı. Onu bu denli başarılı kılan bu etkili muhakeme yeteneğiydi. Teğmen Frewin ayrıntıları hemen yakalıyor ve bunlardan gerekli sonuçları çıkarıyordu. Koridorda tuvaletin bulunmaması, odalarda oturakların olmaması, gece basamaklardaki gıcırtılara alışık olunması... Bir saniye içinde yakalanan günlük yaşam alışkanlıkları...</p>
				<p class="normal1">Yaşamın küçük ayrıntılarını yakalamak ve onları cinayet bağlamında yerli yerine oturtmak, Frewin'in kanında vardı. Onun aleyhinde konuşanları endişelendiren buydu: Kötülüğü kolayca yakalayabilmesi ve tahlil edebilmesi. Dengesiz olmayan biri bu sonuçlara nasıl varabilirdi? Kendisine bulaşmasına izin vermeden, kanın lisanını nasıl bu kadar iyi yakalayabilir, ayrıntılarıyla inceleyebilir ve anlaşılır bir hale getirebilirdi?</p>
				<p class="normal1">"Görünüşe bakılırsa, kendisi tecavüz etmedi, kadınların içine nesneler soktu. Bunu otopside göreceğiz ama bir tecavüz olayı olmadığı kanısındayım. Bu soruna kendimizi vermeden önce, burada olanların bilincine varmamız gerekiyor. Kendisi için öldürmedi, yöntemlerinden ve her zamanki kurbanlarından uzaklaştı. Burada bütün erkekler saklanmış, kadınlardansa ölesiye nefret ettiği için onları ortada bırakmış; onlara hiç saygısı yok, onları kuyuya indirmek yerine müstehcen pozisyonlarda bırakmayı tercih etmiş. Fantezilerine uygun bir mizansen yapmamış. Hayır, sadece sinirlerini gevşetmek ve bize acı vermek için giriştiği bir katliam bu. Bizi cezalandırmak amacıyla."</p>
				<p class="normal1">"Bizi cezalandırmak mı?" diye tekrarladı Matters. "Onu tahrik ettiğimiz için mi?</p>
				<p class="normal1">"Evet, korkarım ki öyle."</p>
				<p class="normal1">Ann, Frewin'in içinde korkunç bir acının varlığını hissetti. Bu planı, katili sonuna kadar zorlamak, onun bir hata yapmasını sağlayabilmek için devreye sokmuştu. Ve onlardan daha kurnaz davranan katil, planı onların aleyhine çevirmişti. Raporu tanzim eden kişiye yöneltmemişti öfkesini. Onu en hassas yerinden vurmuş, masum insanları katlederek gururunu yerle bir etmişti. Bu, zeki bir varlıkla karşı karşıya olduklarının bir kanıtıydı. <span class="ideitalik">Çok zeki</span>! diye kendini düzeltti Ann. <span class="ideitalik">Durumun ve kendi hareketlerinin tutarlı bir tahlilini yapacak kadar! Duygularına kapılmamayı becererek, düşmanı en hassas olduğu alanda –psikoloji ve gurur– vuracak darbeyi tasarlayabilecek kadar.</span></p>
				<p class="normal1">"Onun sadece kurnaz olduğunu sanmakla hata ettik" diye yorumladı Ann. "Yüksek zekâda bir kasap var karşımızda."</p>
				<p class="normal1">Frewin başıyla onayladı. Kendi oyununa gelmişti.</p>
				<p class="normal1">"Hiç olmazsa raporu okumuş olduğunu anladık" dedi Matters. "Demek ki 3. takımdan biri."</p>
				<p class="normal1">Frewin karşılık vermedi. Artık ne düşüneceğini bilemiyordu. Çaresizlik tutarlı düşünmesini engelliyordu. Evet, ta başından beri her şey 3. takımı işaret ediyordu. Bununla birlikte kafasını karıştıran sürüyle ayrıntı vardı: bir kadın için pratik bir silah olan çorap; Fergus Rosdale'in cinayet mahallindeki dişilik simgesi; askeri bir ortamda ancak bir kadının rahatlıkla yapabileceği gibi hiç çekinmeden ve dikkat çekmeden kurbanlarını yanına çekme yöntemi. Ve şimdi de parçalanmış anne ile kızı. Kadınları neden bu denli aşağılayıcı bir durumda terk etmişti? Onların üzerinde böyle bir vahşet uyguladıktan sonra? Nefret miydi bu? Mutlaka. Ama ya kıskançlıksa? Özellikle cinsel organlara yönelmişti. Katil bir kadınsa, bu iğrenç davranışıyla neyi ifade etmek istemişti? Kanın lisanı...</p>
				<p class="normal1"><span class="ideitalik">Cinselliğe sahip olamamanın verdiği öfke mi? Çocuk sahibi olamamanın? Hayır! Sadece cinsel organlar parçalanmış, ne karın bölgesi ne de göğüsler... Sadece cinsellik</span>.</p>
				<p class="normal1">Frewin bunun, katilin kafasını kemiren şeyin anahtarı olduğunu hissetti. Ne kadar uğraşırsa uğraşsın bu vahşetin ne anlama geldiğini anlayamıyordu. Peki bu öfke nereden kaynaklanıyordu?</p>
				<p class="normal1">O kadar çok şüpheli vardı ki. Bununla birlikte bütün boşlukları doldurmasa bile bir kadın varsayımı giderek daha kabul edilebilir bir hale geliyordu. Suçlu kimdi? Raporu okumuş veya rapordan haberi olan biri olabilir miydi? MP üyeleri de bu kişilere dahildi<span class="ideitalik">. Hayır, onlar olamaz...</span> Bununla birlikte Frewin, Monroe'nun söylediği bir sözü kafasından atamıyordu: <span class="ideitalik">"Umarım bunu yapan içimizden biri değildir."</span></p>
				<p class="normal1"><span class="ideitalik">Yorgunum</span>...</p>
				<p class="normal1">Conrad yanlarına geldi.</p>
				<p class="normal1">"Teğmenim, ayakkabının ölçüsünü tespit etmek için ayak izlerini inceledim. 44 numara."</p>
				<p class="normal1">"Bundan emin misiniz?"</p>
				<p class="normal1">"Kesinlikle. Monroe'nunkilerle karşılaştırdım, onun ayakları da 44. Katilin farklı bir yürüyüşü var sanıyorum."</p>
				<p class="normal1">"Nasıl yani?"</p>
				<p class="normal1">"Ayak izlerinin hepsinde, topuklar daha belirgin, ayakkabının ucu toprakla çok az temas etmiş."</p>
				<p class="normal1">"Cesetleri taşıdığındandır."</p>
				<p class="normal1">"Hayır, öyle olduğunu sanmıyorum. Kuyudan eve giderken, yani elleri boşken de izler aynı. Bana kalırsa yürürken daha çok topuklarına basan biri, çıplak gözle bunu fark etmek mümkün olmayabilir, ama dikkat edilirse..."</p>
				<p class="normal1">"Tamam. 3. takımda 44 numara giyen herkesin bir listesini istiyorum."</p>
				<p class="normal1">"Parmak izlerini almayacak mısınız?" diye sordu Ann. "Bir sürü parmak izi olmalı."</p>
				<p class="normal1">"Bunu neyle yapabiliriz ki? Her halükârda parmak izlerini takımdaki herkesle karşılaştırmak inanılmaz bir zaman alır ve bunu yapacak imkânlara da sahip değiliz."</p>
				<p class="normal1">"Katil de zaten eldiven giymeyi akıl edecek kadar akıllı" diye söylendi Ann. "Peki bundan sonra ne yapıyoruz?"</p>
				<p class="normal1">"Gördüklerimizi hazmetmeye ve incelemeye çalışacağız. Öldürmek, bir insanın benliğinde ciddi bir gedik açmasını gerektirir; sonuna kadar gidebilmek için gerekli enerjiyi oradan çekip alır. Altı kişiyi öldürüp de, kendinden bir şeyler bırakmamış olmasına inanamıyorum. Bunu bulmak ve okumak bize kalıyor. Hangi biçim altında olursa olsun."</p>
				<p class="normal1">Frewin uğursuz yüküyle köye doğru yola çıkan ambulansı izledi.</p>
				<p class="normal1">"3. takıma ihtiyatla yaklaşmaktan da artık usandım. Bu sabah yanlarına gidip hepsine hayatı zehir etmek bana büyük bir zevk verecek. Toddwarth'ın ve genelkurmayın hoşuna gitse de gitmese de umurumda değil. Ne var ne yok her şeyi ortaya döktürüp her birinin hakkında ne varsa öğreneceğim."</p>
				<p class="normal1">Mattres'a döndü:</p>
				<p class="normal1">"Bana Lisa Hiburgh'ü bulun, Rosdale'in kız arkadaşını."</p>

		</body>
</html>