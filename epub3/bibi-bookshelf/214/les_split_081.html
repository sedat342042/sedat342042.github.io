<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_77"><br class="calibre4"/>   77   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Ann yavaş yavaş kendini toparlıyordu.</p>
				<p class="normal1">Risbi söyledikten sonra, avucundakinin el bombası olduğunu anlamıştı. Kaması avucuyla tam bir temas halindeydi. Onu esas tedirgin eden şu mayındı. Korku, adalelerindeki gerginliği artırıyor ve bacaklarının kendisini taşıyamayacak hale gelmesinden korkuyordu.</p>
				<p class="normal1">Gözyaşlarını tutmakta zorlanıyor, bıçağın baskısını hâlâ boğazında hissediyordu. Daha sonra Risbi uzaklaşmış, sanki yanında taşıdığı acıyı ve korkuyu da götürmüştü. Kendisine yardımcı olan bu ufak tefek adam. Masum tavırlarıyla onu oyuna getiren kişi. Ondan hiç şüphelenmemişti. Ve gözlerini onun gibi bir suçlunun gözlerinin içine dikerek kendi karanlıklarını görebilme saplantısı, bu korkuyla beraber uçup gitmişti. Onun soğuk, hüzünlü ama masum bakışlarını görmüştü. Ve şimdi içlerinde hiçbir ışık olmadığını anlıyordu, sadece, içi boş bir ruhu temsil eden iki beyaz küreydi. Bu, bulmayı umduğu kötülük değildi. Bu...</p>
				<p class="normal1"><span class="ideitalik">Yanlış, aslında onu gördün. Kötülük işte bu. Bu yaşam yokluğu. Başkalarına yönelik hiçbir duygunun olmaması. Kötülük, en uçtaki bencillikten başka bir şey değil</span>.</p>
				<p class="normal1">Endişeleri ve soruları kendi kendine cevap buluyordu. Bunları çok daha önceden biliyordu. Ama bunlarla yüz yüze gelmeyi, zayıflıklarını kendine itiraf ederek bağışlamayı başaramamıştı. Kendini affedebilmeyi becerememişti.</p>
				<p class="normal1">Babasına bir gün hayır dediği için, kafasını bir odunla dağıtarak onu bir bitki haline getirdiği için. Çocukken kendisini hiçbir zaman ifade edememişti. Travmaları, <span class="ideitalik">hayatta kalabilmesi</span> için onu bu hale getirmişti. Hazzın peşinden gitmek ve bedenini önüne gelene vermek, kendisini affetmeyi reddederek unutmanın bir aracıydı.</p>
				<p class="normal1">Ve şimdi katil kendisini affetmesini sağlamıştı. Korkudan kaynaklanan, kendiliğinden bir tedaviydi. Tam da ölmek üzereyken.</p>
				<p class="normal1">Karanlığın içinde başka bir fıçıyı delen Risbi'nin gölgesine gözlerini dikti. Bu katil hakkında Frewin'in ve kendisinin çizdiği çok sayıdaki profili düşündü. O kadar kurnazdı ve onları o kadar iyi kullanmıştı ki, vardıkları sonuçların birçoğu, çürük meyveden farksızdı. Bununla birlikte, özellikle de çiftlikte işlediği cinayetler gerçekte ne olduğunu ortaya çıkarmıştı.</p>
				<p class="normal1">En barbarca davrandığı cinayetler bunlardı. Kendi ailesini bu aileye yansıtmıştı.</p>
				<p class="normal1">Frewin'in stratejisi, onu önceden düşündüğü planların dışına çıkmaya zorlamıştı. Tüm dikkatlerine rağmen gerçek doğası o gün meydana çıkmıştı.</p>
				<p class="normal1">Ann "Ya siz Steve, nasıl bir çocuktunuz? Babanız ırzınıza mı geçti?" diye sordu titreyen bir sesle.</p>
				<p class="normal1">Uzun bir sessizlik oldu. Ardından Risbi hızla yanına geldi.</p>
				<p class="normal1">"Adi orospu! Bunu ne hakla söyleyebilirsin?"</p>
				<p class="normal1">"Matters'ın günlüğünü okudum, orada sadece dost olduğunuzu anlatmıyor... Aranızda başka..."</p>
				<p class="normal1">"Yalan söylüyor!" diye bağırdı Risbi.</p>
				<p class="normal1">"İyileştirici'yle karanlık arzularını tatmin ettiği için pişmandı."</p>
				<p class="normal1">"Aptallık bunlar! Bir ibnenin palavraları!"</p>
				<p class="normal1">Ann bu tepkileri bekliyordu. Risbi öfkesinden köpürüyordu ama henüz ona vurmamıştı. Henüz tahammül sınırının sonuna gelmemişti.</p>
				<p class="normal1">"Babanızın sık sık tecavüz etmesi, sizi odasına sürüklerken kemeriyle dövmesi, bunlar sizin cinsel kimliğinizi ciddi anlamda bozmuş olmalı, öyle değil mi?"</p>
				<p class="normal1">Risbi tiksintiyle yüzünü buruşturdu.</p>
				<p class="normal1">Ann kendisini tutamıyordu, onu olabildiğince aşağılamak, yok etmek istiyordu. Onunla kendisi arasındaki farkın bilincine vardıkça, duyduğu nefret büyüyordu. Kötülüğün hep içinde olduğunu sanmıştı. Güdülerine hâkim olamayarak insanları sapkınlığa sürükleyen o pis yaratıklardan biri olduğuna inanmıştı hep. Ve şimdi Risbi'ye, bu kötülük timsaline baktıkça, ondan fışkıran her şey midesini bulandırıyordu. Birbirlerinden farklıydılar. Bu şeyle ortak tek bir noktası yoktu. Ann, bütün kötülükleri kendisine yapmıştı. Kendisini affetmeyerek.</p>
				<p class="normal1">"Bu yüzden kadınlardan nefret ediyorsunuz. İnsanları aldatıyorsunuz. Bana kız arkadaşınızdan bahsetmiştiniz, bu da yalandı. Kadınlar sizin için lanetli! Niçin? Çünkü ne anneniz ne de kız kardeşleriniz, babanız size tecavüz ettiğinde seslerini çıkarmadılar. Öfkelerini sizden çıkarıyorlardı."</p>
				<p class="normal1">Risbi'nin yüzünün öfkeden titrediğini gördüğünde doğru noktaya parmak bastığını anladı.</p>
				<p class="normal1">"Evet, işte bu! Babanız sizin ırzınıza geçtiğinde, dayak attığında kıllarını bile kıpırdatmıyorlardı ve daha da kötüsü onu kışkırtıyorlardı! Siz en müsait kurbandınız, evin günah keçisi. Kadınlara öfke duyuyorsunuz ve cinsel arzularınız erkeklere yönelmiş. Matters'la siz, sadece dost değildiniz."</p>
				<p class="normal1">"Sus!" diye gürledi Risbi.</p>
				<p class="normal1">Ama artık çok geçti. Öfkeyle bıçağını kaldırdı ve Ann'in boğazına doğru salladı.</p>
				<p class="normal1">Kesip koparmak için.</p>
				<p class="normal1">Kanın yüzüne fışkırdığını hissetmek için.</p>
				<p class="normal1">Darbe, anında geldi.</p>
				<p class="normal1">Genç kadın kan içinde kaldı.</p>

		</body>
</html>