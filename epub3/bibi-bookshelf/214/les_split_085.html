<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_81"><br class="calibre4"/>   81   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="indentmetin">Sevgili Patty'm,</p>
				<p class="indentmetin">İşte sana son sözlerim. Hepsini birden okuyacağın bu mektuplar ruhlarımızın özünü oluşturan aynı buğulu yoldan geçerek sana ulaşacak ve artık beni okuyacağını biliyorum.</p>
				<p class="indentmetin">Bu mektupları sana yollayabilmek çok zamanımı aldı. Seninle konuşabilecek cesareti bulmak, bunca yaşadıklarımızdan sonra sana açılabilmek de öyle. Sana yalvarıyorum, beni sonuna kadar oku, vardığım sonuçları söylememe izin ver, lütfen.</p>
				<p class="indentmetin">Hayatım öfke ve yanlışlarla dolu. Bu birçok insanın kaderi ve bunu bir özür olarak söylemiyorum, yaptıklarımın hiçbir özrü yok.</p>
				<p class="indentmetin">Kötülük nedir sevgilim? İki sene öncesinde yaşamımın durduğu noktadan ve bu arada insanlığın acıları arasında gezindikten sonra, bugün sana cevap verebileceğimi sanıyorum. Kötülük bir güdüyle geçer. Kötülük gelip kendiliğinden yerleşmez, hayır, her insanın kimi zaman iyi düşünceleri, kimi zaman da şeytani düşünceleri vardır. Kötülük bir yıldırım gibi, insanı bu güdüye itaat etmeye zorlayan ani bir parlamayla gelir. Kötülük insanın ruhunda belirdiğinde, tatmin olana kadar varlığını sürdürmesi bakımından cinseldir, sonra insanın fokurdayan derinliklerinde tekrar ortaya çıkmak için ortadan kaybolur.</p>
				<p class="indentmetin">Görüyor musun sevgilim, başkalarına çok acı çektiren ve gerçeklerden uzaklaşmış olanlar başkalarıyla aynı dünyayı paylaşmayı bırakırlar. O zaman arafta yaşarlar, araf var, burada, yeryüzünde. Benim arafım da bu savaş oldu. Kendi içimde sürdürdüğüm, kendimi anlamak için, varlığımın derinliklerine, hep daha aşağılara inmek için verdiğim savaş. Uçurumlarımın dibine varmanın savaşı.</p>
				<p class="indentmetin">Kişiliğin devasa bir kuyu olduğunu düşünüyorum; yukarıda sadece iyilikleri muhafaza etmek için, dünyanın tüm kötülüklerini bu kuyunun en derinine salarak büyüyen çocuk, tüm yaşanmışlığı orada saklar. Yetişkin olmak, bu kuyuyu tıkamak ve ölüm vakti gelene kadar, ne varsa hepsini iyice sıkıştırmak için üzerinde tepinmektir. Yetişkin olmak, bu tıkanmış kuyunun üzerinde neşeyle, kahkahalarla zıplayan ve gene zıplayan çocukluğunu izlemektir. Kendi inşa ettiği tıkalı kuyunun üzerinde zıplayan çocukluğunu, çıraklık dönemini gözden kaybeden yetişkin, içi boş ve hüzünlü bir yetişkindir.</p>
				<p class="indentmetin">Heyhat, bu kuyunun dibi öylesine bir bataklıktır ki, bir çatlak peyda oluverir ve çocuk artık sevinçle üzerinde zıplayamaz. Hatta kuyunun dibi kimi zaman o denli berbattır ki, ne varsa aşağı çöker ve çocuk da içine düşerek boğulmaktan kurtulamaz. Bu varlıkları kurtaramazsın Patty. Bunu söylerken içimde hiçbir zalimlik yok, çünkü uzunca bir zaman ben de onlardan biri olduğumu düşündüm.</p>
				<p class="indentmetin">Benim kuyum sen öldüğünde açıldı.</p>
				<p class="indentmetin">Ama sen öldün, çünkü kuyu çoktan çatlamıştı. İçimdeki çocuk uzun zamandır sevincinden zıplamayı bırakmıştı. Yetişkin somurtuyordu. Şüphelerle, endişelerle, kötülüğün güdülerine açılmış onca kapıyla. Çünkü kötülük kendi içinde bir varlık, bundan eminim. Ruhları teşkil eden şu hayali özden oluşmuş korkunç bir varlık. Tökezleyen zihinlerle beslenerek hayatta kalabilen bir varlık. Kötülük beni yok etti, çünkü onun bana girmesine izin verdim. Güdümü tatmin ettim.</p>
				<p class="indentmetin">Ve seni merdivenlerden aşağı ittim.</p>
				<p class="indentmetin">Yorgun sinirler ve özellikle iletişim kuramadığımız için sürekli kavga etmemiz, tatminsizliklerimizi çoğalttı. Ve bu, öfkeye dönüştü, çünkü sadece öfke, tatminsizliği maddileştirebilir ve zihni tek bir hareketle boşaltabilir. Ve o gün kelimeler havada uçuştu, öfkelerimiz çarpıştı ve tamiri mümkün olmayanı yaptım.</p>
				<p class="indentmetin">Seni öldürdüm.</p>
				<p class="indentmetin">Daha sonra bu arafta başıboş gezindim, içimdeki yetişkin, kuyumun bataklık zeminine indi. Oraya kendi çirkefimde boğulmaya gittim. Oysa hayatta kaldım. Dünyanın, kendi varlığımın iğrençliğini gördüm orada. Ve oraya kendimi batırmak yerine, yavaş yavaş bu çamurdan yüzeye yükseldim. Bugün kuyumu yeniden tıkadım. Çocuk henüz üzerinde zıplamıyor, bir gün tekrar oraya düşmekten korkuyor; ama belki bir gün o da olacak, zaman gerek. Benim bir zamanlar olduğum çocuğun, yeniden yetişkine güvenmesi gerekiyor, yetişkinin gösterdiği çabaya. Belki bir gün.</p>
				<p class="indentmetin">Senden özür dilemiyorum Patty. Sana yaptığımın hiçbir özrü olamaz.</p>
				<p class="indentmetin">Sana şu anda nasıl bir adam olduğumu anlatmak istedim. Bunu neden yaptığımı bilmeni. Yaptığımın akılcı bir açıklaması yok. Seni öldürdüm, çünkü hayatımın bir noktasında kendimi kaybettim.</p>
				<p class="indentmetin">Kuyularımızı niye karanlıklarla, dengesizliklerle doldururuz? Çünkü çocuk ne varsa alır, aralarında bir ayrım yapamaz, iyiyle kötü arasında seçici olamaz. Benim çok kötü şeyler almış olduğum söylenebilir ve bunun için bir özrüm olduğunu sanmıyorum. Bunu yazmamın nedeni, çocukların gerçekten çok hassas varlıklar olduklarını hatırlatmak için. Bunun farkında bile değiliz.</p>
				<p class="indentmetin">Bir zaman gelecek ve ben bu cinayetten (dinler yalan söylemiyorsa) yargılanacağım. Ne kadar acı verecek olursa olsun, ebedi olsun ya da olmasın, senin de orada olmanı dilerim.</p>
				<p class="indentmetin">Artık ölümden korkmuyorum, şayet böyle bir yer varsa huzur içinde oraya gitmeye hazırım. Artık yaşayamamaktan da korkmuyorum, çünkü bu dünya beni ürkütüyor.</p>
				<p class="indentmetin">Ulusları darmadağın eden bu savaş, sürekli yolunu kaybeden insanlığın vicdan azabıyla kendisini cezalandırması olsa gerek. Kendimize gelecek miyiz? Ne kadar süre için? Bozuk bir kişilikteki tahribatları gördüğümde, insan ırkını sorgulamadan edemiyorum. İnsanlık şimdiye kadar olduğu gibi kendisini şiddet içinde inşa etmişse, aslında uzun zaman önce yolunu kaybetmiş demektir.</p>
				<p class="indentmetin">İnsanlık tek tek bireyler olarak değil de topluluk olarak tamamen dengesini kaybetmişse? Ve savaşlar sadece bunun bir yansımasıysa? Varacağımız yer neresi?</p>
				<p class="indentmetin">Çocuklarımıza nasıl bir gelecek bırakacağız? Son derece hassas olan çocuklarımıza?</p>
				<p class="indentmetin">Yakında yargılanacağım sevgilim. Ama bunu beklerken yaşamaya devam edeceğim. Bu garip dünyada, şüpheler içinde.</p>
				<p class="indentmetin">Yaşayacağım.</p>
				<p class="indentmetin">Ben affet.</p>
				<p class="indentmetin"> </p>
				<p class="normal1">Craig Frewin yavaşça kalemini bıraktı ve mektubu alarak özenle ikiye katladı. Ardından sandığını açtı ve bütün mektupları alarak çadır bezinden bir heybenin içine yerleştirdi.</p>
				<p class="normal1">Dışarıda, gece hayvanlarının sesleri işitiliyordu; hepsi bir yeri sahiplenmek için kendi tarzına göre bağrışıyordu. Craig bir kütüğün üzerine oturdu ve heybenin içindekileri yere döktü. Çakmağını aldı ve az önce bitirdiği mektubun köşesine titrek alevini yaklaştırdı. Mürekkebi henüz kurumamıştı. Alev yeni bir yiyeceğe iştahla uzanan bir dil gibi kâğıda doğru yükseldi.</p>
				<p class="normal1">Kâğıdın köşesi aniden büzüldü ve beyaz doku sararmaya başladı. Uzun bir bıyık gibi kıvrılan ince bir duman kenardan yükseldi. Daha sonra ateş aldı.</p>
				<p class="normal1">Birkaç saniye içinde, elementlerin simyası sözcükleri görünmez parçacıklara çevirdi ve anlamlarını süzerek kozmosun bilinmezliğine yolladı. Patty'ye doğru.</p>
				<p class="normal1">Hemen ardından sarı kırmızı alevler yükseldi. Bir düşünce parçacığını somutlaştıran her cümle dağılıp gitti. Frewin lise yıllarındaki fizik ve kimya derslerinde evrende hiçbir şeyin yok olmadığını öğrenmişti. <span class="ideitalik">Duygular</span> için de aynı şeyin geçerli olduğuna inanıyordu. Yazmak, düşünceyi belli bir şekle sokan kimyevi bir değişimdi. Bu sözcükleri yakmak da kâğıdı eritmek ve cümlelerin anlamlarını bir yerlere yaymaktı.</p>
				<p class="normal1">Alevler çıtırdayarak yükselirken, karısının –her nerede olursa olsun– ona gönderdiği duyguları –hangi şekle girmiş olursa olsun– almasını diledi.</p>
				<p class="normal1">Çünkü bu dünyada hiçbir şey kaybolamazdı. Ne saadet ne aşk ne de günahlardan duyulan pişmanlık.</p>
				<p class="normal1">Ann ağaçların gölgesi arasından belirdi. Konuşacak çok şeyleri vardı, hiçbir şeyi saklamadan. Belki de bir şansları vardı. Frewin buna inanmak istedi.</p>
				<p class="normal1">Uzaklarda ufku kırmızıya boyayan patlamalar duyuldu. Hiçbir şey kaybolamazdı. Nefret de.</p>
				<p class="normal1">Savaş insanların toprağını sarsıyordu.</p>
				<p class="normal1">Bu seslerde Frewin'in sözcükleri yankılanıyordu sanki.</p>
				<p class="normal1"><span class="ideitalik">Çocuklarımıza nasıl bir gelecek bırakacağız? Son derece hassas olan çocuklarımıza?</span></p>
		<div class="calibre1" id="calibre_pb_86"/></body>
</html>