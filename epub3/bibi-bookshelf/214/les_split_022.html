<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_19"><br class="calibre4"/>   19   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Frewin serseme dönmüştü.</p>
				<p class="normal1">Toddwarth parmaklarının arasında bir <span class="ideitalik">cigarillo</span> izmariti tutuyor ve kırlaşmış bıyığını sıvazlıyordu. Derme çatma masasının üzerini karıştırıp bir çakmak buldu ve <span class="ideitalik">cigarillo</span>'sunu tekrar yaktı.</p>
				<p class="normal1">"Harrison bu gece arkadaşlarıyla birlikte çadırında uyuyacak ve bütün takım sakinleşecek" dedi, ağzından yoğun bir duman salarak. "Raven Bölüğü alarm durumunda, kırk sekiz saat içinde cepheye yollanacak. İstediğimiz yerleri ele geçiremedik ve umduğumuz gibi ilerleyemiyoruz. Tüm adamlarımıza ve onların bize olan güvenlerine ihtiyacımız var."</p>
				<p class="normal1">"Harrison katil olabilir."</p>
				<p class="normal1">"Hayır, değil. Yüzbaşı Morris öğleden sonra hazırladığı raporu az önce bana getirdi. Geçen gece onunla beraber olduklarını söyleyen üç tanık var; ayrıca başka iki tanık, bir önceki gece onunla birlikte olduklarına yemin ediyorlar. Harrison, iki cinayet gecesinde de başka yerde olduğunu kanıtlayabilecek durumda."</p>
				<p class="normal1">"Bunlar saçmalık! Birbirlerine destek oluyorlar, bu kadar basit. Hepsi yalancı tanık. Bu hiçbir şeyi ispat etmez. Benim raporumu okudunuz mu? Eşyalarının arasında ne bulduğumdan haberiniz var mı?"</p>
				<p class="normal1">"Bu kadarı sence de biraz fazla değil mi? Gerçek katil Harrison'ı suçlamak için bu başı onun eşyalarının arasına koymuş olmalı."</p>
				<p class="normal1">"Olabilir. Ama Harrison hâlâ bir şüpheli, onu sorgulamalıyım. Aksi takdirde çok fazla risk almış oluruz."</p>
				<p class="normal1">"Teğmen! Harrison'ı bu akşam serbest bırakıyorsun, o kadar! Ve mademki bu noktaya geldik, soruşturmanın hangi yönde sürdürülmesi gerektiğini sana ben göstereceğim! Bu cinayetlerin kime yarayacağı hiç aklına gelmedi mi? Elbette ki düşmana! Araştırmayı bu yönde sürdürmek gerekiyor! Askerlerin arasında bir hain var! Araman gereken, fanatik bir casus; birdenbire kafayı yemiş askerlerden biri değil. Bir hain panik yaratmak ve moralimizi bozmak istiyor. Yabancı akrabaları olanları veya savaşta olduğumuz ülkelere yolculuk yapanları araştır. Yapılması gereken bu."</p>
				<p class="normal1">Frewin başını önüne eğdi, kulaklarına inanamıyordu.</p>
				<p class="normal1">"Soruşturmayı nasıl yürüteceğini benim söylemem inanılmaz!" diye söylenmeye devam etti Toddwarth.</p>
				<p class="normal1">"Colin, bunların hepsi maskaralık. Kim sana baskı yapıyor? Genelkurmay mı? Taarruz esnasında ortalık karışmasın mı istiyorlar? Firarlardan ya da isyanlardan mı korkuyorlar?"</p>
				<p class="normal1">"Harrison bu akşam serbest kalacak, o kadar!"</p>
				<p class="normal1">Ufak tefek tuğgeneralin yüzü asıldı ve emirlere uymaması halinde Frewin'in canına okuyacakmış gibi gözlerini kıstı.</p>
				<p class="normal1">"Belki de katil taarruz esnasında ölmüştür" diye ekledi.</p>
				<p class="normal1">"Ve kim olduğu hiçbir zaman bilinmeyecek, öyle mi? Ve cephede şehit olan askerlerle aynı şekilde anılacak? Ya hâlâ hayattaysa?"</p>
				<p class="normal1">"Bunca vahşetten sonra belki yorulacak ve delilik krizlerine girmeyecek, bunu kim bilebilir?"</p>
				<p class="normal1">"Bu delilik değil" diye homurdandı Frewin. "Bunun için fazlasıyla soğukkanlı, çok planlı ve..."</p>
				<p class="normal1">"Bu durumda benim casus teorim mantıklı! Sana dediklerimi yap, o kadar. Bu casusu bul. Yanılıyor olabilirim ama bu sapığın artık yorulacağını ve öldürmekten vazgeçeceğini umalım."</p>
				<p class="normal1">Frewin, kendini son derece çaresiz hissederek başını salladı.</p>
				<p class="normal1">"İki gecede iki cinayet. Bu hızla giderse, yenisini bu akşam işleyecek Colin."</p>
				<p class="indentmetin"> </p>
				<p class="normal1">Frewin, tutukluyu bizzat serbest bıraktı. Harrison, MP subayının bakışlarında okuduğu hayal kırıklığından zevk duyarak, hiç acele etmeden dışarı çıktı.</p>
				<p class="normal1">"Bir savaşta hiçbir şey karşılıksız kalmaz, özellikle de kahpelikler" diye seslendi isyankâr tavrıyla. "Görüşmek üzere teğmen."</p>
				<p class="normal1">Eliot Monroe yumruklarını sıkarak az geride duruyordu. Harrison gittiğinde Frewin'in yanına geldi:</p>
				<p class="normal1">"Teğmenim bunun yapılmaması gerektiğini biliyorum, ama bu hıyarı iyice benzetmek konusunda Baker ve Larsson da benimle aynı fikirde olacaklardır. Şayet bir sakınca görmezseniz... hani bize biraz saygılı davranmasını öğretmek için."</p>
				<p class="normal1">"Sakın Eliot, sakın!"</p>
				<p class="normal1">Akşam olurken, ekibin kendilerini beklediği Kovan'ın ana çadırına girdiler.</p>
				<p class="normal1">Çadırın ortasında katlanır iskemle ve masalar vardı, bir diğer masa kahve servisi için açılmıştı, iki büyük karatahta ve birkaç mantar pano çadırın arka kısmını kaplıyordu ve tümü çadırın çelik armatürüne asılmış yağ lambalarıyla aydınlatılmıştı. Ve mevcut koşullar göz önünde bulundurulursa, en büyük konfor, yerdeki üç büyük halıydı. Bunu Phil Conrad'a ve onun lojistikteki arkadaşlarına borçluydular. Ek bürolar, kamp yataklarının ve erzakın bulunduğu diğer çadırlar ve hücre olarak kullanılan yeni kurulmuş bir çadır, kapı vazifesi gören bezlerle Kovan'dan ayrılmıştı.</p>
				<p class="normal1">Conrad'ın karşısında, ortadaki masaya oturmuş Angus Donovan gözlük camlarını temizliyor, devlere benzeyen Larsson ile Baker girişte nöbet tutarken aralarında tartışıyorlardı. Kolu askıdaki Matters yaklaştı.</p>
				<p class="normal1">"Revire gidin" dedi ona Frewin, "ve Ann Dawson'ı istediğimi söyleyin. Binbaşı Callon itiraz ederse gidip Toddwarth'ı görsün."</p>
				<p class="normal1">"Toddwarth bunu biliyor mu?"</p>
				<p class="normal1">"Hayır ama beni kollayacaktır, neler döndüğünü öğrenene kadar. Ve bundan böyle ona hediye vermek niyetinde değilim."</p>
				<p class="normal1">Hiyerarşiyle çatışmaya girmekten kaçınan Donovan tedirgince sordu:</p>
				<p class="normal1">"Kodamanlarla sorunumuz mu var?"</p>
				<p class="normal1">"Genelkurmay tamamen savaşa odaklanmaya kararlı ve MP'nin ortalıkta fazla görünmesinden yana değil. Hareketlilik istemiyor."</p>
				<p class="normal1">"Yani sorgulamalar olmayacak mı?" diye endişeyle sordu Conrad.</p>
				<p class="normal1">"Sorgulamalar özenli olacak" diye karşılık verdi Frewin. "Tam emin olunmadan tutuklama yapılmayacak."</p>
				<p class="normal1">"Bu da çok zor, öyle değil mi?"</p>
				<p class="normal1">"Ve üç dört güne kalmadan bizi ülkenin dört bir tarafına dağıtacaklar" diye söylendi Monroe. "Kendilerine sorun çıkaranları bölmeyi iyi biliyorlar. "</p>
				<p class="normal1">Frewin başını salladı.</p>
				<p class="normal1">"Bu da olabilir" diye onayladı. "İşte bu yüzden çabuk hareket etmemiz gerekiyor. Toddwarth... daha doğrusu Genelkurmay, askerlerimizin arasındaki bir casusun peşinde koşmamızı arzu ediyor, bu da havadaki paranoyayı azaltacak ve askerler arasındaki dayanışmayı artıracak."</p>
				<p class="normal1">"Tam tersine! Ortalıkta dolaşan bir casus fikri çocukları daha bunaltır ve daha çok paranoyaya sokar!" diye itiraz etti Donovan gözlüğünü düzelterek.</p>
				<p class="normal1">"Bundan emin değilim. Aralarında bir delinin olması yerine, onları içlerindeki bir düşmanın kesip biçtiğini düşünmeyi tercih edebilirler."</p>
				<p class="normal1">Frewin kumaş kapının kanadını kaldırarak, erzakın bulunduğu küçük çadıra geçti. Bir fasulye konservesi alıp akşam yemeklerini daha önceden yemiş olan adamlarının önünde ısıtmadan atıştırdı. Conrad da kokusu kısa zamanda odanın içini kaplayan kahve yaptı herkese.</p>
				<p class="normal1">Matters, Ann'le birlikte geldi. Genç kadının duru teni, pembe dudakları, sarı saçları ve beyaz önlüğünü geren göğüsleri belirgin bir sessizliğe neden oldu.</p>
				<p class="normal1">"Çocuklar, aranızda onu tanımayanlar varsa size tanıştırayım. Ann Dawson. Kendisi hemşire ve bu soruşturmanın tıpla ilgili olan yönlerinde bize yardımcı olacak. Ayrıca, suçlu psikolojisinin çözümlenmesinde büyük bir tahlil kabiliyeti var, öyle değil mi Ann?"</p>
				<p class="normal1">Hazırlıksız yakalanan genç hemşire, önce ne diyeceğini bilemediyse de toparlanmaya muvaffak oldu:</p>
				<p class="normal1">"Son dört sene boyunca, savaş alanlarında en dramatik durumlarda içgüdülerine göre davranmaktan başka çare bulamayan askerleri izledim. Öldürme emri veya öldürme zorunluluğu, ölüm ve acı karşısında insanların nasıl davrandığını gözlemledim. Savaşla doğrudan bir ilgim olmadığı için, askerlerde eksik olan bir bakışa, yani insana ve onun şiddetle olan ilişkisine dışarıdan bakabilme olanağına sahip oldum. Hastane yataklarında en mahrem itiraflar, genellikle başkalarıyla paylaşılmayan düşüncelerle karşılaştım. Genel olarak psikolojiyle çok ilgili olduğumdan, bütün bunları içselleştirdim. Bunun farklı bir bakış açısı getireceğini sanıyorum, sizinkinden biraz <span class="ideitalik">farklı</span>. Bir kadının bakış açısı..."</p>
				<p class="normal1">Frewin başını salladı, doğrusu iyi idare etmişti. En azından şimdilik grupta yerini hak ediyordu. Onu iyice tanıyana ve neden bu işle bu kadar çok ilgilendiğini öğrenene kadar idare ederdi.</p>
				<p class="normal1">Nerdeyse boşalmış tayın kabını bir kenara koyarak karatahtalardan birine doğru gitti. Beyin fırtınası başlayabilirdi. Girişin yanında ayakta durmayı tercih eden Monroe'dan başka herkes bir iskemleye oturdu.</p>
				<p class="normal1">"İlk vardığımız neticelerden tekrar söz etmeyeceğim, doğrulandıklarını düşünüyorum." Frewin, teorisini geçen gece paylaştığı Matters'la göz göze geldi. "Bu, ya mahcup ve yalnızlığı seven biri veya tam tersine sahnenin hep önünde olmayı seven şamatacı biri. Kurbanlarını nasıl tuzağa düşürdüğünü de biliyoruz. Bu konudan bahsedilirken aramızda olmayanlar için tekrarlıyorum."</p>
				<p class="normal1">Frewin, önceki gece Seagull'ın dinlenme salonunda bulunan, uzun kordonu sapına dolanmış el fenerini gösterdi.</p>
				<p class="normal1">"Çok basit bir düzenek ama bir o kadar da etkili. Karanlık bir odada, bir köşeye uzaktan kumandalı feneri yerleştirmek, potansiyel kurbanın gelmesini beklemek ve kordonun ucundaki düğmeye basmak yetiyor. Fener yanıyor, kurban başını ışığın geldiği yöne çeviriyor ve saldırgan da arkasından saldırıyor."</p>
				<p class="normal1">Donovan elini kaldırdı:</p>
				<p class="normal1">"Bir soru. Harrison'ın eşyaları arasında fenerin olup olmadığına bakıldı mı?"</p>
				<p class="normal1">"Evet oradaydı. Ama bu bir şey ifade etmez, her yerden temin edilebilir. Katil yeni bir fener istemek yerine, başka bir askerinkini de çalmış olabilir."</p>
				<p class="normal1">"Raven Bölüğü'ndekilere bir fenerin çalınıp çalınmadığını sorabiliriz" diye önerdi iriyarı Baker.</p>
				<p class="normal1">"Bu işimize yaramaz. Bu akşam beni ilgilendiren, bu cinayetlerdeki özellikler. Bu konuda ne söylenebilir Matters?"</p>
				<p class="normal1">Çavuş olduğu yerde doğruldu.</p>
				<p class="normal1">"Eh... Rosdale vakasında kafanın neden kesilmiş olduğu sorulabilir. Neden bu denli vahşi bir davranış? Niye kasap çengellerine asılmış?"</p>
				<p class="normal1">"Ve niye kafa yerine bir koçbaşı konmuş?" diye ilave etti Donovan. "Neden bir köpek başı değil? Bu daha kolay temin edilebilirdi!"</p>
				<p class="normal1">"İyi bir soru" diye topluluğa hitap etti Frewin. "Ve Gavin Tomers vakasında bir çeşit mizansen arzusu fark ediliyor. Yapışkan bantlarla mumyalanması, dudaklara kanca geçirilmesi ve ağzına canlı bir akrebin sokulması."</p>
				<p class="normal1">"İki olayda ortak noktalar var" diye belirtti Conrad.</p>
				<p class="normal1">"Doğru."</p>
				<p class="normal1">Frewin karatahtaya " ORTAK NOKTALAR" diye yazdı.</p>
				<p class="normal1">"Bunlar ne? Her iki vakada da bir hayvanın varlığı. Bu sizce ne ifade ediyor?"</p>
				<p class="normal1">"Bu bir simge olabilir mi?" dedi Ann.</p>
				<p class="normal1">Frewin gözlerini ona dikti.</p>
				<p class="normal1">"Devam edin. Fikrinizi biraz daha açın."</p>
				<p class="normal1">"Yani yaptığı işi bir köşede utanarak yapmıyor, tam tersine. Rosdale'in cesedini gördüm ve buradan yola çıkarak rahatlıkla söyleyebilirim ki, fark edilmek istiyor. Onu öldürdükten sonra bırakıp gitmemiş, onu sergilemiş!"</p>
				<p class="normal1">Frewin hararetle onayladı. Ann devam etti:</p>
				<p class="normal1">"Dolayısıyla... cinayetlerini göstermek istiyorsa, bu bir şey söylemek isteğini gösterir, bir tür ifade şekli."</p>
				<p class="normal1">"Yaygaracı bir ifade" diye alaya aldı Larsson.</p>
				<p class="normal1">"Ve bu ifade şekli bedenlere yaptıklarıyla ortaya çıkıyor. Onlarda yaptığı değişiklikler gibi."</p>
				<p class="normal1">"Veya onlara aktardığı hayvansı nitelikler" dedi Frewin. "Bu durumda koç başlı bir adam nedir? Bir çeşit Minotauros mu?"</p>
				<p class="normal1">"Ya ağzında akrep olan biri?" diye sordu Conrad çatlak sesiyle. "Bu ne anlama geliyor?"</p>
				<p class="normal1">Frewin ellerini iki yana açarak fikri olmadığını belirtti.</p>
				<p class="normal1">"Yine de göz önünde tutulması gereken bir varsayım" diye altını çizdi. "Hayvanla olan bir ilişki. Başka ne görebiliyoruz?"</p>
				<p class="normal1">"Cinayetlerin vahşeti" dedi Matters. "Rosdale'in nasıl öldüğünü bilmiyoruz, muhtemelen boğazı kesilmiş; Tomers ise boğulmuş."</p>
				<p class="normal1">"Ama bu şekilde öldürülmemiş, sadece bilincini yitirmiş veya kısmen kendinden geçmiş ama ağzına akrep yerleştirildiği sırada canlıymış. Bu vahşet niye?"</p>
				<p class="normal1">"Bu adamlardan nefret ediyordu" diye gerilerden söze karıştı Monroe. "Gold, Alto ve Raven Bölüğü'ndekiler birbirlerini tanıyor, belki aralarında bir tür bir rekabet vardı."</p>
				<p class="normal1">"Cinayet işleyecek kadar mı?" diye şüpheyle karşılık verdi Matters. "Bu çok fazla."</p>
				<p class="normal1">"Evet, hâlâ şu simge işine takılmış vaziyetteyim" diye araya girdi Ann. "Ama bu bana önemli geliyor. Katilin zeki biri olduğunu düşünüyorum, becerikli, zira kimse onu görmedi, arkasında hiç iz bırakmıyor, bunlar zekâ belirtileri ve bu kadar uyanıksa bizim kullandığımız dilden farklı bir dille bir şeyler anlatmak istiyor olabilir, örneğin ölümün diliyle ve mizansenle."</p>
				<p class="normal1">"Bunu niye yapsın?" diye sordu Baker.</p>
				<p class="normal1">"Bilmiyorum, belki herkesin kullandığı dil onu rahatsız ediyor, belki kendini ifade etmekte zorlanıyor... Şayet bu adam çocukluğunda ve ergenliğinde şiddetli bir örselenme yaşamışsa kendini düzgün bir şekilde ifade edemiyor olabilir..."</p>
				<p class="normal1">Kimi zaman kıvrak düşünemeyen Baker, "Nasıl yani? İki, üç kelimeyi bir araya mı getiremiyor?" diye sordu.</p>
				<p class="normal1">"Hayır, bunu demek istemedim. Sadece sizin ve benim gibi doğal büyüme evrelerinden geçmemiş ve bazı duyguları bizimkilere benzemiyor. Bazen duyguları ona ulaşamıyor veya kendisi duygularını ortaya dökemiyor. Ve seneler geçtikçe bunlar birikiyor. Duygularını yaşayamamanın verdiği yoksunluk duygusu birikiyor. Duygular dışa vurulamıyor, kişiliğinin kıvrımları arasında kalıyor ve sonunda takıntı haline gelerek onu hasta ediyor veya en azından onu bizden farklı yollara sevk ediyor. Yoksunluk duygusu o denli güçlü ki, onu farklı davranış eksenlerine sürüklüyor. Ve belki de öldürmek, hayatta kalabilmek için bulabildiği tek vasıta. Onun güvenlik supabı, patlamamak için öldürmek."</p>
				<p class="normal1">Bu konuşmadan sonra ortalığa ağır bir sessizlik çöktü. Uzakta top sesleri gürlemeye devam ediyor ve gece olmasına rağmen taarruzun devam ettiğini hatırlatıyordu. Cephe sadece birkaç kilometre uzaklıktaydı.</p>
				<p class="normal1">Frewin sessiz kaldı. Ann, Frewin'in suçlu davranışları hakkında ancak seneler sonra edindiği kavramları kendi dilinde ortaya koymuştu. Genç kadın sanki onun beyninin içine girip kafasındaki çözümlemeleri ortaya dökmüştü. Frewin kanın lisanından söz ederken, genç hemşire bu cinayetleri bir tür ifade şekli olarak değerlendiriyordu! Netice aynıydı. Bu kadarını nasıl bilebilirdi? Ne kadar gözlemci olursa olsun, bir hemşire en acımasız katillerin ve en sıra dışı insanların zihniyetini nasıl bu kadar açıklıkla kavrayabiliyordu?</p>
				<p class="normal1">"Bir insanı öldürmek çok hayvanca, kâbus gibi" diye açıkladı Monroe. "Öldürme anı geldiğinde, insanı buna en ilkel içgüdüsü sevk ediyor. İnsan hayvanlaşıyor, avının üzerine atlayan yırtıcılar gibi. Tüm bunlar çok, çok ağır. Sırf birtakım duygulardan yoksun kalmış diye, bir adam büyük bir zevkle diğerini nasıl yok edebilir?"</p>
				<p class="normal1">Monroe kişisel düşüncelerini ortaya döküyordu. Savaş sadece mezarlıklar için kurbanlar yaratıyordu.</p>
				<p class="normal1">"Kişilik bir akarsu gibi daha ilk senelerden itibaren gelişir" diye açıklamaya devam etti Ann. "Başlangıçta, dağdan inen bir sızıntı gibidir. Ve ona katılan diğerleriyle birlikte serpilir veya zayıf kalır. Ama bir travma suyun seyrini değiştirebilir, akabilmesi için yok edilmesi gereken bir çatlak, yolu bölen bir yarık veya bir engel belirir ve hayata tutunabilmek için kollara ayrılmak veya yeraltına girmek zorunda kalır. Kişilik de bu akarsu gibidir, ne olursa olsun yoluna devam etmelidir, ileriye doğru, hayatın akışında olduğu gibi. Uzmanlar davranışlarımızı, eylemlerimizi nelerin belirlediğini incelemeye başladı; evet, çoğunluk nevrozlarıyla boğuşuyor ama normal sınırlar içindeler. Ancak, bir sürü engel nedeniyle farklı gelişmeler gösteren kişilikler hakkında ne biliyoruz? Zayıf bir akarsuyken bir sürü çatlağı, yarığı aşmaya zorlananlar hakkında? Denize hangi halde varıyorlar? Hayatta kalabilmek için hangi yollardan geçtiler? Ve hangi uzman, yeraltı sularını ve bunların aşırı karmaşık bünyelerini çözümlediğini iddia edebilir?"</p>
				<p class="normal1">Ann sözlerine devam etmeden önce derin bir nefes aldı.</p>
				<p class="normal1">"Bizim gibi ışıkta büyüyenler için öldürmek, korkularımızı, tabularımızı ve yasaklarımızı pekiştiren iğrenç bir eylemdir. Kişiliğinin yeraltı kıvrımlarında büyüyen biri için, öldürmek belki de kendini ifade etmenin en son şeklidir, içindeki karanlıklara bir demet ışık tutabilmek için. Öldürmek, tutkularını ifade etmenin tek yolu haline gelir ve böylece ancak öldürürken duygulanabilir, haz alabilir."</p>
				<p class="normal1">Frewin, Ann'in kendisini açıklamalarına kaptırdığını fark etti. Tüm bunlar uzun bir mütalaanın meyvesiydi. Ann'in etrafında bir gizem ağı vardı. <span class="ideitalik">Aslında kim bu kız</span>? diye düşündü Frewin.</p>
				<p class="normal1">"Çok iyi" diye araya girdi Frewin. "Özetleyecek olursak, bizimle aynı değerleri paylaşmayan bir adamla karşı karşıyayız. Kendisini bizim gibi ifade etmeyen."</p>
				<p class="normal1">"Evet. Öldürmek onun için ölüm kalım meselesi, özellikle de öldürmeye başladığından beri. Bunu iki defa, üstelik bu kadar çabuk yaptıysa, bu, aldığı zevktendir diye düşünüyorum. Hemen yeniden yapmak istedi, çünkü hoşuna gitti ve iyi olduğundan, her cinayette bu duyguları tekrar tadabileceğinden emin olmak istedi."</p>
				<p class="normal1">"Bu teori, daha beterleriyle karşılaşacağımızın habercisi!" diye öfkeyle söylendi Donovan.</p>
				<p class="normal1">"Şayet ikincisinden de aynı zevki aldıysa korkunç bir yerlere varacağımız kesin. Bundan o kadar memnun kalmadıysa bile yine de öldüreceğinden korkarım, ama bir süre durduktan sonra, iyice düşünmek, nerede yanlış yaptığını bulmak için."</p>
				<p class="normal1">"Ya üçüncüde de aynı şekilde memnun kalmazsa?" diye merakla sordu Matters."</p>
				<p class="normal1">"O halde ne olur bilemiyorum" diye itiraf etti Ann. "Farklı bir ifade şekli arayacaktır. Ya da... Sonraki cinayetlerinden aynı şekilde memnun kalmadığı için iyice hiddetlenecek ve her seferinde daha büyük bir canavarlıkla öldürmeye devam edecektir."</p>
				<p class="normal1">Bu konuda bir türlü ikna olamayan Matters ısrar etti:</p>
				<p class="normal1">"Öldürmekten niye zevk alsın?"</p>
				<p class="normal1">"Çünkü en sonunda kendini ifade etme şeklini buldu. Uzun süre bu anın hayalini kuruyordu. İlk cinsel deneyimini yaşayan ergen bir çocuk gibi. Dürtülerine hâkim olamıyor, o kadar büyük bir heyecan duyuyor ki, hep hayalini kurmuş olduğu bu düş onu büyülüyor, ancak süresi çok kısa. O zaman yeniden başlamak istiyor, bir daha, bir daha, bu zevke tekrar erişebilmek için."</p>
				<p class="normal1">"Ama <span class="ideitalik">öldürmek</span> neden onun hayali?"</p>
				<p class="normal1">"Bunu tam olarak bilemiyorum, belki kişiliğiyle ilgili, büyüme çağında yaşadıkları, travmaları, ailesinin baskısı, çocukluğunda yaşadığı bir tacizin onda yarattığı sapkın bir cinsellik... Bir sürü nedeni olabilir. Ancak ne olursa olsun dengeli bir biçimde büyümediği kesin, büyük acı çekmiş, kendi içine kapanarak kişiliğini inşa etmiş ve temel ihtiyaçlarını kendi kendine gidermiş, başkalarında çok az tatmin bulabilmiş. Kim bilebilir? Belki arkadaşlarının alay konusu haline gelmiş... Önemli değil. Şimdi bir başkasını ortadan kaldırarak kendini ifade ediyor, haz duyuyor. Diğerlerinde itici güç aşkken veya bir ölçüde empatiyken –ki onda kesinlikle bu yok– onun davranışlarının itici gücü nefret olmuş. Tamamen kendi içine kapanık."</p>
				<p class="normal1">Frewin herkesin dikkatinin genç kadına ve inanılmaz bilgisine yöneldiğini fark etti.</p>
				<p class="normal1">"Bu kadar bilgiyi nereden edindiğinizi sorabilir miyim?"</p>
				<p class="normal1">Ann'in kendine olan güveni hemen azaldı.</p>
				<p class="normal1">"Çok... Çok okuyorum bu konuda."</p>
				<p class="normal1">"Okuyor musunuz? Tuhaf bir hemşiresiniz Matmazel Dawson."</p>
				<p class="normal1">Bir an göz göze geldiler. Frewin onun ne sakladığını öğrenmek istiyordu, Ann de bunun farkındaydı.</p>
				<p class="normal1">Ann'in cevap vermesi için Frewin gözlerini aşağı çevirdi.</p>
				<p class="normal1">"Yani... Korkarım ki diğer askerlerden pek farklı biri değil. Akıllı, kendini diğerlerinden çok farklı göstermemesi gerektiğini iyi biliyor. Askeri yaşam ona uygun geliyor olmalı. Disiplin, hiyerarşi bazı durumlarda çekilmez olabilir, ama o bunlarla uyum sağlıyor, hatta yüzeydeki kişiliğini inşa etmek için bunlardan en iyi şekilde faydalanıyor. Bu ona bir maske işlevi görüyor. Askeri disiplin onun işine geliyor olmalı ve bir toplulukta yaşamanın ona aşılmaz engeller çıkardığı söylenemez; iyi arkadaşlık kıstaslarına uyum sağlamak ona yetiyor, böylece tedirgin edilmiyor. Bununla birlikte, tam olarak rahat değil sanıyorum. Her şeye rağmen, kendini topluluktan uzak tutan, yalnızlığı en çok sevenlerden biri olmalı. Kişiliği diğerlerinden o denli farklı ki, diğerleriyle sürekli bir ortak yaşam sürdürmesi mümkün değil."</p>
				<p class="normal1">Frewin genç kadının sözlerini tamamladı:</p>
				<p class="normal1">"Yalnız bir adam veya dışadönük, farklılığını aşırılıkların ardına saklayabiliyor."</p>
				<p class="normal1">Arkasını dönerek karatahtaya yazdı.</p>
				<p class="indentmetin"> </p>
				<p class="indentmetin">ORTAK NOKTALAR:</p>
				<p class="indentmetin">• Hayvan imgeleri</p>
				<p class="indentmetin">• Cinayetlerdeki vahşet</p>
				<p class="indentmetin">• Mizansen</p>
				<p class="indentmetin"> </p>
				<p class="indentmetin">Cani: Yalnız bir adam mı, dışadönük biri mi?</p>
				<p class="indentmetin"> </p>
				<p class="normal1">"Bir sapık" diye tamamladı Frewin. "Cinayetlerini sergiliyor, son derece vahşi yöntemlerle öldürebiliyor ve hayvan imgeleriyle bizimle iletişim kurmak istiyorsa, bunun nedeni sadece kendini ifade etmek değil. Adam resmen bizimle oynuyor. Bizi yanlış izlere sevk ediyor, cesetlerde değişiklik yapıyor. Bizimle oynuyor."</p>
				<p class="normal1">"Bizimle! Yani Askeri Polis'le mi? diye öfkeyle bağırdı Larsson.</p>
				<p class="normal1">"Diğerleriyle" diye düzeltti Frewin. "Onun gibi olmayan insanlarla. Sapık ve provokatör biri. Raven Bölüğü'nde onun hakkında bir soruşturma yürüttüğümüzün farkında ve eline geçen ilk fırsatta vuruşunu yaptı. Bu sabah Clauwitz ile Forrell onun yeni kurbanları oldu. Bizimle konuşuyor. Ve söyledikleri hiç de dostça değil."</p>
				<p class="normal1">Ann "Adamlarınızı onun öldürdüğünü mü düşünüyorsunuz?" diye sordu.</p>
				<p class="normal1">"Hiç şüphem yok."</p>
				<p class="normal1">Conrad emin olmak istercesine "Oynuyor, bizi yanlış izlere yönlendiriyor derken, ilk cinayet mahallinde bulunan O.T. harflerini mi kastediyorsunuz?" diye sordu.</p>
				<p class="normal1">"Mesela."</p>
				<p class="normal1">Ann "Bu harfleri onun yazıp yazmadığı henüz belli değil" diye müdahale etti.</p>
				<p class="normal1">Frewin omuzlarını silkti.</p>
				<p class="normal1">"Kurban yazmışsa hiçbir anlamı yok. 3. takımın hepsi, hatta tüm Raven Bölüğü gözden geçirildi, hiç kimsenin ismi bu harflerle başlamıyor. Matters'ın söylediği gibi bu harfler muhtemelen O.T. yerine Q.T. olmalı, Quentin Trenton. Ama Trenton'ın iki cinayette de başka yerlerde olduğuna dair tanıkları var. Ve... şimdi öldü. Bu, bizi yanıltmak için son derece kurnazca bir yöntem."</p>
				<p class="normal1">"Belki yeni cinayetler olmayacaktır" diye araya girdi Donovan, gözlerinde bir umut ışığıyla. "Katil, belki de Trenton'dı."</p>
				<p class="normal1">Kimse karşılık vermeyince Matters söz aldı:</p>
				<p class="normal1">"Özetleyecek olursak, 3. takımdan, güçlü kuvvetli, yalnızlığına düşkün ama etrafına uyum sağlaması gerektiğinin farkında olan birinin veya dışadönük bir adamın peşindeyiz. Bu, şüpheli sayısını azaltıyor."</p>
				<p class="normal1">"Evet, ama şu sırada adamları sorgulayabilmemiz zor" dedi Frewin. "Birbirlerini kolluyorlar ve biz onlara hain gibi görünüyoruz, dayanışma içinde olacaklardır, içlerinden birinin içeri atılmaması için yalan söylemeye bile hazırlar. Cephede büyük bir tehlikeyi paylaştıklarını unutmayalım, hepsi birbirinin hayatını kurtarıyor. Dayanışma, her şeyden daha önemli."</p>
				<p class="normal1">Monroe söz aldı:</p>
				<p class="normal1">"Ya Harrison, onu ne yapacağız? Aradığımız adam o mu?"</p>
				<p class="normal1">Frewin şüpheli bir tavırla "Bunu söylemesi zor" dedi. "O anın karmaşasında kendimi buna inandırmak istedim, her şey onu işaret ediyordu. Bununla birlikte aradığımız adama pek benzemiyor. Katil temkinli ve metodik. İlk kurbanının başını saklayacak biri değil, bu çok salakça."</p>
				<p class="normal1">Matters "Bu katil bir avcıya benziyor, değil mi?" diye karşılık verdi. "Ve avcılar avlarını saklamayı sever. Bu beni çok fazla şaşırtmıyor. Harrison tam aradığımız katilin profiline sahip biri."</p>
				<p class="normal1">Ann "Ben, daha ziyade Teğmen Frewin'le hemfikirim" dedi. "Her ayrıntı bize katilin metodik, temkinli olduğunu işaret ediyor. İz bırakmıyor, bu durumda nasıl olur da sandığının üzerinde kan izi bırakmış olabilir? Sandıklara baktığımda kan izlerini hemen gördüm; katil, sandıklar sahile indirildiğinde askerler tarafından sahiplerine dağıtılacağının farkındaydı, birinin üzerinde kan görüldüğünde, şüphe uyandıracağını biliyordu. Kısacası, cinayet mahallerinde bu kadar dikkatli olan biri bu kadar savruk davranmış olabilir mi? Bu, bizi yanlış bir ize yöneltmek için yapılmış olabilir, bizimle oynuyor."</p>
				<p class="normal1">Frewin tartışmayı kesmek için araya girdi:</p>
				<p class="normal1">"Harrison'ı olası şüpheliler listemizin başına koyuyoruz. Elimizdeki deliller, Toddwarth'ı ikna etmeye yeterli değil. 3. takımdan bize yardım edecek birini bularak onu izleyebilmeliyiz."</p>
				<p class="normal1">Conrad "Bu imkânsız" dedi. "Birbirlerine çok bağlılar, hiçbiri bunu yapmayacaktır."</p>
				<p class="normal1">"Onlara yaklaşmakta size yardımcı olabilirim" diye araya girdi Ann. "Benden kuşkulanmayacaklardır."</p>
				<p class="normal1">Frewin dişlerini sıktı. Buraya gelinmesinden korkuyordu.</p>
				<p class="normal1">Ann devam etti:</p>
				<p class="normal1">"Onun hakkında daha fazla şey öğrenebilmeniz için tek çare bu."</p>
				<p class="normal1">Monroe son darbeyi vurdu:</p>
				<p class="normal1">"Evet, üstelik şimdi düşman olarak karşımızda sadece katil yok, bir de Harrison var. Suçlu olsun olmasın, eline bir fırsat geçtiğinde bizi vurmaktan hiç çekinmeyecektir!"</p>
				<p class="normal1">Matters kaşlarını çattı.</p>
				<p class="normal1">"Evet?" diye sordu Ann, Frewin'e bakarak. "Zamanımız sınırlı. İki gecede iki cinayet. Ve geleceği belli olan üçüncüsü."</p>
				<p class="normal1">"Dört cinayet" diye hatırlattı Conrad, buz gibi bir sesle.</p>
				<p class="normal1">Frewin içini çekti. Ann hâlâ ona bakıyordu. Kendisi için korktuğunu fark etmişti. Genç kadını fiziksel olarak bu işin içine sokmak istemiyordu.</p>
				<p class="normal1">Ve Ann ona meydan okuyordu.</p>
				<p class="normal1">Bunu yapabilirdi.</p>
				<p class="normal1">Frewin'in, genç kadında anlayamadığı bir şeyler vardı.</p>
				<p class="normal1">Onu farklı kılan bir gizem.</p>
				<p class="normal1">Peşinden gideceği katildeki gibi.</p>

		</body>
</html>