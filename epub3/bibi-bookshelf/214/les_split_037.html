<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_34"><br class="calibre4"/>   34   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Teğmen Frewin sabah boyunca MP'nin yerleşmesini ve köydeki organizasyonunu denetledi. Yüksek rütbeli savaş esirleri belediyeye gönderiliyor ve çatı katındaki odalarda, genel karargâhtaki subayların gözetimi altında sorgulanıyorlardı. Diğerleri iki gruba ayrılmıştı: En dik kafalı olanlar savaş öncesinde polis karakolu olarak kullanılan eve gönderiliyordu; burada rutubetli dört hücre vardı. Diğerleri ise kilisenin, gözetim karargâhı olarak düzenlenmiş mahzenine getiriliyordu.</p>
				<p class="normal1">Tüm bu zaman süresince, çarpışmaların uzaktan gelen sesleri durmaksızın devam etmişti.</p>
				<p class="normal1">Frewin, esirlerin kimliklerini not eden ve fişlere geçiren Larsson ve Baker'la öğle yemeğini yedi. Yardımcı olması için yanlarına bir tercüman verilmişti; ufak tefek, siyah posbıyıklı biriydi.</p>
				<p class="normal1">Frewin öğleden sonra her şeyin yolunda olduğuna kanaat getirdikten sonra soruşturmasına dönebildi. Genel karargâha giderek Dog Bölüğü'nün konumu hakkında bilgi aldı. Raven ve Alto bölükleriyle Dog Bölüğü bir müdahale üçgeni oluşturuyordu. Bir binbaşı Dog'un köye kamp kurduğunu, ancak çıkarma sırasında çok kayıp verdiğinden şimdilik yedekte bekletildiğini teyit etti. Alto ve Raven cepheye gönderilmişti. Dog'un yüz seksen askerinden geriye doksan üç kişi kalmıştı ve takviyenin gelmesi haftalar alacaktı.</p>
				<p class="normal1">Frewin, üç çiftliğin avlu ve ahırlarına yerleşen bölüğü köyün doğusunda buldu. Bölük komutanı Yüzbaşı Ambrose'du. Çiftliklerden birinin salonunda Frewin'i kabul etti. Şöminenin yanında asker elbiseleri kurutuluyordu.</p>
				<p class="normal1">Yüzbaşı çitliklere el koyma nedenini açıklama gereği hissederek "Buraya geldiğimizde hiç kimse yoktu" dedi. "Bir kahve içer misiniz?"</p>
				<p class="normal1">Frewin kabul ederek hemen konuya girdi:</p>
				<p class="normal1">"Sizinle Clifford Harris'in ölümüyle ilgili konuşmak istiyorum. Onu tanır mıydınız?"</p>
				<p class="normal1">"Acemi bir erdi. Onu tanıma fırsatı bulduğumu söyleyemem."</p>
				<p class="normal1">"Sizin de bildiğiniz gibi, önceki kamp yerimizde dün sabah cinayete kurban gitti."</p>
				<p class="normal1">"Evet, bana vücudunun lime lime olduğu söylendi, bu doğru mu?"</p>
				<p class="normal1">Frewin başını salladı. İşkencenin ayrıntılarına girmek istemiyordu. Ortalıkta ne kadar az bilgi dolaşırsa soruşturma o kadar rahat ilerlerdi.</p>
				<p class="normal1">"Kaybolduğu gece çadırında mıydı?"</p>
				<p class="normal1">Ambrose yüzünü buruşturdu.</p>
				<p class="normal1">"En iyisi size grup ya da takım şefini çağırtayım. Harris'i tanıyorlardı ve ancak onlar size bir cevap verebilir."</p>
				<p class="normal1">Yüzbaşı ikisini birden çağırtarak kahve servisi yaptı.</p>
				<p class="normal1">"Bu esirler yüzünden MP'nin işi başından aşkın olmalı."</p>
				<p class="normal1">"Baş edebiliyoruz. Şu sıra sadece onların transferiyle meşgulüz, sayımız yeterli değil. Bugünlerde bize bir ekibin katılmasını bekliyoruz."</p>
				<p class="normal1">Yağmurdan sırılsıklam olmuş iki adam içeri girdi.</p>
				<p class="normal1">İçlerinden biri "Ne lanet bir hava!" diye dikkat çekici bir köylü aksanıyla söylendi.</p>
				<p class="normal1">"Beyler, işte Teğmen Frewin" diye onu tanıttı Ambrose. "Er Harris hakkında size soracakları var."</p>
				<p class="normal1">Frewin ikisiyle birden, teker teker özel olarak görüşmek istediğini söyledi. Bu, Yüzbaşı Ambrose'un pek hoşuna gitmese de sesini çıkarmadı. İkisinin ifadesi de aynıydı ve her şey örtüşüyordu. Onlara göre Harris, oldukça silik, emirlere itaat eden ve fazla konuşmasa da cana yakın biriydi. Bir düşmanı olduğundan şüphelenmeleri için bir neden yoktu. Evli değildi ama anladıklarına göre bir kız arkadaşı vardı, mektuplarınıysa ailesine ve arkadaşlarına yazardı. Katılmadığı sabah yoklamasının bir önceki akşamında herkesle beraber yemeğini yemiş ve tanık ifadelerine göre yatakhaneye gitmişti. Sonrası ise bilinmiyordu. Sabah yoktu, yatağı hiç bozulmamıştı; görünen o ki, yatakhanede yatmamıştı. Böylece Frewin bildiklerini teyit etmiş oldu: Bir asker için kimseye fark ettirmeden çadırdan çıkıp gitmek çocuk oyuncağıydı, hatta etkili bir gözcülük sistemi olmadığı için bulunduğu bölgeyi de aynı şekilde terk edebilirdi. Cephe hattı iyice güneyde olduğundan, kampın etrafındaki nöbetçiler bir saldırı korkusundan ziyade görev icabı nöbet tutuyorlardı. Frewin, Harris'in Raven Bölüğü'yle ve özellikle de 3. takımdaki askerlerle bir ilişkisinin olup olmadığını öğrenmek istedi. Bu konuda bir şey bilmiyorlardı, ancak iki bölük de yola çıkmadan önce limanda uzun süre yan yana beklediği için bu pekâlâ mümkün olabilirdi.</p>
				<p class="normal1">Frewin öğrendiklerini not defterine kaydettikten sonra hepsine teşekkür etti ve köyün merkezine doğru yollandı. Her üç kurbanın da yataklarından kendi istekleriyle çıktığı belliydi, çünkü hiç mücadele izi yoktu. Takımlarından uzaklaşmak için ortalığın sakinleşmesini beklemişlerdi. Katil onları kendisine mi çekiyordu? Katil onları yakalamadan önce gizli randevuları biliyor muydu?</p>
				<p class="normal1"><span class="ideitalik">Katil onların kendisine gelmesini sağlıyor; kurbanı kendisine çekmekten zevk alıyor. Pasif davranmıyor, beklemiyor, fırsatı o yaratıyor. Çok iyi hazırlanıyor, önceden belirlediği geniş bir mizansen repertuvarı var... Onları kendisi buluyor</span>.</p>
				<p class="normal1">Frewin öğle yemeği sırasında artan yağmurdan korunmak için duvar diplerinden yürüyordu. Askerler sağda solda koşuşturarak arkadaşlarına ulaşmaya çalışıyorlardı. Ambulanslar gösteri salonuna ve onun içinde derme çatma kurulmuş hastaneye doğru yol alıyorlardı.</p>
				<p class="normal1">Köyün kafe-restoranına kocaman telsiz cihazlarıyla haberleşme birimleri yerleşmişti; operatörler burada nöbetleşe çalışıyordu. Frewin buranın önünden geçerken Ann'in beyaz siluetini fark etti. Genç kadın etraftaki yüzleri inceleyerek bisikletini sürüyordu. Sırılsıklam olmuş, giysileri bedenine yapışmıştı. Frewin'i görünce ona doğru pedal çevirdi.</p>
				<p class="normal1">Yanına geldiğinde Frewin'i azarladı:</p>
				<p class="normal1">"Her yerde sizi arıyordum."</p>
				<p class="normal1">Tokasından çıkan saçları yanaklarına yapışıyordu.</p>
				<p class="normal1">Frewin onun kararlı ama daha çok heyecanlı olduğunu fark etti. Daha ağzını açma fırsatı bulamadan, genç kadın patladı:</p>
				<p class="normal1">"Buldum" diye bağırdı. "Üç cinayetin arasındaki bağlantıyı buldum!"</p>
				<p class="normal1">Frewin onun sözünü kesti.</p>
				<p class="normal1">"Bağırmayın" dedi yağmur şıpırtılarının arasından. "Bunu bana içeride anlatırsınız. Hadi!"</p>
				<p class="normal1">Yağmur damlaları Ann'in gözlerine giriyordu. Beyaz teni, ıslanarak kızılımsı bir renk alan sarı saçı güzelliğini iyice belirginleştiriyordu.</p>
				<p class="normal1">Ve Frewin iki seneden beri ilk defa içinde uyanan kıpırtılardan büyük zevk aldığının farkına vardı. Beyninden aşağı, ilk önce göğsüne, daha sonra bacak aralarına yayılan tatlı bir sıcaklık hissediyordu. Yutkundu. Ann de dikkatle ona bakıyordu. Ne görüyordu Frewin'de? Potansiyel bir sapık mı? Tedirgin bakışlı zavallı bir tip mi? Ann rahatsız olmuş gibi gözlerini kırptı ve tekrar bisikletine bindi.</p>
				<p class="normal1">"Önce bir kurulanayım."</p>
				<p class="normal1">Frewin başıyla onaylarken, genç kadın çoktan yola çıkmıştı bile.</p>
				<p class="normal1">Patty'nin yüz çizgileri zihninde belirdi. Bundan ne rahatsızlık duydu ne de hayal kırıklığı, sadece bir gerçeklik duygusu vardı. Patty onun karısı olmaya devam ediyordu. Şimdi bile. Frewin birtakım hayaller kursa ve hemşire de ona karşı bir şeyler hissetse bile aralarında sadece profesyonel bir ilişkisi olabilirdi. Patty onun karısıydı.</p>
				<p class="normal1">Ölmüş olsa bile.</p>
				<p class="indentmetin"> </p>
				<p class="normal1">Vitraylara vuran yağmur damlaları baş döndürücü bir fon müziği yaratıyordu. Şamdanlar koro bölümünün üstünde turuncu hareler oluşturuyordu. Frewin yakıt fıçılarını kontrol ederek kaçak olup olmadığına baktı. Her tarafta mumların olması, herkesi dikkatli davranmaya sevk ediyordu.</p>
				<p class="normal1">Ann temiz bluzunun üst düğmesini ilikleyerek etrafa dağılmış notların arasında onu karşıladı. Arkaya doğru taranmış saçları henüz ıslaktı.</p>
				<p class="normal1">Karatahtaya yürüdü.</p>
				<p class="normal1">"Bağlantı işte burada, gözümüzün önünde. Clifford Harris'e bakın. Onu nasıl bulmuştunuz?"</p>
				<p class="normal1">"Dayanma gücünün sonuna gelmiş bir halde. Her tarafından şişlenmişti. Ama bunun diğerleriyle bir ilişkisini göremiyorum. Üç cinayet, üç yöntem, üç farklı sahneye koyuş."</p>
				<p class="normal1">"Tam şişlenmiş denemez, paramparça olmamak için hassas bir dengeyi koruması gerekiyordu. Dengeyi korumak ne demek?"</p>
				<p class="normal1">"Sonuca gelin Ann."</p>
				<p class="normal1">"Terazide olmak! Genç Clifford Harris bu yaşam ve acı terazisini dengede tutmak zorundaydı. Terazi. Bu size bir şey anlatmıyor mu?"</p>
				<p class="normal1">Frewin ellerini beline koydu ve düşünceli bir ifadeyle Ann'e baktı. Ardından bakışları tahtaya yöneldi. Altı çizili kelimeleri okudu. Ve birden her şey aydınlığa kavuştu.</p>
				<p class="normal1">"Koç, Akrep, Terazi... Elbette" diye bağırdı. "Burçlar."</p>
				<p class="normal1">"Ben bunun kontrolünü de yaptım. Burçlar, kurbanların burçları. Fergus Rosdale Koç, Gavin Tomers Akrep ve Clifford Harris Terazi."</p>
				<p class="normal1">Frewin başka bir tahtanın yanına giderek üç ismi ve üç burcu tekrar not etti.</p>
				<p class="normal1">"Bu bizi nereye götürecek?" diye sordu heyecanlı bir sesle. "Kişiliğinin çok önemli bir parçası böylece ortaya çıktı. Bunu niye yapıyor?" Tebeşiri avucunun içinde evirip çevirdi. "İyi oyun Ann."</p>
				<p class="normal1">İltifata aldırmayan Ann devam etti:</p>
				<p class="normal1">"Bütün burçları bitirecek mi? Bu durumda bu üç burcun dışındakileri tespit etmemiz gerekiyor. Hepsi tehlikede."</p>
				<p class="normal1">Frewin hoşgörüyle gülümsedi.</p>
				<p class="normal1">"Bu pratikte imkânsız. Genelkurmay bütün bir bölüğü tecrit etmemize izin vermez; hele doğum tarihleri yüzünden bir psikopat onları öldürecek diye yüzlerce kişiyi bu bölükle temas kurmamaları yönünde uyarmamız kesinlikle kabul edilemez." Tebeşirini Ann'e doğrulttu "Her gece cinayet işlenmedi. Ben bu durumun tesadüfi olduğunu düşünmüştüm, ancak katil burçlarla ilişkili olarak özellikle böyle yapmış olabilir. Astroloji hakkında bilginiz var mı?"</p>
				<p class="normal1">"Hiç yok."</p>
				<p class="normal1">"Bu izin peşinden gitmemiz gerekiyor. Bu konuda bize fikir verebilecek birini bulmalıyız."</p>
				<p class="normal1">Ann onayladı.</p>
				<p class="normal1">"İsterseniz bu işle ben meşgul olabilirim, sizin galiba Doktor Carrhus'u görmeniz gerekiyordu."</p>
				<p class="normal1">"Onu aramaya vaktim olmadı. Nasılsa sahilin yakınlarındaki bir kampta olmalı. Acelesi yok."</p>
				<p class="normal1">Frewin gözlerine inanamadan tahtalardaki notları tekrar gözden geçirdi.</p>
				<p class="normal1">"Burçlar! Gözümüzün önündeyken bunun farkına nasıl varamadık!"</p>
				<p class="normal1">"Matters ve diğerleri burada değil mi?" diye sordu Ann. "Onları da bundan haberdar etmemiz gerekmiyor mu?"</p>
				<p class="normal1">"Savaş esirlerinin kaydı ve gözetimiyle ilgileniyorlar, MP'den tam teşekküllü bir ekip bugün gelerek nöbeti devralacak. Resmi olarak görevimizi yapıyor görünüyoruz, ama fiiliyatta soruşturma bizim öncelikli işimiz."</p>
				<p class="normal1">Tebeşirini bırakarak parkasını aldı.</p>
				<p class="normal1">"Bu sabah Clifford Harris'in komutanlarıyla görüştüm. Harris de diğerleri gibi ortadan kaybolmuş. Kendi isteğiyle. O gece dışarı çıkacağını biliyormuş, arkadaşlarından erken ayrılmış ama yatmamış. Katilin, kurbanlarını nasıl ayağına getirdiğiyle de ilgilenmek gerekiyor."</p>
				<p class="normal1">"Benim bunun için bir varsayımım var ama işinize gelmeyebilir."</p>
				<p class="normal1">"Yine de söyleyin."</p>
				<p class="normal1">"Katil bir kadın."</p>
				<p class="normal1">Dikkatli bakışlarını Frewin'e dikti.</p>
				<p class="normal1">"Bu, bir askeri bir yerlere çekmenin en iyi yolu, üstelik bundan kimseye de söz etmez. Şayet bunu isteyen bir kadınsa, askerin istenen yere geleceğinden emin olabilirsiniz. Gecenin bir vakti bile olsa."</p>
				<p class="normal1">"Katilin çok güçlü biri olduğuna dair kanıtlarımız olmasaydı buna hemen inanabilirdim Ann. Kendinizi işe kaptırdığınızda ürkütücü olabiliyorsunuz."</p>
				<p class="normal1">"Ve hiç sperme rastlanmadı, halbuki öldürmenin bir tür cinsel ilişkiye girmeye benzediğini söylemiştiniz. İzlerin olması gerekirdi."</p>
				<p class="normal1">"Orgazma ulaşamamak da büyük bir öfke nedeni olabilir, açık konuştuysam özür dilerim. Ve orgazma ulaşıyorsa bile... giysileri üzerindeyken olabilir. Veya öldürme eylemi cinsel ilişkinin yerini alıyordur, yani ölüm onun hazzıdır ve bu ona yeter. Zaten aramızda hemen hemen hiç kadın yok."</p>
				<p class="normal1">"İstihbarat bölümünde ve genel karargâhta birkaç kadın var."</p>
				<p class="normal1">Frewin başını salladı.</p>
				<p class="normal1">"Yanlış yoldasınız Ann, buna gücü yetmez."</p>
				<p class="normal1">"Gözü dönmüş bir kadının neler yapabileceğini görseniz şaşardınız."</p>
				<p class="normal1">Craig genç kadının gözlerindeki garip parıltıyı fark ederek rahatsız oldu. Yüzeye kadar çıkan bir şiddet, anlaşılmaz bir şeyler güzelliğini zedeliyordu. İçinde tehditkâr bir gölge harekete geçmiş gibi, gözbebeklerinin ardında siyah bir tül dalgalanıyordu sanki.</p>
				<p class="normal1">Bir tül veya maske.</p>
				<p class="normal1">Frewin parkasını giymek için arkasını döndü.</p>
				<p class="normal1">"Bu fikri unutun Ann. Yapacak çok işimiz var."</p>

		</body>
</html>