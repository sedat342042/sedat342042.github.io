<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_73"><br class="calibre4"/>   73   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Frewin ensesini sıvazladı.</p>
				<p class="normal1">Kuzey kulesinden ışık geliyordu, Monroe'nunki. Hızlı adımlarla yürüyen birinin siluetini gördü.</p>
				<p class="normal1">Silahını çıkardı, emniyetini açtı ve nişan almaya hazırlandı. Her şey çok çabuk olacaktı.</p>
				<p class="normal1">Adam içeri girecek, Frewin de saklanacak yeri kalmaması için odanın ortasına kadar gelmesini bekleyecek ve ona haddini bildirecekti.</p>
				<p class="normal1">En küçük bir tereddütte bile ateş edecekti. Önce yere, daha sonra gerekirse bacaklara. Katil anında durmak zorunda kalacaktı.</p>
				<p class="normal1">Siluet iyice belirdi. Uzun boylu. Güçlü.</p>
				<p class="normal1"><span class="ideitalik">Bu o.</span></p>
				<p class="normal1">Feneri sağ elinde tutuyordu.</p>
				<p class="normal1">Daha sonra büyük odanın içine girdi ve yavaşladı.</p>
				<p class="normal1">Frewin adamın yüzünü hemen tanıdı.</p>
				<p class="normal1">Parker Collins.</p>
				<p class="normal1">Fenerin ışığı ahşap gözleri taradı, ışık huzmesi şişelerin diplerinde yansıyarak çoğaldı. Binlerce küçük yıldızın parlamasıyla etraf aydınlandı.</p>
				<p class="normal1"><span class="ideitalik">Biraz daha ilerle</span>.</p>
				<p class="normal1">Monroe, onun kaçmasını engellemeye hazır, arkasında olmalıydı.</p>
				<p class="normal1">Collins bu hayret verici manzaraya hayranlıkla bakarak daha yavaş yürümeye başlamıştı. Yolunu biraz değiştirerek Frewin'e yaklaştı.</p>
				<p class="normal1">Frewin onun gözlerini görebiliyordu. Collins gözlerini kırpıştırarak etrafı kolaçan ediyor, fenerini önüne doğru tutarak duvarları tarıyordu.</p>
				<p class="normal1">Frewin'in içine bir kurt düştü. Sanki aksayan bir şeyler vardı.</p>
				<p class="normal1">Collins şimdi tam ortaya gelmişti, müdahale etmenin zamanıydı.</p>
				<p class="normal1">Frewin duraksadı.</p>
				<p class="normal1">Collins huzursuz görünüyor, etrafını aydınlatmaya devam ediyordu.</p>
				<p class="normal1"><span class="ideitalik">Kendine güveni yok. Aniden saldıran, kurbanlarını hareketsiz bırakarak öldüren katilin özgüveni onda yok. Yanlış giden bir şeyler var</span>.</p>
				<p class="normal1">Ve gerçeğin farkına vardı.</p>
				<p class="normal1">Bir kere daha onlardan önce davranılmıştı.</p>
				<p class="normal1">Collins katil değildi. Kendisini aşağıda kimsenin beklemediğinden emin olmak isteyen katil tarafından yolu açması için gönderilmiş bir yemdi.</p>
				<p class="normal1"><span class="ideitalik">Monroe'yu uyarmalıyım! Müdahale etmesini engelleyip arkasını kollamasını sağlamalıyım. Gerçek katil belki de şu anda tam arkasında</span>!</p>
				<p class="normal1">Frewin kendi el fenerini yaktı ve sıhhiyecinin üzerine tuttu.</p>
				<p class="normal1">"Collins" dedi usulca.</p>
				<p class="normal1">Adam bir korku çığlığı atarak olduğu yerde kalakaldı.</p>
				<p class="normal1">"Kim var orada?"</p>
				<p class="normal1">"MP'den Teğmen Frewin" dedi ona yaklaşarak.</p>
				<p class="normal1">"Beni çok korkuttunuz!"</p>
				<p class="normal1">"Sizi buraya kim gönderdi? Cevap verin!"</p>
				<p class="normal1">Collins'in yüzü donup kaldı.</p>
				<p class="normal1">Ve kurşunlar yeraltı tünelinde patladı.</p>

		</body>
</html>