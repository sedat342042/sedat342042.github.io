<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_56"><br class="calibre4"/>   56   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Frewin alevleri söndürebilmek için ceketini Ann'in üstüne attı. Elleri yandı, tişörtü islendi; hemşireden geri kalanları söndürmek için bunu birçok kere tekrarlamak zorunda kaldı. Alevlerin bedenini böyle sarmalamasının bir tek nedeni olabilirdi: Üzerine benzin dökülmüştü.</p>
				<p class="normal1">Arkasında camlar patlıyor, yangının homurtusuna ıslık sesleri ve çatırtılar eşlik ediyordu.</p>
				<p class="normal1">Matters peşinde askerlerle olay yerine geldi. Genç çavuş tüten cesedi görünce elleriyle ağzını kapadı.</p>
				<p class="normal1">İki asker mahzeni aydınlatmak için fenerlerini yakarak aşağı indiler. Tekrar dışarı çıktıklarında biri kusmaya başladı, diğeri ise sabit bakışlarını Matters'a dikti.</p>
				<p class="normal1">Matters "Ya Adam?" diye sordu teğmenine.</p>
				<p class="normal1">"Onu göremedim, birinci kata çıkacak vaktim olmadı" diye karşılık verdi Frewin, gözlerini boşluğa dikerek. "Hriscek dışarı çıkmayı başarmıştı. Bize bir tuzak kurdu. İki nöbetçiyi boğazladı ama kaçmadı, üstümüze ateş edebilmek için içeri gelmemizi bekledi. Onu vurdum. Ann yukarda kaybolmuştu. Korkarım ki Baker da orada sıkışıp kalmıştı."</p>
				<p class="normal1">Matters içini çekerek başını yukarıya kaldırdı.</p>
				<p class="normal1">Frewin, hemşirenin iki büklüm olmuş bedenine baktı; tüm vücudu kırmızı ve siyah bir et yığınına dönmüştü: erimiş dudaklar, patlamış gözkapakları, olgunlaşarak ağaçtan düşüp yarılmış gibi görünen bir burun ve parçalanmış bir yüz...</p>
				<p class="normal1">"Hastaneye götürülsün, ülkeye gönderilmek için gerekli işlemler yapılsın."</p>
				<p class="normal1">"Teğmen..."</p>
				<p class="normal1">Frewin çavuşuna döndüğünde onun gözlerini gökyüzüne dikmiş olduğunu gördü. Genç adam işaretparmağıyla kilisenin tepesinde bir yeri işaret ediyordu. Frewin karanlıkta tüten binanın tepesine dikkatle baktı ve çanın etrafındaki duvarların arasına tünemiş bir siluet gördü. Beyaz bir giysi. Sarı saçlar.</p>
				<p class="normal1">Frewin kalakaldı. Onu tanıyordu.</p>
				<p class="normal1"><span class="ideitalik">Bu imkânsız</span>.</p>
				<p class="normal1">Siluet kendisini görsünler diye var gücüyle kollarını sallıyordu, yangının gürültüsü sesini bastırıyordu.</p>
				<p class="normal1">"Bu Matmazel Dawson!" diye haykırdı Matters.</p>
				<p class="normal1"><span class="ideitalik">Ann</span>. Yaşıyordu. Yükselen alevler arasında hapsolmuştu ama hayattaydı. Birden tüm enerjisi yerine geldi ve sağa sola emirler yağdırmaya başladı.</p>
				<p class="normal1">"Matters, istihkâmcılara haber verin. Bize merdiven, çok merdiven gerekiyor."</p>
				<p class="indentmetin"> </p>
				<p class="normal1">Dakikalar geçtikçe Frewin, Ann'in gücünün azaldığını fark ediyordu. Kendisini görene kadar genç kadına işaret vermişti. Artık onu kurtarmaya geleceklerini biliyordu. Çandan koyu bir duman çıkıyor ve Frewin genç kadının hiç durmadan öksürdüğünü görebiliyordu. Vakit çok azdı. Gücü tükenip yere çöktüğünde, Frewin ılık bir istinat duvarına doğru atıldı. Zor da olsa ve bir iki tırnağını parçalama pahasına kendini ilk katın çatısına kadar çekebildi, payanda kemerlerine tutunarak tırmanmaya başladı. Bu defa işi çok daha tehlikeliydi: Kayarsa beş metreden aşağı düşecekti. Vitrayların çoğu kırılmış, geriye sadece üçgen şeklinde sarı, kırmızı, mavi ve yeşil renkte keskin cam parçaları kalmıştı. Bu açıklıklardan yükselen alevler onu iştahla yutmak isteyen dişi şeytanlar gibi üzerine atılıyordu. Frewin, boğazı tahriş olmuş bir halde ilk oluk ağzına vardı. Oluğa tutunarak doğruldu ve çan yönünde çatının üzerinde ilerlemeye çalıştı. Ayakkabı tabanlarının bile yapıştığı kızgın kiremitlere dokunamazdı. Nefes almakta güçlük çekiyordu. Yeterli oksijen kalmamıştı. Daha sonra durdu.</p>
				<p class="normal1">Merdiven olmadan daha yukarı çıkamazdı. Ann hâlâ altı metre kadar yüksekteydi.</p>
				<p class="normal1">"Beni duyuyor musunuz Ann?" diye seslendi. "Çok yakınınızdayım, dayanın."</p>
				<p class="normal1">Ardından genç kadının kıpırtısız elini gördü.</p>
				<p class="indentmetin"> </p>
				<p class="normal1">Büyük bir kamyondan çıkan altı asker, tütmekte olan çan kulesinin üstündeki ikiliye bakarken Matters da kamyondan dışarı fırladı.. Hemen harekete geçtiler ve iki asker aracın arkasından açılan merdivenden teğmene doğru tırmanmaya başladı. Çandaki açıklıklara ulaşabilmek için bir başka merdiven daha açıldı. Frewin nefes almakta zorlanmasına rağmen basamakları tırmanarak Ann'e ulaşan ilk kişi oldu. Genç kadın yarı baygın durumdaydı, Frewin onu sırtına aldığında inlemeye başladı. Bir asker, teğmene destek vermek için onu kemerinden tuttu ve aşağı inmeye koyuldular. Frewin'in başı dönüyor, dumanın etkisiyle akan gözyaşları yüzünden etrafını göremiyordu. Bir eliyle merdivene tutunurken, diğeriyle Ann'i tutuyordu. Sanki yerden kilometrelerce uzaktaymış gibiydi.</p>
				<p class="normal1">Zemin sarsılmaya, ileri geri oynamaya başladı.</p>
				<p class="normal1">Craig boşluğa düşmemek için merdivene daha sıkı tutundu.</p>
				<p class="normal1">Bacakları artık onu taşıyamıyor, havasızlığın etkisiyle bütün kasları acıyordu.</p>
				<p class="normal1">Birden bir öksürük krizine tutularak dengesini kaybedecek gibi oldu ve merdivene kenetlendi. Biraz sonra öksürüğü kesildi. Nefesi ıslık gibi çıkıyordu. Gücünü toparladı ve ayakları ilk katın çatısına değdi. Asker onun diğer merdivene kadar gitmesine yardımcı oldu. Tekrar inmeye başladı.</p>
				<p class="normal1">Etrafı kararıyor, sesler kalın bir pamuk tabakasının ardından yankılanıyormuş gibi uzaktan geliyordu.</p>
				<p class="normal1">Işık azalıyordu. Yanı başındaki alevler bile ona daha az sıcak gelmeye başladı, etkileri azalmıştı.</p>
				<p class="normal1">Ann'i artık omuzlarında hissetmiyordu. Ve toprağa ayak bastığının farkına bile varmadı.</p>
				<p class="normal1">Matters ile bir başka asker hemşireyi almak ve teğmeni tutmak için atıldılar. Ama Frewin onlar için çok ağırdı ve yere yıkıldı.</p>
				<p class="normal1">Bilinci giderek bulanıklaşıyordu. Hâlâ hayatta olan genç kadını düşündü. Ve Hriscek'i. Her şey bitmişti. Katliama son vermişlerdi. Savaş devam edecekti ama bundan böyle çarpışanlar iki karşıt gruptan olacaktı ve ölüm içeriden değil, dışarıdan gelecekti. Bu katliamın –savaşın– bir anlamı vardı, yani öyle söyleniyordu ve bu, Craig için yeterliydi. Yarın, kavrulmuş cesetleri küllerden çıkaracaklardı, aralarından birinin kırık ve eksik dişleri olacaktı. Hriscek sırlarıyla beraber yok olmuştu; ama çekip gitmişti ve Frewin için de önemli olan sadece buydu. Yarın... Ama yarın Frewin orada olabilecek miydi? Gücü iyice azalırken kollarını, bacaklarını hissedemediğini fark etti. Bedenine sıkışıp kalmış edilgen bir seyirci olmuştu ve tüm duyuları yok oluyordu. Hiç acı hissetmiyor ve neredeyse hiçbir şey göremiyordu.</p>
				<p class="normal1">Hâlâ nefes alıp almadığını bilemiyordu; gözkapakları birer ton ağırlığındaydı sanki.</p>
				<p class="normal1">Yangının uğultusu zihninde kalan son sesti ve Craig bu tuhaf gürültünün kaynağının ne olduğunu kavradı.</p>
				<p class="normal1">Alevler gülüyordu.</p>
				<p class="normal1">Alevler kiliseyi yutarken gülüyordu.</p>
				<p class="normal1">Daha sonra karanlıkta yıldızlar kayarak beynine kadar ulaştılar ve Frewin kendinden geçti.</p>
		<div class="calibre1" id="calibre_pb_60"/></body>
</html>