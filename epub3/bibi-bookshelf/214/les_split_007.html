<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_4"><br class="calibre4"/>   4   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Genel karargâha "Kovan" diyorlardı.</p>
				<p class="normal1">Gittikleri her yerde, Frewin ile adamlarının ilk işi Kovan'dakileri barındıracak bir yer bulmaktı. Soruşturma başlar başlamaz burası kahve kokuları eşliğinde kaynamaya başlıyor, toplanan bilgiler, araştırma sonuçları burada bir araya getiriliyor, elde edilen veriler büyük mantar panolara veya kara tahtalara işleniyordu.</p>
				<p class="normal1">Kovan beş metreye on metrelik büyük bir çadırdan ve büro ya da yatakhane vazifesi gören, ana çadıra üstü bez kaplı geçitlerle bağlanmış, dört küçük çadırdan oluşuyordu.</p>
				<p class="normal1">Sorgulamalar Frewin'in talimatıyla dışarıda gerçekleştiriliyordu. Matters'a, bir askerin, özellikle de en kabadayı olanların dengesini bozmak için onları gözlerden uzak, ormanlık bir alana götürmenin her zaman işe yaradığını söylemişti. Tecrit edilen insan, başına en kötüsünün geleceğinden korkarak, kendine olan tüm güvenini kaybederdi.</p>
				<p class="normal1">Hava hâlâ karanlıktı. Kovan'ın metal iskeletine asılı lambalar, koyu yeşil bir halıyla kaplı zemine Frewin'in haşmetli gölgesini yansıtıyordu.</p>
				<p class="normal1">Aralarında Clauwitz ile Forrell'ın da bulunduğu yedi adam, katlanır taburelere oturmuştu. Matters, komutanına yardıma hazır bir halde ayakta bekliyordu.</p>
				<p class="normal1">Teğmen Frewin bir tebeşir alarak kurbanın adını bir tahtaya yazdı.</p>
				<p class="normal1">"Fergus Rosdale" dedi. "Gold Bölüğü, 2. Takım'da görev yapıyordu. Basit bir erdi. 01.00'de ölü olarak bulundu. Boğazlanmış ve kafası kesilmişti. Başının bulunamadığını belirtmek isterim." Frewin fazla ayrıntıya girmeden koç başından bahsetti, ardından cinayet mahallinde bulunan delillere değindi. "Kimliği tespit edilen Fergus Rosdale'in gemide hiçbir işi olmadığını anlamış bulunuyoruz, orada olmaması gerekiyordu. Ya nöbetçileri atlattı ya içlerinden birini tanıyordu ya da rüşvet verdi. Bunun cevabını siz bulacaksınız." Panoya <span class="ideitalik">Rosdale, Seagull'a nasıl bindi?</span> diye yazdı. "Tahminime göre katili onu karanlıkta bekliyordu. Odaya girer girmez onun boğazını kesti. Ortalık tamamen karanlık olsun diye idare lambasını kırmıştı. Bu da demek oluyor ki, Rosdale'in ışıkları açmayacağını biliyordu. Neden?"</p>
				<p class="normal1">Ekibin en eskisi Phil Conrad –ellisine yaklaşıyordu– taburesinin üzerinde öne doğru eğildi.</p>
				<p class="normal1">"Belki randevulaşmışlardı."</p>
				<p class="normal1">"Niye karanlıkta?" diye sordu kaslı, esmer bir adam olan Baker.</p>
				<p class="normal1">Askeri Polis'e yeni katılmış olan Danovan "Cinsel amaçlı bir randevu" diye bir öneride bulundu.</p>
				<p class="normal1">"Bir gemide mi?" diye şaşkınlıkla sordu Conrad, kır düşmüş şakağını kaşıyarak.</p>
				<p class="normal1">"Kim bilir? Rosdale saklanıyordu, belki de... bir adamı bekliyordu."</p>
				<p class="normal1">Grubun diğer devasa adamı Larsson "Kötü niyetli bir buluşma da olabilir" diye fikrini söyledi. "Uyuşturucu işi veya başka bir şey. Bu ilk kez olmuyor."</p>
				<p class="normal1">Frewin, adamlarının heyecanını yatıştırmak için ıslık çaldı. Dikkatlerini toplamaları için biraz bekledikten sonra panoya şunları yazdı: <span class="ideitalik">Katil, Rosdale'i kendisiyle buluşması için nasıl ikna etti? Onu karanlıkta nasıl öldürdü?</span></p>
				<p class="normal1">Tebeşirin ucunu tahtaya vurarak konuştu:</p>
				<p class="normal1">"Düşünelim. Adamımız sihirbaz değil, ışık olmadan göremez. Çok iyi hazırlık yapmış, cinayet mahallinde hiçbir şey bulunamadı, ne bıçak ne silah, hiçbir şey. Matters, bitişikteki mutfağın eviyesinde birkaç damla kana rastladı, bu da gösteriyor ki, katil çıkmadan önce ellerini yıkamayı ihmal etmemiş. Aletlerini –koç başını kesinlikle, kurbanı astığı kasap çengellerini ise büyük olasılıkla– yanında getirmiş. Her şeyi önceden tasarlamış olmalı. Katilimiz hiç endişeli değildi. Nöbetçilerin 01.00'den önce yemekhaneyi kontrole gelmeyeceğini biliyordu. Bu durumda, mürettebattan biri olmalı. Bu gece nöbette olanlar ile önceki üç gecenin nöbetçilerini sorgulamakla işe başlayacaksınız."</p>
				<p class="normal1">Frewin hızlı hızlı konuşuyor, meselenin özüne iniyordu. Matters, iki sene boyunca bir sürü soruşturmada –aralarında altı yedi cinayet de vardı– onun asistanlığını yapmış, ancak şefini hiç bu denli gergin görmemişti. Kendisi de tuhaf bir korkuya kapılmıştı.</p>
				<p class="normal1">Bu sefer cani iyi eğlenmişti.</p>
				<p class="normal1">Matters söz almak için utangaç bir tavırla parmağını kaldırdı.</p>
				<p class="normal1">"Ben... bence teğmenim, aradığımız kişi iriyarı biri. Cesedi kasap çengellerine takıp asmak, büyük güç gerektirir."</p>
				<p class="normal1">"İyi noktaya parmak bastınız Matters" dedi Frewin. "Lafı ağzımdan kaptınız." Diğerlerine döndü. "Matters mutfağı araştırırken kanı temizlemekte kullanılmış bir bez de buldu."</p>
				<p class="normal1">Forrell da elini kaldırdı:</p>
				<p class="normal1">"Her tarafta kan olduğunu söylemediniz mi? O... yani katil, kendini sadece bir bez parçasıyla temizlemedi ya."</p>
				<p class="normal1">"Aslında bir teorim var: Yerde bu kadar kan olduğuna göre boğuşma esnasında üzerine basılmamasına inanamıyorum. Ceset taşınırken de öyle. Dolayısıyla ayakkabı izlerinin bulunması gerekirdi. Halbuki yok. Hiçbir iz yok. Katil çıkıp gitmeden önce izleri silmeyi akıl etmiş."</p>
				<p class="normal1">"Onun bu kadar <span class="ideitalik">öngörülü</span> olduğunu mu düşünüyorsunuz?" diye hayretle sordu Donovan.</p>
				<p class="normal1">"Bu adama bir tuzak kurdu, başını kesmek için gerekli aletleri ve yerine koyacağı hayvan başını getirdi, kurbanı kasap çengelleriyle astı. Evet, bu durumda öngörülü olduğunu düşünüyorum. Her zamanki yaklaşımlar burada geçerli değil. Bu ne bir hesaplaşma ne de sonu kötüye varmış bir kavga. Bu önceden planlanmış bir cinayet."</p>
				<p class="normal1">Bu sefer yüzü çillerle kaplı diğer kızıl, Clauwitz söz aldı:</p>
				<p class="normal1">"Ayakkabılarının izlerini silmeyi akıl ettiyse, tüm izleri neden silmedi? Cesedi de saklayabilirdi."</p>
				<p class="normal1">Matters şefinden önce davrandı:</p>
				<p class="normal1">"Çünkü kurbanını sergilemek istiyordu! Kendisini ele verebilecek izleri sildi ama herkese de ne yaptığını göstermek istedi."</p>
				<p class="normal1">"Son derece doğru" dedi Frewin. "Bu da iyi bir haber değil. İşini ciddiye alan bir müşteri. Tam bir çatlak. Tekrar ediyorum: Kim olduğunu çabucak ortaya çıkarmalıyız. Bu adam bu kadarla yetinmeyecek." Sözlerine devam etmeden önce adamlarına baktı. "Beyler iki saat uyuma izniniz var, daha sonra bu lanet gemideki herkesi sorgulamanızı istiyorum. Matters verdiğiniz bilgileri bir araya getirecek ve bağlantıları kuracak. Hadi bakalım, hiçbir şeyi ihmal etmeyin. Aramızda, bir an önce zararsız hale getirilmesi gereken bir cani var. Güneye doğru hareket etmek üzere olduğumuzu da hatırlatmak isterim, bu hasta herifi diskalifiye etmeden bu yolculuğa çıkamayız."</p>
				<p class="indentmetin"> </p>
				<p class="normal1">Adamlar Kovan'dan çıkarken Donovan, Matters'ın yanına geldi.</p>
				<p class="normal1">Mavi üniformalı adam gözlüğünü yukarı iterek "Hey! Teğmeni iyi tanıyor musun?" diye sordu.</p>
				<p class="normal1">"İki senedir emrinde çalışıyorum."</p>
				<p class="normal1">"O halde bilirsin, daha önce ne iş yapıyordu, polis komiserliği mi?"</p>
				<p class="normal1">Matters çadırına doğru ilerlerken Donovan'a dikkatle baktı.</p>
				<p class="normal1">"Hayır, yirmi senedir orduda."</p>
				<p class="normal1">"Öyle mi? Yine de cinayetleri nasıl ele alması gerektiğini çok iyi biliyor. Orduda... soruşturmalar pek de bu şekilde yürütülmez, öyle değil mi?"</p>
				<p class="normal1">"Öldürme eğitimi alan ve yirmi dört saat iç içe yaşayan insanların aralarında hiç sorun çıkmayacağını mı sanıyorsun?"</p>
				<p class="normal1">Donovan düşünceli bir tavırla kulağını kaşıdı.</p>
				<p class="normal1">"Doğru" diye kabullendi. "Ama buranın öğrenmek için iyi bir yer olmadığını sanırdım. Sakın küçümsediğimi düşünme. MP müfettişlerinin en iyilerden sayılamayacağını düşünüyordum... Anlatabiliyor muyum? Bunu söylememin nedeni... Ordudan sonra polis olmak istiyorum, sivil olarak tabii ve MP'nin gerçekten etkili olup olmadığını merak ediyorum... Burayı gönüllü olarak seçtim."</p>
				<p class="normal1">"İşkilli bir gönüllü..."</p>
				<p class="normal1">"Ne, nasıl yani?"</p>
				<p class="normal1">"Boş ver" dedi Matters, adımlarını hızlandırarak.</p>
				<p class="normal1">Donovan peşinden geldi.</p>
				<p class="normal1">"Hey! Onun hakkında söylenenler doğru mu?"</p>
				<p class="normal1">Matters kaşlarını çattı.</p>
				<p class="normal1">"Ne söyleniyormuş?"</p>
				<p class="normal1">"Bilirsin işte... şu dedikodular."</p>
				<p class="normal1">Yüz hatları sertleşen Matters olduğu yerde durdu.</p>
				<p class="normal1">"Şunu hemen kes!" diye bağırdı. "Ve bu dedikodulara aldırma! Kimse onun tırnağı olamaz. Çeneni kapa ve git, kalıbını dinlendir! Bakalım, yarın neler yapabileceksin!"</p>
				<p class="indentmetin"> </p>
				<p class="normal1">Zayıf sabah güneşi, prefabrike duşlarda itişen yorgun bedenleri ısıtmakta zorlanıyordu. Daha uzakta, askerler gruplar halinde açık havadaki yemekhane sıralarına oturmuş, kahve içiyordu.</p>
				<p class="normal1">Ann ucuz sabun ve ter kokuları arasında, hayranlık dolu ıslıkları ve müstehcen şakaları duymazdan gelerek hızla yürüyordu. Savaş arifesinde adamların davranış şifrelerini çözmeyi öğrenmişti: Edepli davranmayı bir kenara bırakıyor, öldürmeye hazırlanmak için kendilerini içgüdülerine, içlerindeki en vahşi dürtüye teslim ediyorlardı.</p>
				<p class="normal1">Kazıkların arasına gerilmiş iplerde onlarca asker çamaşırının asılı olduğu bir yola saptı ve birbirine bitişik bir düzine çadırın Kovan etrafında toplandığı MP'nin mıntıkasına girdi. Frewin'in çadırı en dipteydi. Çelik dikmeye vurdu.</p>
				<p class="normal1">Boğuk bir ses "Girin" dedi.</p>
				<p class="normal1">Ann içeri girdi. İki kandil tavandan sarkıyordu. Frewin elinde bir kitapla, kamp yatağına uzanmıştı. Hemşirenin melek gibi yüzünü görünce şaşkınlığını gizlemedi. Ann ise merakla kitabın adını görebilmek için hafifçe eğildi. Conan Doyle,<span class="ideitalik"> Sherlock Holmes'ün Dava Kitabı.</span></p>
				<p class="normal1">"Bana bunu okuduğunuzu söylemeyin."</p>
				<p class="normal1">Gururu kırılan Frewin kitabı başucu masasının üzerine dikkatle koyarak doğruldu.</p>
				<p class="normal1">"Bu tip kitaplardan öğrenilecek çok şeyler var."</p>
				<p class="normal1">Ann alaycı sözlerinden ötürü pişman olmuştu bile... Bu tam ona göreydi işte.</p>
				<p class="normal1">"Sizi kızdırmak istemezdim. Üzgünüm."</p>
				<p class="normal1">Onunla göz göze gelebilmek için Frewin ayağa kalktı. Boyu genç kadınınkinden iki baş uzun, ağırlığıysa iki katıydı.</p>
				<p class="normal1">"Sizin için ne yapabilirim?" diye sordu.</p>
				<p class="normal1">"Aslında ben size yardımcı olabileceğimi umuyorum. Revir morgunda cesedi görmeye gittim."</p>
				<p class="normal1">Frewin şaşkınlıkla başını salladı.</p>
				<p class="normal1">"Bu işin peşini bırakın Matmazel Dawson, buna izin veremem. Gerisi bana ve onu tetkik edecek hekime ait."</p>
				<p class="normal1">Ann karşılık vermeden önce dudağını ısırdı.</p>
				<p class="normal1">"Bakın... ben hekimlerin işine karışmak istemiyorum ama onlar ölülerden ziyade yaralılarla meşgul olmayı tercih ederler. Onları iyi tanıyorum ve biliyorsunuz savaş yüzünden işleri başlarından aşkın. Enerjilerini hayatta kalanlara harcıyorlar... Bu çok doğal."</p>
				<p class="normal1">Frewin gülümsedi.</p>
				<p class="normal1">"Doktorları iyi tanımladınız. Genç bir hemşire için çok uyanıksınız, bu iyi. Böylece hayal kırıklığına uğramazsınız."</p>
				<p class="normal1">Babacan ses tonundan rahatsız olan Ann devam etti:</p>
				<p class="normal1">"Çünkü onları her gün görüyorum..."</p>
				<p class="normal1">Frewin başıyla onayladı ve devam etmesini bekledi.</p>
				<p class="normal1">"Cesedi tekrar görmeye gittim. Boynundaki kesikleri inceledim. Katil işi bilmiyormuş, çok zorlanmış. Ve sağ elini kullandığını düşünüyorum."</p>
				<p class="normal1">Frewin'in dudaklarındaki gülümseme kayboldu.</p>
				<p class="normal1">"Bu sonuca nasıl vardınız?"</p>
				<p class="normal1">"Yaralar bıçakla açılmış. Bıçağın sırtıyla açılan yaralar genişçe olur, diğer yüzüyle açılan yaralar ise daha incedir. Uçlara doğru sivrilen, sanki aşağı doğru çekip uzatılmış gibi oval şekiller var. Hepsi aynı yönde, hep aynı tarafta, bıçağın sırtıyla –geniş tarafıyla– açılmış. Ve bıçağın kayarak oluşturduğu kesiklerde, kesimin yönünü belirleyen ince çizikler var. Kürekkemikleri üzerinde gördüğüm morluklar da sizin varsayımınızı teyit ediyor: Saldırgan, bıçağını sapladığı sırada maktulün arkasındaymış. Rosdale yere düşmüş olmalı ve saldırgan da dizleriyle kurbanın üzerine bastırarak, kürekkemiklerinin arasına bıçağını saplamaya devam etmiş. Bütün izler bıçağın soldan sağa savrulduğuna işaret ediyor. Saldırgan maktulün arkasındaysa, mantıken bu onun solak olmadığını gösterir."</p>
				<p class="normal1">"Bir hemşire olarak bu işte epey iyisiniz."</p>
				<p class="normal1">"Bunun nedeni... çok dikkatli olmam, bu konular ilgimi çekiyor."</p>
				<p class="normal1">"Bir cesedi kendi başınıza incelemeye gidecek kadar mı?"</p>
				<p class="normal1">"Şayet sınırları aşmışsam..."</p>
				<p class="normal1">Frewin onun sözünü kesti:</p>
				<p class="normal1">"İyi iş çıkarmışsınız Matmazel Dawson."</p>
				<p class="normal1">Genç kadın gülümseyerek başını kaldırdı.</p>
				<p class="normal1">"Ann, bana Ann deyin."</p>
				<p class="normal1">"Bu ayrıntılar için teşekkür ederim."</p>
				<p class="normal1">Aralarında bir an için oluşan sıkıntılı sessizliği Ann bozdu:</p>
				<p class="normal1">"Size söylemek istediğim bir şey daha var. Bu gece cesedin karşısında kendimi biraz kaybettim. Bu bir daha hiç olmayacak, size söz veririm."</p>
				<p class="normal1">" 'Bir daha olmayacak'tan ne kastediyorsunuz?"</p>
				<p class="normal1">Ann telaşla karşılık verdi:</p>
				<p class="normal1">"Sonrası için demek istedim. İkimiz de gayet iyi biliyoruz ki hekimler MP'nin soruşturmalarına katılmakta pek istekli değiller ve tıbbi konularda bir yardımcıya ihtiyaç duyabilirsiniz. Acil sorulara cevap verebilecek kadar bilgim var. İş arkadaşlarım hep sizden söz ediyor. Cinayet mahallerine gidilmesi gerekirse, ben buna talibim. Her zaman emrinize amade olacağım. Gece gündüz, fark etmez."</p>
				<p class="normal1">Frewin kımıldamadan onu izledi. Bu yumuşak ve tutkulu yüzdeki kararlı ifadeye hayranlıkla bakıyordu.</p>
				<p class="normal1">"Sizi hayal kırıklığına uğratacağım için gerçekten üzgünüm" dedi mümkün olabildiğince ses tonunu yumuşatarak. "Ama sürekli bir hemşireye ihtiyacım yok."</p>
				<p class="normal1">"Bence var. Size farklı bir görüş açısı sağlarım."</p>
				<p class="normal1">"Bunu zaten yaptınız. Şimdi izin verirseniz..."</p>
				<p class="normal1">"Bu iş henüz bitmedi teğmen. Yakında yeni bir cinayet olacak, bunu biliyorum!"</p>
				<p class="normal1">Frewin irkildi.</p>
				<p class="normal1">"Bunu nereden çıkarıyorsunuz?" diye sordu.</p>
				<p class="normal1">Ann vardığı neticeleri yüksek sesle sıralamadan önce yutkundu:</p>
				<p class="normal1">"Rosdale sadece öldürülmedi, parçalandı. Ve sergilendi. Teşhir edildi. Normalde bir adam bunu yapmaz. Öldürmek, herkes için utandırıcı bir eylemdir. Savaşta bile. Katletmek, kesip doğramak ve cesede farklı bir görünüm vermek kaçık bir zihniyetin kanıtları."</p>
				<p class="normal1">Frewin başını yavaşça salladı.</p>
				<p class="normal1">"İntikam amaçlı olabilir. Evet, korkunç bir şey ama bu, başka bir cinayetin habercisi olduğu anlamına gelmez."</p>
				<p class="normal1">Ann teğmenin ses tonundan onun da söylediklerine pek inanmadığını anladı. Kendisini sınıyordu.</p>
				<p class="normal1">"Ciddi bir hazırlık yapmış. Üstelik çok soğukkanlı; işleyeceği cinayeti önceden o kadar düşünmüş ki, o esnada paniğe kapılmamış. Ayak izlerini silmeyi bile ihmal etmemiş."</p>
				<p class="normal1">"Bunu nereden biliyorsunuz, bunu tespit ettiğimizde siz orada..."</p>
				<p class="normal1">"Er Forrell'a sordum" diye onun sözünü kesti genç kadın. "Ona kızmayın, askeri üsteki bir kadın, bilgi elde etmekte pek zorlanmaz. Her neyse, katil çok soğukkanlıydı ve kendini toparlamakta hiç güçlük çekmedi, cinayetten sonra da son derece sakindi. İntikam hisleriyle yanıp tutuşan biri böylesine barbarca bir eylemden sonra bunu beceremezdi."</p>
				<p class="normal1">Frewin kollarını göğsünde kavuşturdu.</p>
				<p class="normal1">Konuşmadan birbirlerini süzdüler.</p>
				<p class="normal1">Ann bakışlarını yere indirdi. Heyecanı azalmış, davranışının yanlış anlaşılabileceğinin farkına varmıştı.</p>
				<p class="normal1">"Tamam" dedi nihayet Frewin. "Birine ihtiyacım olursa sizi çağıracağım. Ama şu konuda anlaşalım: Bu bir vaat değil."</p>
				<p class="normal1">Hemşirenin yüz hatları, mutlulukla gülümserken daha da güzelleşti.</p>
				<p class="normal1">"Pişman olmayacaksınız!"</p>
				<p class="normal1">Her şeyin düzenli ve sade göründüğü çadırın içine hızla göz gezdirdi ve çıkışa doğru yöneldi. Frewin arkasından ona seslendi:</p>
				<p class="normal1">"Ann!"</p>
				<p class="normal1">Genç adam bir müddet söyleyeceklerini toparlamaya çalıştı.</p>
				<p class="normal1">"Sizin gibi genç bir kadın, nasıl olur da bir caninin davranışlarını bu kadar iyi tahlil edebilir?"</p>
				<p class="normal1">Ann gülümsemeye devam ederek ona karşılık verdi:</p>
				<p class="normal1">"Küçük sırlarım var."</p>
				<p class="normal1">"O vakit hazırlıklı olun. Haklı olmanızdan korkuyorum. Onu kısa zamanda ele geçiremezsek, yeniden harekete geçecek."</p>

		</body>
</html>