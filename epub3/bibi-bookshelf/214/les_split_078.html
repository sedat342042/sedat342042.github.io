<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_74"><br class="calibre4"/>   74   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Kurşun saniyede yedi yüz metre hızla, etrafına şok dalgası yayarak havayı yardı. Sağ yanağını delerek kanattı ve parçaladığı dişlerin dişetlerine saplanmasına yol açtı. Damağını delerek yolundan saptı ve ardında parçalanmış kemikler bırakarak elmacıkkemiğinden çıktı. Yakıcı metale eşlik eden bir deri parçası havalanarak zemine düştü.</p>
				<p class="normal1">Ardından başka kurşunlar ıslık sesleri çıkararak şişeleri parçaladı, fıçılara saplandı.</p>
				<p class="normal1">Parker Collins iplerinden kurtulmuş bir kukla gibi yere düştü. Kanı zemine yayılmaya başladı.</p>
				<p class="normal1">Silah sesleri Frewin'in kulağında çınlıyordu.</p>
				<p class="normal1">Kendini son anda yere atmıştı.</p>
				<p class="normal1">Burnuna şarabın keskin kokusu geldi. Onlarca kırmızı fıskıye taşı suluyor, duvarlar kanıyordu sanki.</p>
				<p class="normal1">Frewin düşüncelerini toparlamaya çalıştı.</p>
				<p class="normal1">Bir makinelinin yarım şarjörlük ateşine maruz kalmışlardı.</p>
				<p class="normal1">Elinden düşürdüğü feneri üç metre uzağa, odanın ortasına kadar yuvarlanmıştı.</p>
				<p class="normal1"><span class="ideitalik">Ateş nereden geldi</span>? Kuzey koridorundan, bundan neredeyse emindi. Monroe'nun bir makinelisi vardı. Acaba o...</p>
				<p class="normal1">Frewin sürünerek gittiği bir duvara sırtını verdi. Tabancası hâlâ elindeydi.</p>
				<p class="normal1">Başını sıhhiyeciye çevirdi.</p>
				<p class="normal1">Akan kan ve şarap birbirine karışarak gitgide büyüyen arabesk bir şekil oluşturuyordu.</p>
				<p class="normal1">Parker Collins ölmüştü.</p>
				<p class="indentmetin"> </p>
				<p class="normal1">Matters nefes nefese kalmıştı. Temposu kadar, içini kemiren gerginlik de soluk almasını güçleştiriyordu. Ateş açıldığında neredeyse gelmişti. Ateşin kendisine açılmadığını anlamadan önce içgüdüsel olarak duvara yaslandı.</p>
				<p class="normal1">Seslerin nereden geldiğini tayin edebilmek için başını yana eğerek bir dakika boyunca kımıldamadan bekledi. Saldırı sağ tarafından geliyordu.</p>
				<p class="normal1">Tabancasının kabzasını kavradı ve patlamaların geldiği tarafa doğru ilerledi. Uzun bir koridor. Daha sonra alçak tavanlı fıçılarla dolu bir oda.</p>
				<p class="normal1">Matters beyaz ışık huzmesini köşelere doğrulttuysa da kendisini güvende hissedemedi. Bir sonraki koridora ilerledi. Çıkışa geldiğinde âdemelmasına soğuk bir şeyin değdiğini hissetti ve bir el, silahını aldı. Bu her kimse kenarda duruyor ve ateş hattına girmiyordu.</p>
				<p class="normal1">"Buna ihtiyacın yok" diye fısıldadı bir ses.</p>
				<p class="normal1">Matters âdemelmasında hissettiği soğuk şeyin ne olduğunu anladı: Bıçak boğazını kesmeye hazırdı. Buna hiç şaşırmadı.</p>
				<p class="normal1">"Benim kim olduğumu biliyordun değil mi?" diye sordu ses, hep fısıldayarak.</p>
				<p class="normal1">"Evet."</p>
				<p class="normal1">"Ne zamandan beri?"</p>
				<p class="normal1">"Birkaç dakikadır. Her şeyi tekrar düşününce anladım. Katil o kadar çok şey biliyordu ki... Sadece aramızdan biri olabilirdi."</p>
				<p class="normal1">"Ben aranızdan biri miyim?"</p>
				<p class="normal1">"Hayır, hayır, ama bizi iyi oyuna getirdin."</p>
				<p class="normal1">Matters gözlerini kapadı. Ne yapacağını bilmiyordu.</p>
				<p class="normal1">Her şey çok çabuk oldu.</p>
				<p class="normal1">Ve boğazı sonuna kadar açıldığında boğuk bir inleme ve hırıltılardan başka bir ses çıkaramadı.</p>
				<p class="indentmetin"> </p>
				<p class="normal1">Frewin tüm dikkatini topladı. İki fenerden birine doğru mu yuvarlanmalıydı, yoksa ateş açılan koridora mı yaklaşmaya çalışmalıydı? <span class="ideitalik">Monroe. Öncelik Monroe.</span></p>
				<p class="normal1">Nasıl olup da burada karşılaşmışlardı? Oysa planında buna yer yoktu. Katil inanılmaz bir şekilde verdiği tüm kararları önceden tahmin edebiliyordu. Acele mi davranmıştı? Frewin gözlerini kapadı. Ann tarafından keşfedildiği andan itibaren yeraltı tüneli ideal bir tuzak yeri olarak görünmüştü. Acele etmişti, kendini katilin yerine koymamıştı. Büyük bir hata yapmıştı: Onu küçümsemişti. Katil, Donovan'ı korunaklı bir katta öldürdükten sonra gizli bir geçit aranacağını tahmin etmişti. Ve geçidin bulunacağını da. Bunu bekliyordu!</p>
				<p class="normal1">Frewin dişlerini sıktı. Bu oyuna nasıl gelmişti? <span class="ideitalik">Fazla hızlı gittiğin için.</span> Katil onu burada da yenmişti. Saldırılarını hızlandırarak Frewin'i acele etmeye zorlamıştı.</p>
				<p class="normal1">Bunu düşünmek istemese bile, bir olasılık daha vardı.</p>
				<p class="normal1">Katilin aralarından biri olması.</p>
				<p class="normal1">Elleri terlemişti. Derin bir nefes aldı ve çömelerek, hâlâ barut kokusunun geldiği koridora doğru koştu. Tabancasını göğsüne yaslayıp soluklarını düzene sokmaya çalışarak sırtını duvara verdi.</p>
				<p class="normal1">"Monroe" diye fısıldadı. "Monroe!"</p>
				<p class="normal1">Monroe buralarda bir yerde olabilirdi. Collins'in katil olduğunu düşünen Monroe'nun ona ateş açmış olabileceğini de hesaba katarak her ihtimali gözden geçiriyordu.</p>
				<p class="normal1">Cevap gelmedi. Şişelerden ve delinmiş fıçılardan akan şarabın şırıltısından başka bir ses yoktu.</p>
				<p class="normal1">Daha farklı uğursuz senaryolar Frewin'in umutlarını tüketmeye başlıyordu.</p>
				<p class="normal1">Frewin bulunduğu yeri belli etmemek için bir kere daha yavaşça seslendi:</p>
				<p class="normal1">"Monroe! Monroe!"</p>
				<p class="normal1">Karanlıktan bir cevap geldi, bir metre ötesinden. Ne dediğini bilen bir ses. Neredeyse hüzünlü.</p>
				<p class="normal1">"Monroe öldü."</p>
				<p class="normal1">Frewin donup kaldı. Sesin daha ilk tınılarında onun kim olduğunu anlamıştı.</p>
				<p class="normal1">"Böyle bittiği için üzgünüm Craig."</p>

		</body>
</html>