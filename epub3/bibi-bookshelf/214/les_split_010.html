<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_7"><br class="calibre4"/>   7   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Biteviye bir sallantı.</p>
				<p class="normal1">Yatıştırıcı gölgeler. Rahatlatan nem. Frewin uykuda. Bunlar bağışlanmış saatler.</p>
				<p class="normal1">Derin ve yavaş soluklar.</p>
				<p class="normal1">Huzur dolu bir yürek.</p>
				<p class="normal1">Su yüzüne çıkan endişeler yok, sadece uykunun onarıcı unutuşu.</p>
				<p class="normal1">Vahşi bir çığlık boşlukta yankılanıyor.</p>
				<p class="normal1">Frewin'in kalbi birdenbire şiddetle çarpmaya başlıyor, göğsünde bir acı.</p>
				<p class="normal1">Kırmızı bir güneş üzerinde göz kırpıyor.</p>
				<p class="normal1">Bilinç tüm hızıyla etrafı tarıyor.</p>
				<p class="normal1">Çelik duvarlar... Bir gemi. Seagull.</p>
				<p class="normal1">Siren kulakları sağır edercesine yeniden gürlüyor. Kırmızı ampuller yanıyor.</p>
				<p class="indentmetin"> </p>
				<p class="normal1">Bir düşman torpili mi? Ani bir saldırı mı?</p>
				<p class="normal1">Teğmen hamağından fırladı ve Matters'ı kendi hamağında korkudan donmuş bir halde buldu. Hiç olmazsa olumlu bir şey vardı, genç çavuş geri dönmüştü.</p>
				<p class="normal1">MP subayı postallarını yarısına kadar bağladı ve yardımcısına yerinden kımıldamamasını işaret etti.</p>
				<p class="normal1">Siren düzenli aralıklarla ötmeye devam ediyordu.</p>
				<p class="normal1">Koridorda kimse gözükmüyordu.</p>
				<p class="normal1">Frewin ayakta öylece dikildi... Beklemeliydi. Yerinde kalmalı ve mürettebatı rahatsız etmemeliydi. Rotada bir değişiklik olup olmadığını anlamak için savaş gemisinin hareketlerine yoğunlaştı, hiçbir şey anlayamadı. Gemi belli belirsiz öne arkaya sallanıyordu. Kulaklarını elleriyle kapadı. Şu lanet siren neden kesilmiyordu?</p>
				<p class="normal1">Koridorda bir tayfa belirdi, Frewin sert bir hareketle onu durdurdu.</p>
				<p class="normal1">"Neler oluyor?" diye bağırdı tayfaya.</p>
				<p class="normal1">Tayfa başını hızla salladı ve ortadan kayboldu.</p>
				<p class="normal1">Sonunda kulak zarlarını perişan eden siren sustu. Sadece kırmızı ışık yanmaya devam etti.</p>
				<p class="normal1">Frewin bir süre makinelerin derinden gelen sesini dinledi. Daha sonra her yandan mırıltılar gelmeye başladı. Endişe, yakıcı bir hava gibi gemiye süzüldü. Frewin koridor boyunca birkaç adım attı.</p>
				<p class="normal1">Derken ritmik bir gürültü fark etti. Merdivenlerden inip çıkanlar vardı. Birçok kişi. Dört astsubay belirdi ve Frewin'in yanına geldiklerinde, askerleri yerlerine göndermek için iki gruba ayrıldılar.</p>
				<p class="normal1">Hoparlörlerden bir ses yükseldi:</p>
				<p class="normal1">"Kaptanınız sesleniyor. Gemideki tüm askerler; yerlerinizde kalın ve yerinizden hiçbir şekilde kımıldamayın! Mürettebat; kendi bölümlerinizde kalın! Alarm halindeyiz."</p>
				<p class="normal1">Astsubaylar emirlere uyulmasını sağlamak ve bütün kapıların kapalı olup olmadığını kontrol etmek için sağa sola koşturdu.</p>
				<p class="normal1">Bir çavuş Frewin'in önünde durdu, rütbesini fark ettiğinde saygılı ama kesin bir tavırla konuştu:</p>
				<p class="normal1">"Teğmenim kamaranıza dönmelisiniz, emirler böyle."</p>
				<p class="normal1">Frewin itaat ederek geriye doğru bir adım attı, ama iriyarı bedeniyle de adamın geçişine engel oldu.</p>
				<p class="normal1">"Ne olduğundan haberiniz var mı? Saldırıya mı uğradık?"</p>
				<p class="normal1">"Hayır, korkulacak bir şey yok. Yani öyle sanıyorum..."</p>
				<p class="normal1">"Nasıl öyle sanıyorsunuz?" diye ısrar etti Frewin.</p>
				<p class="normal1">Çavuş iri yapılı teğmeni yolundan çekmek için kolunu uzattı.</p>
				<p class="normal1">"Kamaranıza dönün" dedi, bakışlarını onunkilerden kaçırarak. "Kapınızı kapatın! Hiç kimse dışarıda kalmasın!" diye ekledikten sonra uzaklaştı.</p>
				<p class="normal1">Korkusunu yenemediği belli olan Matters, Frewin'e "Neler olduğu hakkında bir fikriniz var mı?" diye sordu.</p>
				<p class="normal1">"Hiç yok" diye karşılık veren Frewin öne doğru eğilerek koridoru gözlemeye çalıştı.</p>
				<p class="normal1">"Kapıyı kapılı tutmamızı söylediler" demeye cesaret etti Matters.</p>
				<p class="normal1">Frewin omuzlarını silkti. Ortalıkta hiç kimse kalmadığında tekrar dışarı çıktı.</p>
				<p class="normal1">"Teğmen, ne oluyor?"</p>
				<p class="normal1">"Bir saldırıya benzemiyor. Bir göz atacağım. Siz burada bekleyin."</p>
				<p class="normal1">Frewin merdivene kadar yürüdü. Boğucu kırmızı ışığın yıkadığı koridorlar ıssızdı. Astsubaylar kaptan köprüsünün bulunduğu yukarıdan değil, aşağıdan gelmişlerdi. Frewin, geminin aşağı bölümlerine gitmeye karar verdi. Geminin bir darbe alabileceği ihtimalini düşürerek tırabzana sıkıca tutundu ve bir alt kata indi. İçgüdüleri ona top tüfek sesleri olmayacağını söylüyordu; az önce rastladığı çavuş böyle bir durumda ne yapması gerektiğini bilmiyormuş gibiydi, halbuki rütbesi kendinden emin olmasını gerektiriyordu, ama hayır, adamın daha ziyade ürkmüş bir hali vardı. Frewin başını salladı; evet, adam korkuyordu. Durum kontrolden çıkmıştı. Ve herkesin görev yerine gitmesini emretmesi gereken kaptan, askerlere oldukları yerde kalmalarını söylemişti. Bir sorun vardı.</p>
				<p class="normal1">Gemiyi baştan kıça geçen T şeklinde bir yola ulaştı. Arka arkaya sıralanan açık lombozlar kırmızı ışıkta sersemletici bir görüntü oluşturuyordu. Hiç kimse yoktu. Craig Frewin içini çekti. Kendi yaşamı söz konusuymuş gibi neden buralarda dolanıyordu? Kendi korkularının hayaletini kovalıyordu, işte yaptığı buydu!</p>
				<p class="normal1">Tam geri dönmek üzereydi ki, başka bir merdivenden gelen bir ışık demeti tavanı aydınlattı. Bir grup adam, ellerinde fenerlerle alt köprüde koşturuyordu. Frewin hızla merdivene gitti ve basamakların altına çömeldi.</p>
				<p class="normal1">Daracık geçidin duvarlarında beyaz ışıklar karmakarışık dans ediyordu. Frewin hızla hareket eden, önce üç, sonra dört silahlı adamın siluetini fark etti. Kendisini epey geçmelerini bekledikten sonra onları takip etti. Kan rengindeki ışığın altında, boruların tavana tırmandığı yirmi metrelik metal koridoru kat etti, basamakları aştı. Daha sonra beyaz ışıkların ve seslerin geldiği, dik açıyla biten bir koridora ulaştı.</p>
				<p class="normal1">Kendini saklamaya çalışmadan koridorun görülmeyen tarafına daldı. Çok sayıda gemi subayı, yüzleri asılmış, kapalı bir kapının yanında duruyordu. Makineli tüfek taşıyan bir asker odaya girip gözden kayboldu. Bir subay Frewin'i fark etti.</p>
				<p class="normal1">"Burada ne işiniz var?" diye bağırdı subay.</p>
				<p class="normal1">Frewin arkasından gelecekleri tahmin ederek kolundaki MP bandını gösterdi.</p>
				<p class="normal1">"Askeri Polis, neler oluyor?"</p>
				<p class="normal1">Subay sesini alçaltarak şüpheli bir tavırla sordu:</p>
				<p class="normal1">"Sizi kaptan mı gönderdi?"</p>
				<p class="normal1">"Tuğgeneral Toddwarth."</p>
				<p class="normal1">Kara kuvvetlerinden olsa da bu yüksek rütbe, deniz subayının gözlerinin fal taşı gibi açılmasına neden oldu. Frewin bu bakışlarda büyük bir şaşkınlık olduğunu gördü. Normalde bir savaş gemisinde bu soru sorulmazdı. Ama özel bir görevle gemide bulunan birliklerin varlığı, işin rengini değiştiriyordu. Subay bir kez daha Frewin'in kolundaki banda göz attıktan sonra, acele edilmesi gerektiği sonucuna vardı:</p>
				<p class="normal1">"Bölgeyi güvenlik altına alıyoruz" diye açıkladı.</p>
				<p class="normal1">Frewin yaklaştı. İki subay geride duruyor, içlerinden biri duvara bağlı bir ahizeyi tutuyordu.</p>
				<p class="normal1">"Ne oldu?" diye sordu Frewin.</p>
				<p class="normal1">"İçeride... içeride bir ölü var. Ve..." Subayın sesi, gerginlikten titriyordu. "Ona yapılanlar... inanılır gibi değil."</p>
				<p class="normal1">Frewin'in yüzündeki tüm kan çekildi; kırmızı ışıkta hayalet gibi görünüyordu.</p>
				<p class="normal1">Subay aynı ses tonuyla devam etti:</p>
				<p class="normal1">"Ama bu pisliği kim yaptıysa dersini alacak. Muhtemelen hâlâ buralarda, belki de bu kapının arkasında!</p>

		</body>
</html>