<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_40"><br class="calibre4"/>   40   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Ann köyün meydanındaki bir banka oturmuş, kiliseden aldığı bir sandvici yiyordu. Güneş batıda, ormanın arkasında kaybolmuş, mavi gökyüzü kararak kâinatın derinliklerinden gelen yıldızlara kucak açmıştı.</p>
				<p class="normal1">Frewin'i düşünmemeye çalışıyordu.</p>
				<p class="normal1">Askeri kamyonlar, köyün en geniş sokağına park etmişti; birçoğunun üzerinde Kızılhaç işareti vardı. Ann, kamyonlardan inenlerin savaştan önce köyün kafe-restoranı olan mekâna girdiklerini görmüştü. Binanın girişinde bir grup asker sigaraları ellerinde, sohbet ediyordu. Ann aralarında iki kadın görür gibi oldu. Özellikle biri dikkatini çekti. Gülerken başıyla yaptığı hareketler, sigarayı tutuşu, elini arkasına götürmesi... Acaba...</p>
				<p class="normal1">Ann ayağa kalkarak onlara doğru yürüdü.</p>
				<p class="normal1">Hemşire bluzu. Tıknaz bir beden. Dimdik saçlar.</p>
				<p class="normal1">Yanına vardığında şaşkınlıkla seslendi:</p>
				<p class="normal1">"Clarice?"</p>
				<p class="normal1">Ufak tefek kadın kendisine kimin seslendiğini görmek için hafifçe döndü.</p>
				<p class="normal1">"Ann? Sen misin?"</p>
				<p class="normal1">"Clarice? Ne işin var burada?"</p>
				<p class="normal1">"Bak şu işe! İleri karakollardan birine gönderildim. Buraya da malzeme bırakmak için uğradık, geceyi burada geçireceğiz."</p>
				<p class="normal1">Clarice arkadaşıyla yalnız kalabilmek için gruptan uzaklaştı.</p>
				<p class="normal1">"Söylesene, senin işler nasıl gidiyor?"</p>
				<p class="normal1">"Biraz karışık."</p>
				<p class="normal1">"Teğmen Frewin ne âlemde? Hıyarın teki mi, yoksa Herkül görünüşlü dâhi bir polis mi?"</p>
				<p class="normal1">Ann elini salladı.</p>
				<p class="normal1">"İşinde çok iyi, ancak onun hakkında söylenenlere katılıyorum, biraz tuhaf biri. Ya sen? Binbaşı Callon'la aran nasıl?"</p>
				<p class="normal1">"İşimiz başımızdan aşkın, dolayısıyla her zamanki gibi çok tatlı" diye dalga geçti Clarice. "Yorgun görünüyorsun."</p>
				<p class="normal1">Ann usulca onayladı.</p>
				<p class="normal1">"Yeni cinayet var mı?"</p>
				<p class="normal1">"Hayır, iyi olan tek şey bu."</p>
				<p class="normal1">"Söylesene, teğmen çekici biri mi?"</p>
				<p class="normal1">Ann'in göğsü acıyla sızladı.</p>
				<p class="normal1">"Bekârmış da!" diye kıkırdadı Clarice.</p>
				<p class="normal1">Ann "Dul" diye düzeltti.</p>
				<p class="normal1">"Eh, zamanla dul ile bekâr aynı şey oluyor, değil mi? Gerçekten zeki biriyse ve bir de o kadar yakışıklılıkla uzun süre yalnız kalmayacaktır! Tabii şu sıralarda gizli bir ilişkisi yoksa!"</p>
				<p class="normal1">Clarice radyo spikerlerini taklit ederek hızlı hızlı konuşuyordu:</p>
				<p class="normal1">"Adamın arkasındaki kadını buldun mu? Gizemli Teğmen Frewin'in gölgesinde saklanan kadını?"</p>
				<p class="normal1">Ann arkadaşının müstehcen şakalarını kesmek için ağzını açmak üzereyken, adlandıramadığı bir şey tek kelime etmesine izin vermedi. Bilinçaltı o denli büyük bir güçle bastırıyordu ki, bilinci bunun üstesinden gelemiyordu. Ann'in antenleri ne olduğunu tam olarak kavrayamadığı bir bilgi yakalamıştı.</p>
				<p class="normal1">"... İlişkileri de ihmal etmemek gerek! Zaten savaştayız, işin ahlaki yönünü buna uydurabiliriz pekâlâ!" diye konuşmaya devam ediyordu Clarice.</p>
				<p class="normal1">"Ne dedin?" diye sordu Ann. "Yani daha önce, Frewin için?"</p>
				<p class="normal1">Clarice kaşlarını çattı.</p>
				<p class="normal1">"Şey, yani... belki gizli bir ilişkisi vardır demiştim. Onu bulmak gerektiğini..."</p>
				<p class="normal1">"Adamın arkasındaki kadın" diye mırıldandı Ann.</p>
				<p class="normal1">Düşünceleri düzene girdi, bir yapbozun parçaları gibi her şey yerine oturdu. <span class="ideitalik">Adamın arkasındaki kadın,</span> diye kendi kendine tekrarladı. <span class="ideitalik">Gölgede saklanan kadın. Simgeler. Başından beri her şey simgelerin içinde.</span></p>
				<p class="normal1">Ann aniden elini boynuna götürdü.</p>
				<p class="normal1">"O.T." dedi yüksek sesle. "Bunlar baş harfler değil!"</p>

		</body>
</html>