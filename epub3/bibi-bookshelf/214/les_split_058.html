<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_55"><br class="calibre4"/>   55   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Frewin zangırdayan kürsüye iyice yapışmıştı. Gözden kaybettiği Ann'e zarar verebileceğini düşünerek karşılık vermeye cesaret edemiyordu. Ona kim ateş ediyor olabilirdi? Bu yangını çıkaran manyak mı? Hriscek kaçmış olabilir miydi? Frewin alçak sesle bir küfür savurdu. Ayin odasının kapısına ve koro bölümüne bakmak için hafifçe doğruldu. Alev perdeleri görüşünü engelliyordu.</p>
				<p class="normal1">Sunağın tam arkasında, yeni bir patlamayla birlikte bir ışık noktası bir an belirip kayboldu. Kurşun, heykelin dudaklarını parçaladı.</p>
				<p class="normal1">Frewin ateş açtı. Kutsal masanın köşesini hedef alan dört atış.</p>
				<p class="normal1">Saklandığı yerden fırlayan bir siluet ayin odasının kapısına doğru koştu. Hareket halindeki birini vurmanın zor olduğunu bilen Frewin şarjörünü boşalttı. Kendinden emin bir hareketle şarjörü çıkardı ve yerine yenisini yerleştirerek emniyeti açtı. Etrafına bir göz attıysa da bir şey göremedi.</p>
				<p class="normal1">Ayin odasından iki defa ateş açıldı. Frewin başını omuzlarının arasına sakladı. <span class="ideitalik">Koruma ateşi. Bu bir asker, hiç şüphe yok</span>. <span class="ideitalik">Takip edilmesin diye hedef gözetmeksizin ateş ediyor</span>.</p>
				<p class="normal1">Kürsü hızla yanıyordu. Bir an önce buradan uzaklaşmalıydı. Duman ciğerlerini şimdiden doldurmuştu, öksürmeye başladı. Kimsenin kendisini hedef almadığından emin olmak için son bir defa etrafına göz attı ve ardından koro bölümüne doğru koşarak arkasını korkuluklara yasladı.</p>
				<p class="normal1">Org, cehennemi müziğini çalmaya devam ediyordu. Frewin buna korkunç bir koronun eşlik ettiği hissine kapıldı. İnsan çığlıkları, acı dolu çığlıklar ölüm duasını tamamlıyordu. Teğmen bir saniye için gözlerini kapattı.</p>
				<p class="normal1"><span class="ideitalik">Esirler</span>.</p>
				<p class="normal1">Cayır cayır yanan fırında, mahzene açılan kapağı arandı ve kapağın kızgın varillerin altında olduğunu fark etti. Yakıt, bulduğu boşluklardan süzülerek bu cehennemde sıkışıp kalmış adamların üzerine dökülüyordu. Ana girişin önündeki nöbetçiyi öldüren kişi, ayin odasına bakan nöbetçiyi de öldürmüş ve kimse tutukluları dışarı çıkaramamıştı. Frewin bu işi yapmalı ve hâlâ kurtarılabilecek olanları dışarı çıkarmalıydı. <span class="ideitalik">Ya Ann?</span> Onu da bırakamazdı. Elinden bir şey gelmemenin verdiği çaresizlik duygusuyla önüne doğru iki el ateş etti ve ayin odasına doğru atıldı. Duvara yaslanarak kapıya doğru ilerledi. Elinde silahıyla öne doğru eğilerek odayı çabucak kolaçan etti.</p>
				<p class="normal1">Kamp yataklarının ortasında yere uzanmış biri vardı. Frewin bunun Hriscek olduğunu anladı. Silahını odanın dört bir tarafına doğrultarak başka birinin bulunup bulunmadığından emin olmak istedi. Mahzene dışarıdan açılan kapağın önünde nöbet tutan ikinci askerin cesedi de bir köşede boğazlanmış olarak yatıyordu. Frewin iri cüsseli Hriscek'in yanına koştu ve bir tekmeyle elindeki silahı uzaklaştırdı. Askerin uzuvları istemsiz kasılmalarla çırpınıyordu. Frewin bir dizini yere koyarak çömeldi.</p>
				<p class="normal1">Sırtına iki kurşun saplanmıştı. Biri de tam kalbine isabet etmişti. Onu vurmuştu. Hedefini şaşırmamıştı.</p>
				<p class="normal1">Frewin askerin pembe yara izleriyle dolu yüzünü kendine doğru kaldırarak gözlerinin içine baktı. Hiç korku belirtisi yoktu, sadece şaşkınlık. Yaşam onu terk ediyordu; güçlü bir kıskaç kalbini sıkıştırıp kalp atışlarını durdururken o, başına neler geldiğini anlayamıyordu.</p>
				<p class="normal1">"Gebermek üzeresin" diye fısıldadı Frewin.</p>
				<p class="normal1">Adamlarına ve Ann'e yaptıklarından sonra bu hayvana hiç acımıyordu. Bu acı henüz çok tazeydi.</p>
				<p class="normal1">Hriscek yavaşça gözlerini kırptı. Solukları hızlandı. Salyası teğmenin eline aktı buna hiç dikkat bile etmediği salyalar döküldü ağzından. Kaslı bedeni daha güçlü sarsılmaya başladı. Hriscek konuşmadı. Gücü buna yetmedi.</p>
				<p class="normal1">Gözkapakları daha yavaş açılıp kapanmaya, kısa aralıklarla nefes alıp vermeye başladı. Frewin bu sefer bakışlarında bir korku belirtisi gördü. Az sonra gözkapakları hareketsizleşti. Hriscek ölmüştü.</p>
				<p class="normal1">Frewin'in elinden bıraktığı başı yere çarptı. Bu esnada sahın şiddetle çatırdadı ve ardından büyük bir gürültü duyuldu. Frewin koro bölümüne geri döndü, artık tek bir endişesi kalmıştı: Ann.</p>
				<p class="normal1">Kilisedeki tüm korkuluklar çökmüş, etrafa közlenmiş kıymıklar saçılmıştı. Ancak daha da vahim olan, metal yakıt varillerinin sıcağın etkisiyle erimeye başlaması ve litrelerce yakıtın kiliseye yayılmasıydı. Yangın koro bölümünü sarıyordu ve Frewin, Ann'in kısa bir süre sonra oradan çıkamayacağını kavradı. Alev alev yanan bir örtü, cehennemden fışkıran kabarık bir dalga gibi platforma, yüklüklere yaklaşıyordu,</p>
				<p class="normal1">Sıcaklık boğucu olmaya başlıyordu.</p>
				<p class="normal1">Artık mahzenden çığlıklar gelmiyordu ve org tekrar inlemeye koyuldu. Bakır boruları eriyordu.</p>
				<p class="normal1">Frewin tüm gücüyle haykırdı:</p>
				<p class="normal1">"Ann! Ann! Yukarda kalın, sizi damdan çıkaracağız! Sakın aşağıya inmeyin."</p>
				<p class="normal1">Alev dalgası yayılarak şamdanları ve etrafta ne varsa yutmaya başladı. Önüne ne gelirse içine alarak doğruca teğmenin üzerine geliyordu. Frewin kapının pervazını iterek ayin odasının dibindeki kapıya doğru atıldı.</p>
				<p class="normal1">Dışarıya çıktığında temiz hava sabah alınan soğuk bir duş etkisi yarattı üstünde. Tüm duyuları birden felce uğradı. Ciğerleri ona acı verdi ve şiddetli bir öksürüğe tutuldu.</p>
				<p class="normal1">Binanın bu tarafında kimse yoktu. Yalnızdı. Uzakta kalan avluda gölgeler koşuşturuyordu. Frewin kendine gelene kadar bir müddet sendeledi. Ann'i bu harlı fırından çıkarmalıydı.</p>
				<p class="normal1">İçeride muazzam bir gürültü daha yankılandı. Açık bıraktığı kapıdan bir ateş topu fırladı, gökyüzüne doğru yükseldi ve siyah bir duman halinde kayboldu. Frewin dışarıdaki mahzen kapağına doğru atılarak sürgüsünü çekti. Etrafa koyu gri dumanlar ve iğrenç bir yanmış et kokusu yayıldı. Ta dipte, mavimsi bir alev fark ediliyordu.</p>
				<p class="normal1">Ann'i kurtarmalıydı, diğerleri için yapılacak bir şey kalmamıştı.</p>
				<p class="normal1">Oradan uzaklaşırken, ayin odasından gelen boğuk bir ses duydu. Arkasına döndü ve gördüğü şey sonsuza kadar sürecekmiş gibi geldi.</p>
				<p class="normal1">İnsana benzer bir şekil kollarını çırpa çırpa koşarak dışarı çıktı. Sarı bir mantoya bürünmüş gibiydi; ışıklı uzun kumaş parçaları havada dalgalanıyordu. Alevler bedenini sarmıştı. Bir çığlık dahi çıkmadı ağzından. Acıdan kaçmak için var gücüyle koşuyordu.</p>
				<p class="normal1">Craig onu tanıdı ve dizlerinin üstüne çöktü.</p>
				<p class="normal1">Yakıta bulanmış eteğinin etle kaynaştığını gördü.</p>
				<p class="normal1">Sıcağın etkisiyle saçı eriyordu.</p>
				<p class="normal1">Ann boylu boyunca yere serildi. Ve haykırdı.</p>
				<p class="normal1">Kısa bir an.</p>
				<p class="normal1">Ateş boğazından içeri daldı ve bedeninde can namına ne kaldıysa alıp götürmek için derinliklere doğru yoluna devam etti.</p>

		</body>
</html>