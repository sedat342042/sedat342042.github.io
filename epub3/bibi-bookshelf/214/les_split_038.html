<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_35"><br class="calibre4"/>   35   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Ann ile Teğmen Frewin öğleden sonra köydeki her çadırı ve evi dolaşarak az da olsa astrolojik bilgi sahibi olan birini aradılar. Askerlerden biri bu konuda biraz bilgisi olduğunu söyledi ama onun günlük işlerden kaçmanın bir yolunu aradığını fark eden Frewin sert bir tavırla onu reddetti.</p>
				<p class="normal1">Akşam yemeğine doğru genç bir operatör yanlarına gelerek genel karargâhta çalışan Katarina Weiss adındaki bir sekreterden söz etti. On dakika sonra iki soruşturmacı Belediye Binası'na giderek, lambrili küçük bir odada bir yazı makinesinin önünde çalışan Katarina Weiss'i buldular. Hafif toplu, çok uzun boylu bir kadındı. Siyah saçlarını çok düzgün bir topuzla toplamıştı. Sigara kokusu sinmiş oda duman içindeydi.</p>
				<p class="normal1">Ann'in takip ettiği Frewin kadına yaklaştı.</p>
				<p class="normal1">"Matmazel Weiss?"</p>
				<p class="normal1">"Madam."</p>
				<p class="normal1">"Özür dilerim, ben Askeri Polis'ten Teğmen Frewin. Size ihtiyacım var. Söylendiğine göre astrolojiden iyi anlıyormuşsunuz."</p>
				<p class="normal1">"Size bunu kim söyledi?"</p>
				<p class="normal1">"İstihbarattan genç bir asker. Söyledikleri doğru mu?"</p>
				<p class="normal1">"Bu Vincent olmalı. Herkese her şeyi söyler."</p>
				<p class="normal1">"Tekrar özür dilerim, ama bu çok önemli. Astroloji konusunda uzman mısınız?"</p>
				<p class="normal1">"Eh biraz... Daha önce bir gazetede yıldız falı köşesi hazırlıyordum."</p>
				<p class="normal1">"Hayatımı kurtardınız. Akşamınızı bana ayırabilir misiniz?"</p>
				<p class="normal1">"Bunu amirime sormalısınız."</p>
				<p class="normal1">Frewin, Toddwarth'ın nüfuzunu kullanarak bu işi on dakikada halletti. Bu arada Ann, belediyenin dar koridorları ve subaylarla dolu odalarında kayboldu ve tam binadan çıkarlarken tek kelime etmeden Frewin'in yanına geri döndü.</p>
				<p class="normal1">Kiliseye vardıklarında, Katarina Weiss orada depolanmış binlerce litre yakıta bakarak havayı kokladı. Craig onu ayin eşyalarının bulunduğu bölümden aldığı bir iskemleye oturttu. Koro bölümündeydiler. Etrafta tablolar vardı, sunağın üstüyse not kâğıtlarıyla kaplıydı.</p>
				<p class="normal1">"Bir cinayet soruşturması yürütüyoruz" diye söze başladı Frewin.</p>
				<p class="normal1">"Biliyorum. Bunu bilmeyen mi var? Limanda işlenen ilk cinayet, herkesin intihar sandığı ikincisi ve bugünlerde herkesin bahsettiği üçüncüsü! Bu tip haberler çabuk yayılır."</p>
				<p class="normal1">"Bu durumda lafı uzatmayacağım. Burçlar ve geçmiş gecelerde bunlarla alakalı olan her şey hakkında bilgi istiyoruz."</p>
				<p class="normal1">"Yani? Her burç hakkında size bilgi vermemi mi istiyorsunuz?"</p>
				<p class="normal1">"Hayır. Diyelim ki, üç kişinin doğum tarihlerini biliyorum. Burçlara göre bunların ortak bir noktaları olabilir mi? Bu burçlar ve geçen haftanın geceleri arasında bir ilişki var mı?"</p>
				<p class="normal1">Katarina kaşlarını kaldırdı.</p>
				<p class="normal1">"Bahsettiğiniz bu üç kişi, öldürülmüş olanlar, öyle değil mi?"</p>
				<p class="normal1">"Evet."</p>
				<p class="normal1">Katarina Weiss karşılık vermedi. Suskunluğu öyle uzun sürdü ki, Frewin onun şoka girdiğini sandı. Tam onu rahatlatacak bir şeyler söylemeye hazırlanırken Weiss konuştu:</p>
				<p class="normal1">"Dinleyin, birkaç kuruş kazanmak için iş arkadaşlarımın yıldız falına bakarım. Elimde hâlâ bu iş için birkaç malzeme var ama yeterli değil. Bana gökgünlüğü haritası gerekiyor, bunu bana temin edebilir misiniz?"</p>
				<p class="normal1">Ann araya girdi:</p>
				<p class="normal1">"Deniz ya da hava kuvvetlerinde bundan olmalı, öyle değil mi?"</p>
				<p class="normal1">Frewin şüpheli bir ifadeyle "Yakında bir filo var, onlara sorarım" dedi.</p>
				<p class="normal1">"Hepsi bu değil" diye onu uyardı Katarina. "Yıldız haritalarına bakmak için aynı zamanda bir cetvele ve iletkiye de ihtiyacım olacak ve özellikle..."</p>
				<p class="normal1">"Tam bir liste verin. Ne yapabileceğimize bir bakalım. Hepsinin yıldız haritasını çıkarabilecek misiniz?"</p>
				<p class="normal1">"Evet. Üçünün de doğum tarihini ve yerini biliyorsunuz değil mi?"</p>
				<p class="normal1">Frewin onayladı.</p>
				<p class="normal1">"Bu durumda mümkün. Sadece biraz zaman alır."</p>
				<p class="normal1">"Bana hemen ihtiyacınız olanların listesini verin. Mümkün olduğu kadar çabuk."</p>
				<p class="normal1">Sekreter hiçbir şeyi atlamadan listesini hazırlarken Ann, Frewin'i kolundan tutarak biraz uzağa götürdü.</p>
				<p class="normal1">"Siz Madam Weiss'in bizimle gelmesi için gerekli düzenlemeleri yaparken, ben de kiminle iş yaptığımızı öğrenmek için birkaç meslektaşıyla sohbet ettim."</p>
				<p class="normal1">"Kimmiş bu kadın."</p>
				<p class="normal1">"Geveze biri. Hatta fazla geveze. İş arkadaşları her şeyi abarttığını söylediler."</p>
				<p class="normal1">"Yani yalancı biri mi?"</p>
				<p class="normal1">"Sanki."</p>
				<p class="normal1">"Bu hiç iyi değil. Umarım astroloji konusunda gerçekten bilgi sahibidir. Yalancılar ilginin hep üzerlerinde olmasını ister. Durum böyleyse vaktimizi boşa harcayacak."</p>
				<p class="normal1">Ann, iri yapılı kadına bir göz attı. Bir şamdanın ışığı altında listesini hazırlamakla meşguldü.</p>
				<p class="normal1">"Onunla biraz vakit geçirmeye çalışayım. Bu arada siz de istediklerini temin etmeye çalışırsınız. Belki biraz daha fazla bir şeyler öğrenebilirim."</p>
				<p class="normal1">Frewin karşılık veremedi. Ayin odasının kapısı şiddetle çarptı. Matters koşarak kendilerine doğru geldi.</p>
				<p class="normal1">"Raven Bölüğü bu akşam geri dönüyor" dedi nefes nefese. "Düşman hattı ele geçirilmiş ama çok kayıp vermişler. Genel karargâh Alto Bölüğü'nü orada bırakmış ve Dog Bölüğü de takviye kuvvet olarak gönderiliyor."</p>
				<p class="normal1">Ann, Frewin'e baktı.</p>
				<p class="normal1">"Bu, katilin geri döndüğü anlamına geliyor." Devam etmeden göz ucuyla sekretere baktı. "Kurbanların burçlarının arasındaki bağlantıyı ivedilikle anlamamız gerekiyor. Bu gece harekete geçip geçmeyeceğini öğrenmeliyiz."</p>
				<p class="normal1">Ann iyi kapanmayan giriş kapısına yöneltti bakışlarını.</p>
				<p class="normal1">Az ileride Frewin'in kamp yatağı bulunuyordu.</p>
				<p class="normal1">Katil saldıracaktı.</p>
				<p class="normal1">Geriye sayım başlamıştı.</p>

		</body>
</html>