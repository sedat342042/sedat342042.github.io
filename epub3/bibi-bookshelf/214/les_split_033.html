<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_30"><br class="calibre4"/>   30   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Ann'in kaybedecek bir saniyesi bile yoktu.</p>
				<p class="normal1">Mühimmat ve ağır silahların etrafında kümelenmiş kum torbalarının, çadırların, balyaların ve sandıkların arasından yürüdü. Bu çadırdan duvarların arasındaki yollarıyla kamp, gece vakti daha tedirgin ediciydi. Çadırları toprağa bağlayan gergin ipler, görünmez tuzaklar oluşturuyordu. Minotauros'un bir yerlerde, bir sonraki kurbanını beklediğini bilerek muazzam bir labirentin içinde yolunu arayan Theseus gibi hissediyordu kendini.</p>
				<p class="normal1"><span class="ideitalik">Theseus'un kaybolmamak için bir ipi vardı. Ya sen, senin neyin var</span>? diye kendisiyle dalga geçti. Öfkesini başka bir yere yönlendirmek için sahte bir rapor vardı, sadece o kadar. Katil bunu okuduğunda ya da okuyabilirse, Teğmen Frewin güvende olabilmek için bir müfrezeyle uyuyabilirdi ancak. Bu plan hakkında düşündükçe, hiç de iyi bir fikir olmadığı kanısına varıyordu. Bu onların tek çıkar yolu muydu? <span class="ideitalik">Muhtemelen</span>...</p>
				<p class="normal1">Peki ya kendisi? Kendisini aşağılık içgüdülerine kaptırmamalıydı, Frewin'le olmazdı. Gecenin serinliği düşüncelerini toparlamasına yardımcı olmuştu, kendisinden utanıyordu.</p>
				<p class="normal1">Çoğu askerin çadırlarında olduğunu bilerek adımlarını hızlandırdı. Cepheye hareket etmeden önce, revire gidip Clarice'le vedalaşmayı istiyordu, ama önceliği bu raporun 3. takıma sızdırılmasıydı. Vedalaşmak için arkadaşını sabaha karşı uyandırırdı.</p>
				<p class="normal1">Ann karşısına çıkan ilk sıhhiye çadırının önünde durdu. Çadırın girişinde, katlanır bir masanın üzerindeki dosya kutularında muhtelif tıbbi belgeler vardı. Ann teşhis sonuçlarının bir arada olduğu tomarı eline aldı ve tahmin ettiği gibi bir gün öncesinin raporlarını buldu. Diğerlerinin arasından acil olmayan üçünü seçerek, Frewin'in sahte raporuna ekledi. <span class="ideitalik">Bu sahneleme işinde özenli olmak gerek.</span> <span class="ideitalik">Mademki katil böyle olmasını seviyor, öyle olsun bakalım</span>...</p>
				<p class="normal1">Çantasının içine temiz bandajlar ve bir şişe alkol attıktan sonra çabucak dışarı çıktı. Şimdi rastlamayı hiç istemediği biri varsa o da Callon'dı. Ann Dawson'ın sabahın erken saatlerinde MP ile birlikte cepheye gideceğine dair Frewin'in kendisine gönderdiği notu okumuş olmalıydı. Bundan hoşnut kalmadığı kesindi. Çamaşır iplerinin gerili olduğu, bir futbol sahasının dörtte biri büyüklüğündeki bir alana yayılan direklerin arasından geçti. Sargı bezleri, çarşaflar, havlular ve hatta sedyeler bile bu iplere asılmıştı. Ann sallanan bu gölgelerin arasından zikzaklar çizerek yürürken kan kokusu aldı. Çiğ et, demir ve taze toprak kokularının bir karışımı. Karanlıkta gri ve siyah bezler rüzgârın etkisiyle kefen bezleri gibi uçuşuyordu. Ann bu iç karartıcı bez parçalarından bir an evvel uzaklaşmak için hızlandı.</p>
				<p class="normal1">Yoluna devam ederken bluzunun üst düğmelerini açarak göğüs dekoltesini ortaya çıkardı. Bu akşam onun işine yarayabilecek bir çeşit kozdu bu. <span class="ideitalik">Ama başına bir iş gelmemesi için çok dikkatli davran</span>!</p>
				<p class="normal1">3. takımın kaldığı alan diğerleri gibi sakindi. Takımın malzemelerinin, sıralarının ve masalarının bulunduğu küçük meydanı, bir direğe asılı bir çift gaz lambası aydınlatıyordu. Dışarıda kimse yoktu. Buna mukabil, çadır bezlerinin ardından, yatakhanelerdeki el fenerlerinin ışıklarını seçebiliyordu.</p>
				<p class="normal1">Bir gün önce hangi çadırın kime ait olduğuna iyice dikkat etmişti. Sıhhiyeci Parker Collins'in, takımın diğer tüm subay ve astsubayları gibi kendi çadırı vardı. Erlerse, kendilerine bir mahremiyet sağlanıyormuş gibi, büyük çadırların içindeki bezlerle birbirinden ayrılan bölmelerde kalıyorlardı.</p>
				<p class="normal1">Nasıl yapmalıydı? Er Risbi'yi görmek istiyordu. Arkadaşlarının mektuplarını yazıyordu; raporu o bulursa, sahte bilgi takımın içinde hızla yayılırdı. Ann onu 3. takıma ait bilgilerin bir araya toplandığı bir kavşak gibi algılıyordu. <span class="ideitalik">Bunun için onu bu denli seviyorlar. Üstelik iyi bir nişancı</span>... Çadıra girip doğrudan Risbi'yi sorabilir miydi? <span class="ideitalik">Hayır</span>...</p>
				<p class="normal1">Ann yazarın kaldığı çadırın etrafında döndü. Birinci bölmeden gülüşmeler geliyordu, kâğıt oynadıklarını anladı. İkinci bölme daha sakindi; asılı lambaların aydınlattığı bölmeden sadece mırıltılar geliyordu. Çadır bezinin iyice yakınına geldiğinde bir sayfanın çevrildiğini duydu. <span class="ideitalik">Büyük bir sayfa. Bir gazete mi</span>? Adam sessizce güldü. <span class="ideitalik">Bir çizgi roman ya da komik bir hikâye</span>! Gülüş hafifti, daha ziyade tiz. Bu, Risbi'nin ince sesi olabilirdi.</p>
				<p class="normal1">Ann her şeyi göze aldı. Tırnaklarıyla çadır bezini tıpırdattı. Diğer tarafta gazetenin bırakıldığını duydu ve bir gölge belirdi.</p>
				<p class="normal1">Genç kadın fısıldadı:</p>
				<p class="normal1">"Ben Ann Dawson. Sizinle konuşmak istiyordum."</p>
				<p class="normal1">Gölge bir adım geri çekildi ve sonra çadırın alt kısmını kaldırmak için öne doğru eğildi. Ann'i büyük şaşkınlığa düşüren küçük bir açıklık çıktı meydana. Dolayısıyla herhangi bir askerin, kimse görmeden buradan çıkması çocuk oyuncağıydı. Sorgulayan bakışlarıyla Risbi'nin yuvarlak kafası belirdi.</p>
				<p class="normal1">"Burada ne arıyorsunuz?"</p>
				<p class="normal1">Ann kimsenin kendilerini izlemediğinden emin olduktan sonra içeri girmek istediğini belirtti. Risbi dişlerini sıkarak derin bir nefes aldı ve daha sonra asabi bir hareketle içeri gelmesini işaret etti.</p>
				<p class="normal1">"Tuhaf birisiniz" diye mırıldandı Risbi, Ann içeri girdikten sonra. "Ne arıyorsunuz, belanızı mı?"</p>
				<p class="normal1">"Subaylara raporların kopyalarını teslim edince işim bitecek" diye karşılık verdi Ann, elindeki kâğıtları sallayarak. "Buradan geçiyordum, bir şeye ihtiyacınız olup olmadığını sormak için uğradım."</p>
				<p class="normal1">Risbi ona kaçamak bir bakış fırlattı.</p>
				<p class="normal1">"Ya öyle mi? Bana kimsenin hizmet etmesine ihtiyacım yok. Bu da nereden çıktı şimdi?"</p>
				<p class="normal1">Ann kararlı bir tavırla, elindeki kâğıtları bıraktığı kamp yatağına oturdu ve omzuna asmış olduğu çantasını açtı.</p>
				<p class="normal1">"Arkadaşlarınız el bombası ya da kurşunla sakatlanırken küçük bir yara için kimseye başvurmak istememenizi gayet iyi anlıyorum. Ama bazıları böyle bir yaradan ötürü kolunu, bacağını birini kaybediyor. Tişörtünüzü çıkarın da şu kolunuzu gösterin."</p>
				<p class="normal1">"Collins bununla ilgilenir, çekip gidin buradan."</p>
				<p class="normal1">"Ona gitmeyeceğinizi biliyorum. Sizi yüzbaşınıza şikâyet etmeyeceğim, gruptan dışlanmayacaksınız, şayet korkunuz buysa. Dün yaranızın iltihaplandığını fark ettim."</p>
				<p class="normal1">Risbi kımıldamadığı için Ann sesini yükseltti:</p>
				<p class="normal1">"Bana yaranızı gösterin asker!"</p>
				<p class="normal1">"Daha alçak sesle konuşun. Subaylardan biri sizi burada görürse başım derde girer."</p>
				<p class="normal1">"O zaman giysinizi çıkarın da yaraya bakayım."</p>
				<p class="normal1">Risbi istemeye istemeye tişörtünü çıkarınca üstünkörü yapılmış bandajı ortaya çıktı, ortasında koyu bir leke vardı.</p>
				<p class="normal1">Ann bandajı çıkarırken Risbi alaylı bir tavırla konuştu:</p>
				<p class="normal1">"Şimdi de aile hemşiresi rolü mü oynuyorsunuz?"</p>
				<p class="normal1">"Bu benim işim. Ah, bu ciddi bir yara."</p>
				<p class="normal1">"Derin değil."</p>
				<p class="normal1">"Cerahat topluyor. Bu gidişle bir haftaya kalmaz, sakata çıkarılırsınız!"</p>
				<p class="normal1">Makas, alkol, yanında ne getirdiyse ortaya döktü ve genç adamın cılız kolunun üzerinde çalışmaya başladı. Risbi'nin çillerle kaplı bembeyaz bir teni vardı.</p>
				<p class="normal1">"Bu yarayı takip etmek gerekiyor. Cepheye gönderilen kıtalarla beraber olacağım, göreviniz bittiğinde beni görmeye gelin."</p>
				<p class="normal1">"Bu idare eder..."</p>
				<p class="normal1">"Hayır, idare etmez. Şaka yapmıyorum. Temizlemek ve kontrol etmek gerekiyor. Ne zaman müsait olursanız hemen bana gelin, anladınız mı?"</p>
				<p class="normal1">Risbi dudaklarını ıslattı.</p>
				<p class="normal1">"Tamam" dedi sonunda.</p>
				<p class="normal1">"Oraya tekrar dönmekten endişe duymuyor musunuz?</p>
				<p class="normal1">"Endişe mi?"</p>
				<p class="normal1">Ann büyük bir şaşkınlıkla, Risbi'nin korkuyu hemen reddetmek yerine düşünmeyi tercih ettiğini gördü.</p>
				<p class="normal1">"Evet. Midem kasılıyor. Oraya gidildiğinde nelerin olacağını bilemezsiniz. Beni asıl korkutan bu: Ne olacağını bilmemek."</p>
				<p class="normal1">Bir şeyler daha ilave edecekken kendini tuttu. Ann'in bakışları, temizlenmiş yaradan adamın yüzüne yöneldi. Çekici hiçbir tarafı yoktu, solgundu, sıskaydı ve hiç sevimli değildi ama birdenbire o denli dokunaklı göründü ki, Ann ona başka bir gözle bakmaya başladı.</p>
				<p class="normal1">Risbi kaderci bir tavırla omuzlarını silkti.</p>
				<p class="normal1">"Ama savaş da zaten bu, değil mi? Belirsizlik içinde geçen günler ve geceler."</p>
				<p class="normal1">"Ben... Evet, öyle sanırım. Sizinle ben savaşı aynı şekilde görmüyoruz." Genç kadın bir an sustuktan sonra ekledi: "Ay gibi, öyle değil mi?"</p>
				<p class="normal1">"Ay gibi mi?</p>
				<p class="normal1">"Evet. Savaşmak, kendini yukarılarda bir yerde tecrit ederek, yeryüzünün rahatlığını terk etmek gibi. Ve ben sadece ayın parlak yüzünü keşfe çıkıyorum. Sizse diğer yüzüne dalıyorsunuz, ne yaparsam yapayım orada ne olduğunu öğrenemeyeceğim yüzüne."</p>
				<p class="normal1">Risbi sırıttı. Rahatlamış görünüyordu.</p>
				<p class="normal1">"Bu fikri sevdim" dedi eğlenmiş gibi.</p>
				<p class="normal1">Sargı işi tamamlanmak üzereydi. Ann'in gitmesi gerekiyordu, gidiş zamanını iyi ayarlamalıydı. Belgeleri yatağında unuttuğunu Risbi'nin fark edemeyeceği, o uzaklaşmadan bunları iade edemeyeceği bir durum yaratmalıydı<span class="ideitalik">. Ama unutulan bir paket sigarayı iade edenlerdense iş değişir</span>...</p>
				<p class="normal1">Ann şiddete, zorbalığa meyilli, dalavereden çok iyi anlayan bir babanın yanında büyümüştü. Ama ondan birkaç ders almıştı. "Sigara paketi" de bunlardan biriydi. Babası biriyle suç ortaklığı yapıp yapmamaya karar vermek için masada dolu bir sigara paketi unutmuş gibi yapmak gerektiğini söylerdi. Diğeri, paketi iade etmek için onu durdurursa, onunla iş yapmamak daha iyiydi; bu, onun fazla namuslu olduğunu gösterirdi. Bir şey demezse her şey olabilirdi. Bu kuralın sadece sigara içenler için geçerli olduğunu söylerdi babası: "Tabanca bir gangsterin en iyi dostuysa, aynı şey sigara ile hırsız için de geçerlidir." Söylevini, Ann'in nefret ettiği gür bir kahkahayla sonlandırırdı. Ama işte, bugün onun tavsiyelerini hatırlaması gerekmişti. Bir defa da olsa, "baba eğitimi" bir işe yaramıştı.</p>
				<p class="normal1">Çadır bezi birdenbire yukarı kalktı ve kocaman ezik bir burnu ve birbirine bitişik kaşları olan, kumral, yirmili yaşlarının sonunda, aşırı kıllı biri gözüktü. Üstü çıplak Risbi'nin yanındaki hemşireye hayranlıkla bakakalan adam ne diyeceğini bilemedi.</p>
				<p class="normal1">"Ah! Lanet olsun, Steve!"</p>
				<p class="normal1">Risbi öne doğru eğilerek onu yakasından yakaladı ve küçük bölmenin içine çekti.</p>
				<p class="normal1">"Ağzını kapa Barrow!"</p>
				<p class="normal1">Asker, Ann'i gözleriyle yiyordu.</p>
				<p class="normal1">"Bana da özel bir tedavi uygulayabilir misin güzelim?"</p>
				<p class="normal1">Ann ona bakmadan sargılama işini bitirdi ve "Yapmanız gereken tek şey elinizle düzüşmek" diye cevabını yapıştırdı.</p>
				<p class="normal1">Çocukluğunu hatırlattığı için bu tür kabalıklardan nefret ediyordu ama bu tip adamlara da derslerinin mutlaka verilmesi gerekiyordu.</p>
				<p class="normal1">Bununla birlikte Barrow altta kalmadı:</p>
				<p class="normal1">"Piliç hiç de uysal değil!"</p>
				<p class="normal1">Adam Ann'in kalçasına el attı.</p>
				<p class="normal1">Genç kadın kibarlığı bir kenara bırakarak ona güçlü bir tokat atmaya yeltendi. Adam bileğinden yakaladı.</p>
				<p class="normal1">Yılışık bir tavırla "Böyle sinirlenmenize gerek yok. Yarın savaşmaya gidiyoruz, biraz şefkat görmek hakkımız değil mi yani?" dedi.</p>
				<p class="normal1">"Bırak onu" diye emretti Risbi.</p>
				<p class="normal1">Uzakta, büyük çadırın ön tarafında, olanlardan haberi olmayan adamlar içtenlikle gülüşüyordu.</p>
				<p class="normal1">"Aptallık etme Steve! Bunu istediğini görmüyor musun? Sadece kendisine ayırdığı iki yakışıklı asker..."</p>
				<p class="normal1">"Bırak onu dedim sana!"</p>
				<p class="normal1">"Salak mısın sen?"</p>
				<p class="normal1">Vaziyet ciddileşiyordu.</p>
				<p class="normal1">"Kesin hemen şunu!" diye bağırdı Ann sert bir sesle.</p>
				<p class="normal1">"Kesmezsek ne olur?"</p>
				<p class="normal1">Ann bu sefer o kadar çabuk davrandı ki adam ona engel olamadı. Genç hemşire makası yakalayarak ucunu saldırganın boğazına iyice yaklaştırmıştı.</p>
				<p class="normal1">"Ya sen kesersin ya da ben ses tellerini kesip çeneni kapatmanı sağlarım."</p>
				<p class="normal1">Barrow anında bileğini serbest bıraktı.</p>
				<p class="normal1">"Böyle öfkelenmenize gerek yok. Sadece şaka yapmak istemiştim."</p>
				<p class="normal1">Ann başını salladı ve dizini adamın hayalarına geçirdi. Asker inleyerek yere yıkıldı.</p>
				<p class="normal1">"Ah, ben de özür dilerim, sadece bir şakaydı."</p>
				<p class="normal1">Şimdi tam sırasıydı işte. Gitmek için bu duraksamadan faydalanmalıydı. Risbi de onun kadar gergindi muhtemelen ve unutacağı MP antetli belgelere dikkatini veremezdi. Ancak yatağına uzandığında fark edebilirdi.</p>
				<p class="normal1">Malzemelerini çantasına atarak çadırdan çıkmak için eğildi. Kalbi hızla çarpıyordu.</p>
				<p class="normal1">"Sizi erkek erkeğe bırakıyorum."</p>
				<p class="normal1">Olaylar Risbi'yi aşmış gibiydi.</p>
				<p class="normal1">"Çok özür dilerim..."</p>
				<p class="normal1">"Bu sizin hatanız değil. Kolunuz için beni görmeye gelin."</p>
				<p class="normal1">Hormonların havada uçuştuğu mekânı terk etti. İyi iş çıkarmıştı. Çok iyi.</p>
				<p class="normal1">Risbi belgeleri bulmadan, oradan uzaklaşmak için hızlı hareket etmesi gerekiyordu.</p>
				<p class="normal1">Ve gece henüz başlamıştı. Bütün bu yaşadıklarından sonra heyecanını dışarı atması gerektiğinin farkındaydı.</p>
				<p class="normal1"><span class="ideitalik">Bu akşam değil, hayır... Kendini böyle bırakma</span>.</p>
				<p class="normal1">Ama ta içinde, kararını verdiğini hissediyordu. Frewin'le beraberken duyguları yeterince ateşlenmişti. Artık geri adım atması söz konusu değildi.</p>
				<p class="normal1"><span class="ideitalik">Mücadele etmelisin</span>.</p>
				<p class="normal1">Revire doğru yürüyordu.</p>
				<p class="normal1"><span class="ideitalik">Mademki bu gece kendini tutamayacaksın, hiç olmazsa görünmez ol. Ve hiç iz bırakma. Hiç. Yalnız bir kurban seç, kolay bir av</span>.</p>
				<p class="normal1">Ay, kara bulutların arasından çıktı.</p>
				<p class="normal1">Ann bunu biliyordu, görünmez yüzeyler ona hiç yabancı değildi.</p>
				<p class="normal1">Zira küçüklüğünden beri her şeyin saklı tarafı onu hep büyülemişti. Birçok uçurumun dibine inmişti, karanlık ruhları keşfe çıkmıştı, kendisininkinden başlayarak. Ve kendisi hepsinden beterdi. Kendi kişiliğini çoktan çembere almıştı.</p>
				<p class="normal1">Evrilirken basamak basamak çıktığı bu vahşi ormanın eşiğinde, insanoğlu henüz çocukluk safhasındaydı. Ann bunu iyi kavramıştı, diğerlerinin arasında farklı bir varlık olduğunun farkındaydı. Frewin'in peşinde olduğu katil gibi.</p>
				<p class="normal1">Bununla birlikte zayıf ve çekingen bir ses, zihninin derinliklerinden kulaklarına ulaştı.</p>
				<p class="normal1">"Hiçbir şey donup kalmaz. İnsan kendisinin efendisidir."</p>
				<p class="normal1">Ama bu ses, uzaktan gelen bir yankı gibi gecenin karanlığında çabucak yok oldu.</p>

		</body>
</html>