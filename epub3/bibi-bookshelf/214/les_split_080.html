<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_76"><br class="calibre4"/>   76   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Yerdeki fenerler, şarabın birikintiler oluşturmadığı noktalarda zemini gümüşi bir ışıkla aydınlatıyordu. Odanın kenarları alacakaranlığa gömülmüştü ve Steve Risbi siluetini gizleyerek odada ilerliyordu.</p>
				<p class="normal1">"Her şeyden önce teğmen, herhangi bir çılgınlık yapmamanızı öneririm. Birincisi, elimde bir silah var ve çok iyi bir nişancıyım. Sonra, beni sinirlendirirseniz arkadaşınızın bacaklarını ve ellerini koparırım." Ann'e doğru döndü. "Evet şekerim, avucunuza koyduğum ve bırakmamanızı söylediğim nesne bir el bombası. Pimi de işte burada."</p>
				<p class="normal1">Metal halkayı Frewin'in ayaklarının dibine fırlattı.</p>
				<p class="normal1">"Avucunuz gevşerse, <span class="ideitalik">bum</span>! Ne kolunuz ne kalçanız kalır. Ya da kaçmak veya benim üzerime gelmek gibi bir düşünceye kapılırsanız bacaklarınız bir saniyede yok olur. Az önce ayağınızın altına bir şey koydum. Bu bir mayın ve patlamaya hazır. Şimdi onun üzerine basıyorsunuz ve detektörü çalışıyor. Kımıldarsanız, yine <span class="ideitalik">bum</span>!"</p>
				<p class="normal1">Açıklamalarını çok eğleniyormuş gibi yapıyordu. Gücünü göstermek ona dengesini yeniden kazandırıyordu.</p>
				<p class="normal1">Risbi gölgeden çıkarak Frewin'e yaklaştı. Birbirlerine baktılar.</p>
				<p class="normal1">"İşte, aslında bu kadar basitti. Adamlarınızla da aynısı oldu. İlkinde, ormandaki açıklıktaydım, onun yola çıktığını gördüm, onu uzağa çekebilmek için ormandan ilerleyerek önüne geçtim. Beni gördü, onu panik halinde olduğuma inandırdım ve o da kuşkulanmadı. İyi bir oyuncu olduğumu sanıyorum. Onunla konuştum ve..."</p>
				<p class="normal1">Birdenbire bir şey dikkatini çekmiş gibi Risbi başını çevirdi. Frewin kararsız kaldı, ne yapacağına karar vermek için bir saniyesi vardı, silah üzerine doğrultulmuştu. Ne oluyordu? Arkasından biri mi içeri girmişti?</p>
				<p class="normal1">Risbi başını tekrar ona çevirdi ve sarı dişlerini sergileyerek güldü.</p>
				<p class="normal1">"Sizi iyi oyuna getirdim, öyle değil mi? Ona yaptığım da buydu ve adamınız ne olduğunu anlamak için başını çevirdi. O anda bıçağımı boğazına sapladım. Tüm gücümle. Sonuna kadar. Karşı koyma ihtimaline karşın kendimi korumak için geriye sıçradım ama o da herkesin yaptığını yaptı. İki eliyle birden boğazını tuttu. O zaman üzerine atladım, bıçağı bir kere daha sapladım, sonra bir kere daha." Risbi gülünç hareketlerle o anı canlandırıyordu, alnındaki damarlar dışarı fırlamıştı. "Her yer kan olana kadar. Kendimi karla biraz temizledim, savaş alanında olduğumuz için üniformamdaki lekeler pek dikkat çekmezdi, yine de üniformamı hemen değiştirdim. İkinci adamınız için mayına basmış bir adam rolü yaptım. Bir mayın uzmanı getirmek istediyse de, bu durumda daha fazla duramayacağımı ve mayına ulaşabilirsem onu etkisiz hale getirebileceğimi söyledim. Benim yerimi aldı, ayaklarımızı yana doğru kaydırarak mayına onun basmasını sağladık. O anda kımıldayamaz hale geldi ve ben de şaşkın bakışları arasında kelepçelerini aldım. Halini bir görmeliydiniz!"</p>
				<p class="normal1">Risbi gülmeye başladı; duyguları gibi kuru, sahte bir gülüşü vardı. Ve Frewin doğru düşünmüş olduklarını anladı. Öldürüyordu, çünkü sadece bundan zevk alabiliyordu. Varlığı içi boş bir kabuktan farksızdı, onu bir tek kan doldurabiliyordu.</p>
				<p class="normal1">Uykusuzluktan gözleri kıpkırmızıydı. <span class="ideitalik">Uğursuz faaliyetlerinden ötürü</span>, diye tahmin etti Frewin.</p>
				<p class="normal1">"Ellerini arkasında kelepçeledim, kımıldayamadı, mayının patlamasından korkuyordu. Üstelik onu sakinleştirmek için aklıma ne gelirse söylüyordum, buna bayılıyorum. Bir saniye içinde bir şey anlamaz hale gelirler; kim kimdir, kim ne yapıyor, ne için yapıyor, bilemezler. Biliyor musunuz, birini kımıldayamaz hale getirmek için en iyi yol, onun kafasını karıştırmaktır, böylece ne yapacağını bilemez, kafasında binlerce çelişkili düşünce belirir ve bunlardan hangisinin işe yarayacağını bir türlü anlayamaz. Ona aramızda bir katilin olduğunu söylüyordum ve bunun o olmadığından emin olmak istediğimi. Kafası tamamen karışmıştı; onun için tehlikede olan bir kurbandan bir katile ve sonra da birdenbire adalet arayışında, çaresiz birine dönüşmüştüm. Bir dakika boyunca itiraz etti, bir şeyler geveledi. Onunla dalga geçtiğimi anladığında artık çok geçti, bıçağımı çıkardım ve o farkına bile varmadan karnını yardım."</p>
				<p class="normal1">Risbi gerileyerek yine gözden yok oldu.</p>
				<p class="normal1">"İşte bu kadar basitti!"</p>
				<p class="normal1">Risbi yavaşça yürüyordu. Bir fıçının yanına geldiğinde bıçağını saplayarak kırmızı bir fıskıye oluşturdu. Eğilerek içti, sonra tekrar yürümeye başladı.</p>
				<p class="normal1"><span class="ideitalik">Hangi açıktan yararlanabilirim</span>? Frewin hiçbir açık göremiyordu. <span class="ideitalik">Her şeyi tekrar gözden geçirmeli, her cinayeti hatırlamalı, tahlil etmeli, bir açık bulmalıyım.</span> Bunun için zaman kazanması gerekiyordu. Cevapsız kalan sorular vardı. Risbi'ye seslendi:</p>
				<p class="normal1">"Bu denli güçlü adamları nasıl öldürebildiniz?"</p>
				<p class="normal1">"Bunu iri yapılı olmadığım için söylüyorsunuz, değil mi?" Ses tonu değişmişti. Güçsüzlüğünü ima eden bu ifadeden hoşlanmamıştı. "Size söyleyeyim: Adamlarınız buzdolabı gibi kalıplı olabilir ama boğazı kesilen herhangi bir hıyardan farksız hareket ettiler. Daha fazlasını aramayın teğmen. Ve diğerlerine gelince... Damarlarınızdaki adrenalin fazlalaştığında neler yapabileceğinizi tahmin bile edemezsiniz. Çocuklarını kurtarmak için arabaları kaldıran anneler olduğu söylenir. Ve öldürdüğünüzde bundan ne kadar salgılandığı konusunda hiçbir fikriniz yok. Bu... bu inanılmaz. Gücün ta kendisi. Bunu bilemezsiniz. Adrenalin ile öfkenin birbirine karışması ise pek işe yaramaz."</p>
				<p class="normal1"><span class="ideitalik">Bu itiraf anları gerçekten hoşuna gidiyor</span>, diye düşündü Frewin. <span class="ideitalik">Bizi öldürmeden bu işi sonuna kadar götürecek</span>. Bununla birlikte bunun kendilerine ne gibi bir faydası olabileceğini hâlâ göremiyordu. <span class="ideitalik">Zaman, sadece zaman!</span></p>
				<p class="normal1">"Ya işin sembolik tarafı?"</p>
				<p class="normal1">"Sembolik tarafı mı?" diye tekrarladı Risbi iğrenmiş gibi. "Siz neden bahsediyorsunuz?"</p>
				<p class="normal1">"İlk önce burçlara göre cinayet işlediniz, sonra..."</p>
				<p class="normal1">Risbi, Frewin'in sözünü kesti.</p>
				<p class="normal1">"Hadi ama! Bana bunları yuttuğunuzu söylemeyin. Başlangıçta öyle sanmış olabilirsiniz, ama ya şimdi? Suyumun ısındığını hissettiğimde, sizi Hriscek'e yöneltmek içindi hepsi. Bunun altında başka bir şey aramayın!"</p>
				<p class="normal1">Başka bir şarabın tadına bakmak için bir fıçıya daha bıçağını sapladı.</p>
				<p class="normal1"><span class="ideitalik">Kurbanlarını sergiliyor. Bizi şoke etmeyi, bize neleri yapabileceğini göstermeyi seviyor. Gururlu. Çok gururlu...</span> Bu çıkarsamada çok önemli bir şeyler vardı. Tam ne olduğunu bilemese de Frewin bunu hissediyordu.</p>
				<p class="normal1">"Ne sandınız? Şans için öldürdüğümü mü? Bunu aylar önce düşündüm ve bana çok akıllıca göründü. Ama ben... şans için öldüreceğim! Olacak şey mi bu? Bu işe girişildiğinde neler hissedildiği konusunda en ufak bir fikriniz var mı? Bunu biliyor musunuz? Bu bir cinsel tatmin veya buna benzer bir şey değil, hayır, çok daha karmaşık."</p>
				<p class="normal1"><span class="ideitalik">Kendini seviyor. Yaşamını seviyor. Bedensel olarak kendisine hiçbir zarar gelmemesi için elinden geleni yapacak. Bunun kanıtı da kurbanlarını hiç beklemedikleri anda öldürmesi, onları arkalarından vurması. Hiç risk almadan</span>. Frewin, Ann'in ayağının altındaki mayını düşünüyordu. Conrad'ın cinayet mahallinde buldukları küçük dikdörtgen izi. Conrad'ı öldürmeden önce mayını nasıl devre dışı bırakmıştı? Nasıl o kadar çabuk? Bu işte bir ihtisası mı vardı? Hayır, bir şeyler tutmuyordu. Şimdi de, bu yeraltı geçidinde Ann hareket etseydi ve mayın patlasaydı, parçalar her yere dağılırdı. Risbi de onun çok yakınındaydı. <span class="ideitalik">Ve bizi ikaz etmeden uzun süre yanında kaldı, her şey havaya uçabilirdi!</span> Hayır, birbirini tutmayan bir şeyler vardı. Risbi, kesinlikle intihara meyilli biri değildi, yaşamayı seviyordu. Mayının düzeneği çalışmıyordu. El bombası belki ama mayın imkânsızdı. Bu riski hiçbir zaman göze alamazdı.</p>
				<p class="normal1">"Öldürmek, doğal haline kavuşmak için bozulmuş biçimin ötesine geçmektir, özümüzde kim olduğumuzu umursamayan bir sistemin koyduğu sınırları aşmaktır. Bizler avcıyız. On binlerce sene boyunca insanın hayatta kalmasını sağlayan, görünüşte kendisinden çok daha vahşi yırtıcılara rağmen onu besin zincirinde en üst seviyeye çıkaran da bu avcılık içgüdüsüdür. Ve birkaç yüzyıldır kendimizi ifade biçimimiz yok edilerek köleleşmemiz isteniyor. Kan, kelimeler kadar çok şey ifade eder. Hatta daha fazlasını, zira evrimimiz için elzemdir. O olmasa çoktan kof kemikler haline gelmiştik. Kanda sizin gördüğünüzden çok daha fazlası var: cinayet. Öldürmek köklere bir geri dönüş, genlerimizi tüm potansiyel güçleriyle harekete geçirmek, kuklalığı bir kenara bırakıp içgüdülerimizi konuşturmaktır. Ve işte bunun için, öldürmek nihai hazdır. İlk seferinde bunun sizi aştığı hissine kapılırsınız, bu fazla gelir; çünkü korku ve toplumsal ahlaki boyunduruk hâlâ varlığını sürdürmektedir. Ama sonra, bunlardan kurtuluruz ve ..."</p>
				<p class="normal1">Gösterişli bir hareketle, bıçağını bir bayrak gibi havaya kaldırdı. Frewin büyük bir tedirginlikle odayı inceliyordu. Silahı hemen yanındaydı. Her şey çok çabuk olmalıydı. Tereddütsüz. Yoğunlaşmalıydı. Bu işi yapabilecek gücü bulabilmek için, kendine olan güvenini tazelemeliydi.</p>
				<p class="normal1">Risbi saçmalamaya devam ediyordu:</p>
				<p class="normal1">"İşte bu yaşamımızın en yüce anıdır. Gerçek doğamızdan bizi uzaklaştırmak için söylenen yalanlardan, biçimlendirmelerden uzakta, bu toprakların üzerinde ne için yaşadığımızı anlarız. Dinler ne için yaratıldı sanıyorsunuz? Bizi korkutmak için. Bizimle bu hayvani doğamız arasına bir mesafe koymak için. Bu bizi kullanmaktan, köleleştirmekten başka bir şey değil. Oysa öldürmek... bir kere başlayınca, içinizi kaplayacaktır, muhtemelen önce iğrendirecektir. Tekrar öldürün; bu sefer bu daha ilginç olacaktır. Üçüncüsünde kendinizi farklı hissedersiniz. Ve artık çok geçtir, geriye dönemezsiniz. Bana inanın!"</p>
				<p class="normal1">Frewin harekete şimdi geçmeliydi. Şayet tahminleri doğruysa, Ann acil bir tehlikeyle karşı karşıya değildi, el bombasını elinden bırakmazsa elbette. Geriye kalan tek tehlike, Risbi'nin ona doğrultulmuş silahıydı. <span class="ideitalik">Tahminlerim doğruysa tabii, aksi halde</span>...</p>
				<p class="normal1">Bir an olsun dikkatini başka yöne çekmek gerekiyordu. Birkaç saniyecik ve Frewin silahını kapabilirdi.</p>
				<p class="normal1">Ve bu fırsatı ona sunan Ann oldu.</p>

		</body>
</html>