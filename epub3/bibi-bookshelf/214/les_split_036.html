<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_33"><br class="calibre4"/>   33   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">İleri karakol, bomba ve obüslerin henüz yakıp yıkmadığı bir köyde kurulmuştu. Genel karargâh Belediye Binası'na, derme çatma hastane gösteri salonuna, MP ise kiliseye yerleşmişti. Burası savaş esirlerini barındırabilecek büyüklükteki tek binaydı. Sokaklar üniformalı askerler, askeri araçlar ve birkaç zırhlı araç tarafından işgal edilmişti. Bu durumdan ötürü evlerine kapanmaya zorlanmış olan köylüler de pencerelerinden bu savaş resmi geçidini izliyordu. Kimileri zafer işareti olarak küçük bayraklar sallasa da güney yönünde on kilometreden az bir mesafeden güçlü ve sık aralıklarla işitilen top sesleri endişe yaratıyordu. En cesurları bile, cepheden getirilen, kan içindeki sedyeleri görüp çığlıkları işitince evlerine girdiler. Ortada bayram yapılacak bir durum yoktu.</p>
				<p class="normal1">Yağmur şiddetini azaltarak ahmakıslatana dönüşmüştü. Conrad'ın sürdüğü askeri cip, birkaç basamakla çıkılan bir kilisenin bulunduğu küçük meydanda durdu. Açık kalmış bir kapıdan, titrek mum alevlerinin parladığı kilisenin sahını görülüyordu.</p>
				<p class="normal1">"İşte yeni eviniz hanımefendi" dedi araçtan dışarı çıkan şoför.</p>
				<p class="normal1">Ann fazla dolu olmayan çantasını aldı ve aracı boşaltmakla meşgul iki askeri yalnız bırakarak kilisenin kapısına çıkan basamakları tırmandı. İçerisi oldukça karanlıktı. Ann yüzünü ıslatan yağmur damlacıklarını silerek içeri girdi. Vitrayların hâlâ sapasağlam olduğunu fark etmekte gecikmedi. Soluk gün ışığını süzen renkli camlar, içeriyi alacakaranlık yapıyordu. Hemen her yerde yanan mumlar, gölgeleri belirginleştiriyor ve soğuk duvarlara sıcak bir görünüm veriyordu. Kilisenin içinde beş altı iskemle bir köşede üst üste yığılmış olarak duruyordu. Onların yerine şarap fıçıları gibi yakıt varilleri yerleştirilmişti. Yaklaşık elli kadardı.</p>
				<p class="normal1">"Genelkurmayın pratik düşünme yeteneği ve zekâsı" diye bir ses karşıladı onu.</p>
				<p class="normal1">Konuşan Frewin'di.</p>
				<p class="normal1">"Düşmanın bir kiliseyi bombalamayacağını düşünmüş olmalılar... Mumların arasında! Neyse ki fıçılar iyi kapatılmış, canlı canlı kızarmayı beklerken hiç olmazsa koku duymayız."</p>
				<p class="normal1">"Ya savaş esirleri? Ya aralarında intihar saldırısı yapacak..."</p>
				<p class="normal1">"Hayır, onları mahzene kapadık ve oraya da ancak dışarıdaki bir kapıdan girilebiliyor, endişelenmeyin. Önüne üst üste yığılmış variller de buraya açılan kapıyı engeller."</p>
				<p class="normal1">"Bu çok rahatlatıcı doğrusu" diye dalga geçti Ann. "Köyün dindarları bu durumdan çok memnun olmalılar."</p>
				<p class="normal1">Frewin genç kadının elinden çantasını alarak kendisini takip etmesini istedi. Gözünün altında ve elmacıkkemiklerinde dünkü kavgadan kalma kırmızılıklar vardı.</p>
				<p class="normal1">"Çok konforlu olduğu söylenemez ama rahatsız edilmemeniz için yerinizi biraz uzak bir köşeye hazırladık. Ayin eşyalarının konulduğu bölüm yatakhaneye dönüştürüldü, adamlar oraya yerleşti. Matters yakınlarda olacak, ben de girişin hemen yanındaki bir yataktayım."</p>
				<p class="normal1">"Girişte mi? Neden hepimizden uzakta?"</p>
				<p class="normal1">Frewin bu soruya cevap vermek yerine, genç kadına bir girintiyi gösterdi.</p>
				<p class="normal1">"İşte geldik."</p>
				<p class="normal1">Koro bölümünün üzerinde, iki yanda ikişer tane olmak üzere dört kubbe vardı. Girişi kapamak için iki girintinin önüne birer perde konmuştu. Bir gaz lambası ile kamp yatağının bulunduğu her bölmede tablolar, adaklar ve devasa haçlar vardı. Frewin, Ann'in çantasını yatağın üstüne koydu. Küçük sunağın iki yanında yanan mumlar Meryem Ana ile Çocuk İsa'yı aydınlatıyordu.</p>
				<p class="normal1">"Matters karşıda olacak. Gördüğünüz gibi pek konforlu değil ama hiç olmazsa kuru."</p>
				<p class="normal1">Ann başıyla onayladıktan sonra askerler tarafından el konulmuş ruhani mekânı seyre koyuldu. Sunaktaki buhurdanlıkların ve kutsal kâsenin kaldırılmış olduğunu fark etti. İki mumun yandığı bir şamdanın yanında bir not defteri ve bir tabanca duruyordu.</p>
				<p class="normal1">"Amma da kâfirmişsiniz" dedi şaka yollu.</p>
				<p class="normal1">Frewin önce gerildi, ama dönüp de Ann'in neden bahsettiğini anlayınca rahatladı.</p>
				<p class="normal1">"Evet... bu sizi şaşırttıysa özür dilerim ama ben buyum ve... zaten bunların hiçbirine inanmıyorum" dedi eliyle kubbeli tavanı göstererek.</p>
				<p class="normal1">"Ben, kendim için bunu söyleyemem."</p>
				<p class="normal1">Ann ısrar etmedi. Acı çekmiş insanların her türlü inanca düşman olabileceğini biliyordu. Ya kendilerini tamamen dine veriyor ya da tümden reddediyorlardı.</p>
				<p class="normal1"><span class="ideitalik">Dinlerin esası da bu değil mi? Kafası karışmış zihinlere destek olmak. Hiçbir şeyleri olmayanlara, başkalarına saygı duyarak yaşamaya devam edebilmeleri için bir neden sunmak. Sistemden dışarı çıkmamaları için... Güçlülerin, din büyüklerinin işine gelen de bu</span>.</p>
				<p class="normal1">"Titriyorsunuz Ann. Kurulanın, üstünüzü değişin ve sonra benimle buluşun."</p>
				<p class="normal1">Bu sözleri söyledikten sonra perdeyi sertçe çekerek Ann'i Meryem Ana'yla yalnız bıraktı.</p>
				<p class="indentmetin"> </p>
				<p class="normal1">Ann, Frewin'i sunağın karşısında, katlanır bir taburede otururken buldu. Teğmen kalemini bırakarak ayağa kalktı. Arkasında Matters ile heybetli gövdesiyle Larsson, savaş esirlerinin fişlerini metal bir kutuya yerleştiriyordu. Ann onlara selam vererek teğmenin karşısına geçti. Cinayetler hakkındaki tüm bilgilerinin yazılı olduğu karatahtalar yerlerine yerleştirilmişti. Ann, koroyu kilisenin diğer taraflarından ayıran parmaklığın burada ayrı bir bölge oluşturduğunu fark etti. Burası Frewin'in deyimiyle "kanın lisanı"nın, yani ölümün kabuklarından sıyrıldığı bir yerdi. Uzun sarı parmakları andıran silindir biçimindeki mumlar, yerdeki kırmızı halının üzerinde aydınlık benekler oluşturuyordu. Ann korunmuş bir alandaydı.</p>
				<p class="normal1">3. takımın isim listesinin yazılı olduğu tahtayı işaret ederek "Sanırım, yeni bir şey yok" dedi.</p>
				<p class="normal1">"Biz konuşurken onlar savaşıyor. Katil belki de orada can verecek. Sahte raporu takıma sızdırabildiniz mi?"</p>
				<p class="normal1">"Raporu herkesin tanıdığı bir askerin çadırında bıraktım. Çok kısa zamanda yayacağını tahmin ediyorum. Şimdi ne yapacağız?"</p>
				<p class="normal1">"Geri dönmelerini bekleyeceğiz. Sonra da neler olacağına bakacağız."</p>
				<p class="normal1">"Bu yüzden mi girişte kalmak, bizden uzakta olmak istediniz? Katili yanınıza çekmek ve bizi korumak için mi?"</p>
				<p class="normal1">Frewin alev alev gözleriyle genç kadına baktı.</p>
				<p class="normal1">"Bu benim planım. Sonuçlarını göze aldım."</p>
				<p class="normal1">Ann şüpheli bir tavırla kaşlarını kaldırdı.</p>
				<p class="normal1">"Size nasıl yardımcı olabilirim?"</p>
				<p class="normal1">"Notlarımı tekrar okumanızı rica ediyorum. Bir ihtimal, benim gözden kaçırdığım bir kişilik özelliğini ortaya çıkarabilirsiniz."</p>
				<p class="normal1">Ann kendisine duyulan bu güven karşısında heyecanlanarak bu teklifi hemen kabul etti.</p>
				<p class="normal1">"Ne yapabilirim, bir bakalım."</p>
				<p class="normal1">Frewin, Ann'i kilisenin ortasında, çanın altındaki bir tabureye oturttu. Etrafındaki şamdanlar, soruşturmanın önemli noktalarının yazılı olduğu tahtaları aydınlatıyordu. Teğmen genç kadına bir fincan sıcak süt getirdi.</p>
				<p class="normal1">"Üzgünüm sadece bunu bulabildik. Ne çayımız ne kahvemiz var."</p>
				<p class="normal1">"Bu çok iyi, teşekkür ederim. Bu sırada siz ne yapacaksınız?"</p>
				<p class="normal1">"Adamlarımı denetleyip savaş esirleriyle ilgileneceğim. Fırsatım olursa da, Seagull'da Gavin Tomers'ın otopsisini yapan Doktor Carrhus'a ulaşmaya çalışacağım. Karaya indiğinde beni aradığını duydum."</p>
				<p class="normal1">Kısa süre sonra Ann vitraylardan süzülen soluk ışığın altında, koroya ayrılmış bölümdeki mumların rahatlatıcı aydınlığında yalnız kalmıştı. Oynadığı oyuna sadık kalarak, zamanın baharat tadında olduğunu düşündü bu sefer. Örneğin zencefil. Hem yakıcı hem tatlı. Bir an önce Frewin'in belgelerine gömülmek istiyordu. Önce teğmenin resmi raporlarını, daha sonra notlarını okudu. Özellikle notları çok aydınlatıcıydı. Cinayet mahallini, cesedi, izleri, şema ve krokilerle destekleyerek kaydetmişti. Ardından bir araya getirdiği verileri tarihlerine göre sıralamış ve bir anlam vermeye çalışmıştı. İlk cinayette, Fergus Rosdale'in öldürülmesinde, Frewin'in ilgisini özellikle kafanın kesilmesi çekmişti. Neden adamın kafası kesilmişti? Ve neden yerine bir koç başı konmuştu? Notlarda bütün ayrıntılar vardı: boynuzlar, olası satanist bir bağlantı, insandaki hayvan ve elbette Kutsal Kitap'a bir gönderme, yani oğlunu kurban etmek isteyen Hazreti İbrahim'e oğlunun yerine bir koçun gönderilmesi. Craig Frewin bir sonuca varamasa da, her türlü simgeyi her yönden mercek altına almıştı. Bu irkiltici mizansenden hiç olmazsa şu sonuca varılabileceği kanısına varmıştı: Katil kurbanın kafasını bir hayvanınkiyle değiştirip bunu sergileyerek insanları şoke etmek istiyordu.</p>
				<p class="normal1">Ann, Gavin Tomers cinayetiyle devam etti. Bu sefer Frewin mizanseni yorumluyordu.</p>
				<p class="indentmetin"> </p>
				<p class="indentmetin">Ceset yapışkan bantlarla iyice sarmalanmış. Sadece dirsekten itibaren bir kol ve bir ayak görünüyor. Bu koruyucu bir koza olabilir mi? Şayet öyleyse neden herkesin görebileceği bir yerde sergilenmiş? Katil kurbanını herkese göstermek istiyor ama bir taraftan da onu koruyor olabilir mi? Önemli olan kurbanın kendisi değil de, neyi temsil ettiği mi?</p>
				<p class="indentmetin">Kurban çok acı çekmiş. Önce boğulmuş, sonra ezilmiş (katil, diziyle göğsüne bastırarak göğüs kemiğini çökertmiş olabilir). Sonunda katil kurbanın ağzına canlı akrep sokmuş ve dudaklarını çengellerle kapatmış. Ölüm büyük bir acı vererek gelmiş. Sadizm. Büyük bir öfkenin dışavurumu. Vahşet. Diğeri üzerinde hâkimiyet kurmak, yaşam ve ölüm hakkını elinde bulundurmak, yoksunlukların somutlaşması. Kendi acıları içinde yoğrulan bir varlık.</p>
				<p class="indentmetin">Bunlar ve zekâsı göz önüne alınırsa, diğerlerinden farklı olduğunun bilincinde ve bu durumdan acı çekiyor. İki ihtimal var: Birincisi, o kadar acı çekiyor ki, kendisini yok etmenin eşiğinde; kendisini kesip biçiyor, vücudunda bunların izleri var, genç birisi, otuzundan fazla olamaz. Aksi takdirde kişiliği dağılabilir ve ordu gibi kapalı bir toplulukta fark edilmeden yaşayamazdı. İkinci ihtimal, bu farklılığın neden olduğu acıyı, itici bir güç olarak değerlendiriyor ve yoluna devam ediyor. Bu durumda soğuk, kendine hayran biri; tek gerçek, tek doğru, kendisi olduğundan, bu sistemin kendisine uymadığına inanıyor. Dolayısıyla diğer insanlar son derece önemsiz ve onları öldürürken hiçbir şey hissetmiyor.</p>
				<p class="indentmetin">İlk cinayet bu ikinci varsayımı doğruluyor gibi. Soğuk kişiliğini bir perdenin arkasında saklayabiliyor, hatta son derece dışadönük görünüyor. Ama hepsi yanıltmaca, bizi küçümsüyor ve bizimle dalga geçiyor.</p>
				<p class="indentmetin">Öldürerek nereye varmak istiyor?</p>
				<p class="indentmetin"> </p>
				<p class="normal1">Heyecan duymak mı? Cinselliğini ancak böyle mi tatmin edebiliyor? Gerçek bir cinsel ilişki olmasa bile, en azından cinsellikle olan ilişkisini, tenselliği (kurbanın teni, yaşamı, teması, beden sıvıları – kan) böyle tatmin ediyor olmalı. Bir başkasına işkence etmek, cinselliğin yerine geçiyor.</p>
				<p class="indentmetin"> </p>
				<p class="normal1">Frewin'in çözümlemeleri, karmaşık ama entelektüel bir mantığa dayanarak otuz sayfa boyunca sürüp gidiyordu. Toplantılarda katiliğin kişiliği hakkında yaptığı açıklamalar kısa ve öz olsa da da, yazdıkları hiç öyle değildi.</p>
				<p class="normal1">Ann son cinayet hakkında yazılanları da okuyup bitirdi. Clifford Haris sadece 22 yaşındaydı. Öğle yemeği vakti yaklaştığında, gerinerek deri kaplı not defterini kapattı. Karatahtalara ve Frewin'in yazdıklarına göz gezdirdi, bakışları bir özete takıldı.</p>
				<p class="indentmetin">ORTAK NOKTALAR:</p>
				<p class="indentmetin">• Hayvan imgeleri</p>
				<p class="indentmetin">• Cinayetlerdeki vahşet</p>
				<p class="indentmetin">• Mizansen</p>
				<p class="indentmetin"> </p>
				<p class="indentmetin">Cani: Yalnız bir adam mı, dışadönük biri mi?</p>
				<p class="indentmetin"> </p>
				<p class="normal1">Büyük giriş kapısı gıcırdadı ve içeri bir asker girdi. Kilisenin sütunlarını ve kemerlerini inceleyerek yürüyordu. Daha sonra Ann'i görerek selam verdi.</p>
				<p class="normal1">"Ah, özür dilerim, içeride birinin olduğunu bilmiyordum. Bana kilisenin orgundan söz edildi de. Eh... Ben de bizim oralarda pazar günleri, arada bir çalardım işte. Parmaklarıma biraz esneklik kazandırabilirim diye düşündüm. İzinliyim de..."</p>
				<p class="normal1">"İstediğinizi yapabilirsiniz" diye onun sözünü kesti Ann. "Orgun nerede olduğunu bilmiyorum, ama bulursanız keyfinize bakın."</p>
				<p class="normal1">Adamdan çabucak kurtulduğuna sevinerek düşünmeye devam etti. Meşhur listedeki isimlere baktı, isimler ile yüzleri bir araya getirmeye çalıştı.</p>
				<p class="normal1">Saldırganlar: Hriscek, Harrison, Traudel. Ve Barrow, diye ekledi dünkü hadiseyi hatırlayarak. Sonuna kadar gider miydi? Tecavüz eder miydi ona? Yok, muhtemelen etmezdi... Bu dördü savaşın etkisini hiç hissetmiyor gibiydi. Ann askerleri üç kategoride toplamayı öğrenmişti: içgüdülerini ifade etmenin yolunu savaşta bulan savaş düşkünleri; her türlü duruma kendilerini uyduran bukalemunlar; savaş düşüncesinden bile rahatsız olan, savaşa zorla sürüklenmiş şair ruhlular. Hriscek, Harrison, Traudel ve Barrow, doğalarının önemli bir bölümünü ortaya çıkaran savaşın sıkı taraftarları olmalıydılar.</p>
				<p class="normal1">Bu onların kişiliklerinin dikkate alınması gereken bir yönüydü, zira onlar hakkında çok şey anlatıyordu. <span class="ideitalik">Saldırganlar</span>!</p>
				<p class="normal1">Başka kimler vardı?</p>
				<p class="normal1">İyi konuşanlar: Gazinni, Costello. <span class="ideitalik">Bukalemunlar</span>.</p>
				<p class="normal1">En inceler: Yüzbaşı Morris, sıhhiyeci Parker Collins ve er Risbi. <span class="ideitalik">Aynı zamanda hepsi de bukalemun, belki Risbi hariç. Risbi şair olabilir mi?</span></p>
				<p class="normal1">Ve kısaca gördüğü diğer dördü: Başçavuş Clark, sakin ve iyi bir izleyici; er Clamps, aceleci ve kuşkucu; kaçamak bakışlar atan ama konuşacak cesareti olmayan er Brodus; ve son olarak, Ann'i gördüğünde hemen uzaklaşan er Wilker. Bu sonuncusunu da, iri cüssesine dayanarak, kişiliği hakkında kısa bir araştırmadan sonra saldırganlar sınıfına sokabilirdi.</p>
				<p class="normal1">Geriye haklarında hiçbir şey bilmediği dokuz adam kalıyordu. Uzun bir çalışma gerekecekti...</p>
				<p class="normal1">Kilisenin içini birdenbire orgun etkileyici sesi doldurdu. Böyle güçlü bir icraya şaşıran Ann'e gökyüzünden boğuk notalar yağıyormuş gibi geldi. Kesik kesik gürlemeler etraftaki bütün sesleri yok ederek taş binaya hâkim oldu. Ann, kendisini dış dünyadan yalıtan akışkan bir sıvı tarafından sarmalandığını hissetti.</p>
				<p class="normal1">Onu alıp götüren müziğin etkisiyle daha hızlı düşünmeye devam etti.</p>
				<p class="normal1">Takımdaki yirmi iki adamından biri, aradıkları kişiydi. Hangi yüzün arkasına gizleniyordu? Çok şirin, çok zarif biri olabilirdi. Özünde gerçekten kötü olup da bunu büyük bir iyilik maskesinin ardına gizleyenlere ancak romanlarda rastlanırdı. Gerçek bambaşkaydı. Katil herkese sürekli yalan söyleyemezdi. Katil, dünyayla zoru olan, şiddet yüklü bir adamdı. Hriscek, Harrison, Traudel ve Barrow buna tamamen uyuyorlardı. Üstelik hepsi sağ elini kullanıyordu.</p>
				<p class="normal1">Kilisenin derinliklerinden gelen güçlü notalara daha tiz bir melodi eşlik etmeye başladı.</p>
				<p class="normal1">Ann karatahtalardaki notları tekrar inceledi. Çıkarma esnasında öldürülen iki Askeri Polis'in isimleri –Clauwitz ile Forrell– 4. ve 5. kurban olarak listenin en başındaydı. Yanlarında "Rahat uyuyun" yazıyordu. Bu, Frewin'in yazısı değildi, başka biri tarafından ilave edilmişti. Matters ya da Donovan olabilir miydi? Muhtemelen onlardı, her ikisi de inançlı ve dindardı.</p>
				<p class="normal1">Cinayet yöntemleri özetlenmişti. Yerler. Özellikleri, bulundukları saat.</p>
				<p class="normal1">Ann notların başına döndü. <span class="ideitalik">Koç</span> ve <span class="ideitalik">akrep</span> kelimeleri kısa cümlelerde tekrar belirmeye başladı. Üçüncü cinayeti tekrar gözden geçirdi. Ve birden kalbi hızla çarpmaya başladı.</p>
				<p class="normal1">Bunu nasıl atlamışlardı?</p>
				<p class="normal1">Üç cinayetin arasındaki bağlantıyı yakalamıştı.</p>
				<p class="normal1">Bu o kadar açıktı ki.</p>

		</body>
</html>