<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_31"><br class="calibre4"/>   31   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Frewin'in kelimelerini bir türlü aklından çıkaramıyordu.</p>
				<p class="normal1"><span class="ideitalik">"... Reaksiyonlarıyla, arzularıyla, davranışlarıyla kendini kenara iten, çocuğun kendisi. Yaşam onu tahrip etmiş. Dünyanın karanlığı şu veya bu şekilde onu diğerlerinden çok önce bozmuş ve artık çok geç."</span></p>
				<p class="normal1">Kevin Matters bu sözleri bir yere oturtamıyordu. "<span class="ideitalik">Artık çok geç</span>." Bununla ne demek istemişti?</p>
				<p class="normal1"><span class="ideitalik">Bunu çok iyi biliyorsun. Çok iyi biliyorsun</span>.</p>
				<p class="normal1">Çadırındaki kamp yatağına uzanmış, ellerini ensesinde kavuşturmuştu. <span class="ideitalik">Hem bu konuda ne biliyor? Bu vaka, psikoloji derslerinde öğretilen bir analiz türü mü?</span> Bu psikoloji kelimesini büyük bir küçümsemeyle düşünmüştü. <span class="ideitalik">Her insan birbirinden farklı değil mi? Genelleştirmek imkânsız</span>... Buna rağmen Matters kendi içinde, belli davranış şemalarının olduğunu biliyordu. Psikoloji "bilim-ötesi" bir dal değildi.</p>
				<p class="normal1"><span class="ideitalik">Ama herkesin sırları var! Herkesin. Teğmenin bile! Sandığında bulduğum şu mektuplara ne demeli? Peki, onun sırrı ne?</span></p>
				<p class="normal1">Ama çok kısa sürede Matters gerçeği kabullenmek zorunda kaldı. Evet, herkesin sırrı olabilirdi ama birçoğu ne utanılacak türdendi ne de tehlikeli. Yani onunkiler gibi zararlı değildi...</p>
				<p class="normal1"><span class="ideitalik">Ben kimseye kötülük yapmıyorum</span>!</p>
				<p class="normal1">Kendini burnundan nefes alıp ağzından vermeye zorlayarak sakinleşmeye, içini boşaltmaya çalıştı. Böyle davranmaya devam ederse şüpheleri üzerine çekecekti. Ona kuşkuyla bakılacak ve ardından çadırı, özel yaşamı didik didik edilecekti. Ve öğreneceklerdi.</p>
				<p class="normal1">Kalp atışları hızlanmaya başladı. B<span class="ideitalik">aşka hiçbir şey düşünmeden nefes almalıyım, buna yoğunlaşmalıyım.</span></p>
				<p class="normal1">Zihnini omzundaki yaraya yöneltti. Ormandaki koşturma yaranın yeniden açılmasına neden olmuş ve revirde, ölen adamın yanında pansuman yaptırmak zorunda kalmıştı. Clifford Haris neredeyse kollarında can vermişti. Ann Dawson, Matters'ın bandajını yenilerken, son olaylar hakkında bitmek bilmez sorular sormuştu. Genç kadından hoşlanmıyordu. Rahatsız edici bir şeyler vardı onda. Matters bunun nedenini çözmeye uğraşmış ama bir sonuca ulaşamamıştı. Er ya da geç bunun ne olduğunu anlayacaktı.</p>
				<p class="normal1">İsteği bir süre için durulmuştu.</p>
				<p class="normal1">Ama bir köpekbalığının avını kollaması gibi, etrafında dolaşmaya devam ediyordu.</p>
				<p class="normal1">Sandığının kilidini açmak için ayağa kalktı.</p>
				<p class="normal1">İçinden fışkıran duyguların kendisine hâkim olmasını istemiyorsa şimdi harekete geçmeliydi, henüz bunu yapabilecekken. Bunu beceremezse, gece çadırından çıkacak ve yasakların peşine düşecekti, bir kere daha. Birkaç dakikalık haz için aşağılanmayı göze alacaktı.</p>
				<p class="normal1">Çok dikkatli davranmazsa yakalanacaktı. Kendine hâkim olmalıydı. Yakında her şey düzelecekti.</p>
				<p class="normal1">"<span class="ideitalik">Yaşam onu tahrip etmiş. Dünyanın karanlığı şu veya bu şekilde onu diğerlerinden çok önce bozmuş ve artık çok geç."</span></p>
				<p class="normal1">Hayır, çok geç değildi!</p>
				<p class="normal1">Teğmenin sözleri, katil için olduğu kadar, kendisi için de geçerliymiş gibi kulaklarında yankılanıyordu.</p>
				<p class="normal1">Gözleri yaşlarıyla doldu.</p>
				<p class="normal1"><span class="ideitalik">Hayır, hiç kimse kurtarılamaz değildir! Bu faşist bir varsayım! En iğrenç suçluların bile bir kurtuluş yolu olmalı</span>, diye kendi kendine tekrarladı genç çavuş. <span class="ideitalik">Herkes kurtulabilir, kader diye bir şey yok! Ben bile</span>...</p>
				<p class="normal1">Matters ellerini sandığa daldırdı.</p>
				<p class="normal1">Yanağından aşağı süzülen gözyaşları görüşünü köreltiyordu.</p>
				<p class="normal1"><span class="ideitalik">Ben bile!</span></p>

		</body>
</html>