<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_26"><br class="calibre4"/>   26   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">3. takımın tümü kendilerini ihanete uğramış, sıkı bir takip altındaymış gibi hissediyordu.</p>
				<p class="normal1">Askeri Polis'in bu saldırgan tavrı, adamlar arasındaki bağları daha da kuvvetlendirmişti, nefret ve öfkeyle birlikte gelen gerilim gitgide yükseliyordu. Cal Harrison'ın tutuklanıp sonra serbest bırakılması barutu ateşlemişti ve şimdi takımın tümü, soluklanmak için <span class="ideitalik">kendi</span> sıralarına oturan MP hainlerine dik dik bakıyordu.</p>
				<p class="normal1">Frewin ortalığı sakinleştirmeyi tercih etti.</p>
				<p class="normal1">Ekibine seslendi:</p>
				<p class="normal1">"Çocuklar, kampa dönün. Matters ile Monroe bu zavallının durumundan bizi haberdar edecektir. Ben oraya dönüyorum."</p>
				<p class="normal1">Larsson 1,95'lik boyuyla ayağa kalktı.</p>
				<p class="normal1">"Size eşlik edeyim teğmen."</p>
				<p class="normal1">"Hayır. Kampa dönün, hemen! Orada yalnız olmalıyım."</p>
				<p class="normal1">Larsson ile Baker şüpheyle bakıştılar ama kampa dönmekten başka çareleri yoktu. Frewin yalnız kaldıktan sonra onu sessizce izleyen 3. takımın üyelerini kısa bir an için tek tek gözden geçirdi. Daha sonra, Yüzbaşı Morris'in yanına giderek, kısa bir görüşme yapmak için onu gözlerden uzak bir köşeye götürdü. Ve ardından, tüm bakışları sırtında hissederek kamp yerini terk etti ve ormana doğru giden patikada, çalılıkların arkasında gözden kayboldu.</p>
				<p class="normal1">Daracık yol, kocaman sivri dişler gibi topraktan fırlamış kayalıkları çevreleyen ısırgan otları ve böğürtlen kümeleri arasında kıvrılıp gidiyordu.</p>
				<p class="normal1">Yol yükseklere doğru çıkıyordu. Seneler boyunca denizden gelen rüzgârla eğilip bükülmüş köknarlar ve çam ağaçları kumlu toprağa tutunmaya çalışıyordu.</p>
				<p class="normal1">Frewin birlikler karaya çıkmadan önce vurulmuş bir silah deposunun olduğu açıklığa vardı. Katil burayı nasıl keşfetmişti? İki açıklama geliyordu akla: En basiti, patikanın girişi hemen yakında olduğundan, askerin biri üssün az uzağında dolaşmaya çıkmış, etrafa bir göz atmıştı. İkinci açıklama, ikinci kurbanın bedeninde bulunan ipucuna bağlıydı: naylon. Bir paraşüt parçası. Bu durumda katilin hava ordusuyla bir ilişkisi olabilirdi. Pilotlardan biri bu bombardımanı, bu görevi katile anlatmıştı... Bu varsayım pek olası değildi ve Frewin bunu düşünmekten vazgeçti. 3. takımdan birilerinin sakin bir köşe bulabilmek veya dinlenmek amacıyla buralarda dolaşmış olması çok doğaldı. Katil ya bunlardan biriydi ya da ona buradan bahseden biri olmuştu.</p>
				<p class="normal1">Tepeleri uçup gitmiş ağaç gövdelerinin ve çukurların arasında yürürken katilin kurbanıyla buraya nasıl geldiğini düşünüyordu. Onu buraya kadar nasıl getirmişti? Omuzlarda bir ağırlıkla yürümek için kolay bir yol değildi. Baker ile Larsson bunun kanıtıydı, onlar bile ne kadar zorlanmıştı.</p>
				<p class="normal1"><span class="ideitalik">Katil çok güçlü biri</span>.</p>
				<p class="normal1">Üsten buraya kurbanını taşımıştı... Evet, bu olabilirdi ama çok güçtü.</p>
				<p class="normal1">Yoksa iki kişi miydiler? Bu olasılığı daha önce hiç aklına getirmemişti. Aynı sapık eğilimleri paylaşan iki adamın karşılaşma olasılığı azdı.</p>
				<p class="normal1"><span class="ideitalik">Ama olabilirdi de</span>. İnanılması çok güç olsa da Frewin bu ihtimali de göz önünde bulundurmalıydı. Ama bu yönde elle tutulur bir ipucu ortaya çıkana dek akla en yakın olanın, yani tek bir katilin üzerinde durmaya devam edecekti,.</p>
				<p class="normal1">Öyleyse katil kurbanıyla birlikte buraya kadar nasıl gelebilmişti? Bu kurban onunla birlikte yürüyerek gelmiş olabilir miydi? Tehditle veya kendi isteğiyle? Zavallı adamın el ve ayak bilekleri, kelepçe izleri olup olmadığını görmek için kontrol edilmeliydi.</p>
				<p class="normal1">Açıklığın ortasında, gözlemevi vazifesi gören beton korugan etrafa tamamen hâkim bir konumdaydı ve birdenbire Frewin'in aklına ne kendisinin ne de adamlarının orayı iyice araştırmadıkları geldi. <span class="ideitalik">Yorgunduk. Bizi neyin beklediğini bilmiyorduk</span>. Ve özellikle kendilerini tehlikede hissetmişlerdi. Olası bir tuzaktan ürktüklerinden, dikkatlerini bütüne değil, yakın çevrelerine vermişlerdi.</p>
				<p class="normal1">Gökyüzünde tiz bir miyavlamayı andıran bir çığlık koptu. Bir şahin açıklığın üstünde uçuyordu. Frewin beton korugana kadar tırmandı ve girişinde durakladı. Burası karanlıktı ve her taraftan tecrit edilmiş gibiydi. Hiç davetkâr değildi. Gece yarısı daha da beter olmalıydı. Katil avını içeri sokabilmek için nasıl bir kurnazlığa başvurmuştu?</p>
				<p class="normal1">Frewin büyük odaya girdi. Gölgede kaldığından siyah bir renge bürünmüş parlak kan gölcüğü bir buçuk metre çapında bir alana yayılmıştı. Kocaman sinekler bu yaşamsal sıvının içine yumurtluyor ve oradan besleniyordu. Etrafta başka kırmızı lekeler de vardı, yaralıya yardım ederken kendilerinin bıraktıkları.</p>
				<p class="normal1">Gün ışığı gözlem mazgalından içeri girerek girişin karşısındaki duvarı aydınlatıyordu. Frewin tavanda, zeminde ve duvarlarda misinaları tutturmaya yarayan çivi ya da çengelleri inceledi. Sanki yeni konmuş gibiydiler. Burada hiçbir metal kiriş yoktu, çengel, raf veya lamba asılabilmesi için sadece ahşap putreller vardı. Katil, cinayet dekorunu yaratmak için bunlardan faydalanmıştı. Bir hazırlık, hatta ölçüm yapması gerekmişti. Bunu nasıl yapmıştı? En başından beri bütün bu malzemelere sahip miydi? Herhalde öyle olmalıydı, hepsini buradan temin etmiş olamazdı. Frewin yüzünü buruşturdu. Katil, mekâna bağlı olarak böyle bir fırsat çıktığı takdirde bu işkenceyi uygulamaya koyacağını önceden mi tasarlamıştı? Şayet durum buysa, malzemesini sakladığı bir yeri olmalıydı. Frewin bu varsayımını daha ileri götüremedi. Bir asker, savaşta bile olsa hiçbir zaman yalnız değildi, tüm birlik ve onun lojistiği, eşyaların saklanmasında ona yardımcı olabilirdi. Bir başkasının çantasında, mühimmat, yiyecek, içecek sandıklarında...</p>
				<p class="normal1">Frewin, muhtelif vücut sıvılarına bulanmış ve kimilerinin uçlarına kas, damar, et parçalarının yem gibi takılmış olduğu olta iğnelerine baktı.</p>
				<p class="normal1">Sineklerin zevk âleminden sürekli bir vızıldama yayılıyordu.</p>
				<p class="normal1">Kurbanın, neredeyse çocuk yaştaki delikanlının görüntüsü aklına gelince buz kesti. Yaşadığı dehşet insanlık dışıydı. Tükürükleri boğazına akmıştı ve birçok kez yutkunmak zorunda kalmıştı. Her hareketinde, gergin ipin ağzından fırladığını, olta iğnesinin yemek borusuna biraz daha girdiğini ve çektiği korkunç acıyı hayal etti Frewin.</p>
				<p class="normal1"><span class="ideitalik">Böylesine bir barbarlığı nasıl düşünebildin</span>? <span class="ideitalik">Sen nesin</span>? Bütün bunların uygulamaya konması bile tarifsiz bir çalışmayı gerektiriyordu. Kurbanının anüsündeki ve penisindeki olta iğnelerini nasıl bu kadar derine sokabilmişti?</p>
				<p class="normal1">Craig Frewin yavaşça odanın içinde dolaşıyordu. Her şey çok çabuk olup bitmişti, etrafı yeterince kolaçan edememişlerdi. Devrik bir tabure bir köşede duruyordu. Katil bundan faydalanarak mı çengelleri tavana asmıştı? Muhtemelen... Bir rafta gaz lambaları duruyordu, dolu yedekleriyle birlikte. Korugana bomba düşmemişti ama düşman kaçarken malzemelerini burada bırakmıştı.</p>
				<p class="normal1">Frewin bombardımandan sonra ortada hiçbir cesedin ya da yaralanma emaresinin görünmediğini fark etti. Bu mantıksızdı. Patlamalardan sonra ölüleri gömmüş olmalıydılar.</p>
				<p class="normal1">Bir kumaş parçası vardı yerde. Frewin, parmaklarının ucuyla bunu aldı. Her iki ucunda, daha önce düğümlenmiş olmaktan ötürü buruşukluklar vardı. Katil kurbanının gözlerini kapamak için bir fular kullanmış olmalıydı. Teğmen, üç metre ilerideki kan gölcüğüne baktı. <span class="ideitalik">Çok uzak</span>. Kurbanın nasıl bağlandığı düşünülürse, bunu kendisi çıkarmış olamazdı... Katil çıkarmıştı.</p>
				<p class="normal1">Ayaklarının dibinde küçük bir nesne fark ederek eğildi. Saydam bir tabakayla kaplı yirmi santimetrelik bir penseydi bu.</p>
				<p class="normal1"><span class="ideitalik">Cerrahi bir malzeme ve yağ</span>. Sorulardan birine –olta iğnelerinin nasıl bu kadar derine saplandığına– cevap bulmuştu.</p>
				<p class="normal1">Bunu kampın revirinden mi yürütmüştü, yoksa yola çıktıklarından beri yanında mıydı? Frewin homurdandı. Bu keşif ona zaman kazandırmayacaktı. 3. takımdaki yirmi kadar askerin içinde bu celladı teşhis edebilmek için onun kim olduğunu anlamak gerekiyordu. Ne cins bir adamdı? Ve Frewin düşündükçe, yarım saat kadar önce kampta farkına vardığı ayrıntının önemli olabileceğini görüyordu. Bu cinayet diğer ikisinin devamı değildi. Tam tersine, kökten bir değişiklik vardı. Belirleyici bir değişiklik.</p>
				<p class="normal1">Kurbanı bağladıktan sonra katil ne yapmıştı? Şimdiye kadar öldürme eyleminin katile bir tatmin duygusu verdiğini, heyecan yaşattığını düşünmüşlerdi. Bu seferse, Frewin onu harekete geçirenin acı olduğunu rahatlıkla iddia edebilirdi.</p>
				<p class="normal1"><span class="ideitalik">Bununla birlikte seyretmek için burada kalmadı. Üsse döndü, çadırımın içine kadar girdi, gidip kurbanı görmem için. Katil sonuna kadar kalmadı. Acıdan haz duymadı, öldürme eyleminden de</span>.</p>
				<p class="normal1">O takdirde neyin arayışı içindeydi? Frewin'i neden buraya getirmişti?</p>
				<p class="normal1">Tuhaf bir şekilde, bir kedinin can çekişen bir fareyi sahibinin hoşuna gitsin diye ayaklarının dibine bırakması aklına geldi. <span class="ideitalik">Bunu niye yaptın</span>?</p>
				<p class="normal1">Frewin odayı inceliyordu. Gece gaz lambasıyla aydınlatılmış halini düşündü. Katil ve gözü bantlı kurbanı birlikte içeri giriyor, her şey hazır. Geriye sadece avı odanın ortasına yerleştirmek ve ona yerde duran veya tavandan sarkan olta iğnelerini geçirmek kalıyor. Kurban dehşet duysa da, itaat ederse hayatta kalabileceği umudunu koruyor. Tecavüz sendromu, diye düşündü Frewin. Karşı koymazsa hayatta kalacağı sözüne boyun eğen kurban felç oluyor.</p>
				<p class="normal1">Bu akla hayale gelmez düzenek, planın bir parçası. Kendisi diğer misinalarla uğraşırken dikkati dağılmasın diye, adamın yerinden kımıldayamaması için ağız tarafından işe başlamış olmalı.</p>
				<p class="normal1">Dolayısıyla bir elinde kurbanın şakağına dayalı bir tabanca tutarken diğer eliyle ağzın içine misinayı sarkıtmakla işe başlıyor. Misina onlarca santimetre aşağı sarktıktan sonra katil sert bir şekilde onu yukarı çekiyor ve böylece olta iğnesi yemek borusuna iyice saplanıyor.</p>
				<p class="normal1">Şimdi başı geriye doğru gitmiş, çırılçıplak, koruganın ortasında, ayakta. Göğsünde bir yırtılma hissi duymadan kıpırdaması mümkün değil. Bir iğneleme işi bu sefer koluna yapılıyor. Ne yapılıyor ona? Çabucak anlıyor ki, yaptığı en ufak hareket ondan bir parça koparacak. Acı ve dehşet nefesini kesiyor. Hareketsiz kalmalı, işte yapması gereken bu.</p>
				<p class="normal1">Erkeklik organı kıstırılıyor. Sidikborusuna ince, soğuk bir nesne sokuluyor. Acı, çığlık atmasına neden oluyor. Nesne duruyor, iğne saplanıyor. Korkunç bir acıyla hareketsiz kalıyor. Her kımıldadığında çelik bir çengel organını parçalıyor.</p>
				<p class="normal1">İşlem tekrar ediliyor, bu sefer anüsünde.</p>
				<p class="normal1">Kısa zamanda her yerinden bağlanıyor. En ufak bir hareket yapamaz. Ürpermek bile vücudunda bir şeyleri yırtıyor. İşkencecisine bağımlı bir kukla artık. Ölmemek için.</p>
				<p class="normal1">İşlem zaman almıştı. Tam bir gece. İlk önce doğru yeri bulmak için araştırma yapmış, sonra her şeyi yerli yerine yerleştirmişti. Kurbanı alıp buraya getirmek için üsse dönmüştü. (Onu nasıl avlamıştı? Nasıl seçmişti?) Evet, artık geç olmuştu.</p>
				<p class="normal1">Ve katilin daha yapacak çok işi var. Kurbanını Frewin'in bulmasını istiyor, bir başkasının değil. O zaman ona yolu göstermeli.</p>
				<p class="normal1">Neden o? Tanışıyorlar mı?</p>
				<p class="normal1">Dolayısıyla, bu kadar çaba sarf ettikten sonra, katil kurbanını yalnız bırakmalı.</p>
				<p class="normal1">Bundan haz duymayacaksa bu kadar işi neden yapıyor? Neden kendisini bu kadar yoruyor? Neden haz alıyor? Onu yönlendiren ne?</p>
				<p class="normal1">Hükmetmek mi? Ama o takdirde sonuna kadar kalırdı.</p>
				<p class="normal1">Ölümü seyretme zevkini başkalarına bırakmak için, kendisini bu kadar zora sokmanın hiçbir anlamı yok. O zaman niçin?</p>
				<p class="normal1">Sineklerin zevk âleminden çıkan vızıltı mide bulandırıcı olmaya başlamıştı.</p>
				<p class="normal1">Frewin için bu armağan anlaşılmazdı. Katil, onlara bu gösteriyi sunmak istiyordu. Benmerkezci bir adamdı, şimdiye kadar rastladığı tüm diğer caniler gibi. Bunu biliyordu. Demek ki, bir haz alıyordu.</p>
				<p class="normal1">Tek bir açıklaması vardı.</p>
				<p class="normal1">Odadaki ışık birden azaldı.</p>
				<p class="normal1">Frewin şaşkınlıkla geri döndü.</p>
				<p class="normal1">Yalnız değildi artık. Eşikte biri dikiliyordu.</p>
				<p class="normal1">Siyah maskeli. Elinde bir av bıçağı.</p>
				<p class="normal1">Bıçak havaya kalktı.</p>

		</body>
</html>