<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_24"><br class="calibre4"/>   24   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Güneş, savaşın kaldırdığı tüm tozu yakalayıp uçuşan zerrecikler halinde döndürürken, ormanda, dalların arasında altın renginde ışık huzmeleri oluşturuyordu.</p>
				<p class="normal1">Frewin, kütükler arasında yılankavi küçük patikayı hemen fark etmişti. Krokiyi küçük bir not defterine kaydetmiş, her çizgisini, her işareti olduğu gibi deftere aktarmıştı. Krokiyi yapan, bir yarım daire çizmiş, ortasına kamp yazmış, aşağısına 3. takım notu düşmüş ve buradan hareketle küçük küçük noktalarla ormanın sınırına varan bir yol işaretlemişti. Noktalar bu bölgeye girildiğinde bir çarpı işaretiyle sona eriyordu. Kroki ve yazı bir çocuğun elinden çıkmış gibiydi. Frewin, buradaki amacı hemen kavramıştı: Sağ elini kullanan biri, bir solak gibi yazmaya gayret etmişti, izleri bulandırmak, gerçek yazısını saklamak için. Bir karşılaştırma yapmak mümkün değildi.</p>
				<p class="normal1">Kabaca ama kurnazcaydı.</p>
				<p class="normal1">Frewin'in kafasını asıl karıştıran, bu adamın cüretkârlığıydı. Gün doğmadan önce çadırının içine kadar girmişti. Her zaman aşırı dikkatli davranırken, bu sefer inanılmaz bir riski göze almıştı. Krokiyi çizerken, diğer elinde de teğmenin uyanması halinde onu temizlemek üzere silah mı tutuyordu? Bu delilikti. Craig Frewin sevinsin mi, endişelensin mi bilemiyordu. Bu hareket, katilin, sonunu getirecek aşırı özgüveni olarak yorumlanabilir miydi? Ya da her şeyin kontrolü altında olduğunu göstermek istemesi olabilir miydi? Veya MP'ye gözdağı verme arzusu muydu? İşlediği cinayetlerin onu sarhoş ederek kafasını bulandırdığını düşünen Frewin, iyi silahlanmış adamlarıyla birlikte peşine düşmüştü. 3. takımın kamp kurduğu yerden yola çıkmış, ormana doğru güney istikametinde, krokide noktaların işaret ettiği patikaya kadar gelmişlerdi. Bu plan ne işe yarıyordu? Onlara bir mesaj mı veriyordu, yoksa onları tuzağa düşürmeyi mi planlıyordu? Matters, kolu askıda olmasına rağmen Frewin'i yakından takip ediyor, Monroe makineli bir tüfekle, Baker ile Larsson da arkalarını kollayarak peşlerinden yürüyorlardı.</p>
				<p class="normal1">Hepsi de miğferli ve tam teçhizatlıydı.</p>
				<p class="normal1">Frewin bir elinde not defterini tutarken, diğerinde kabzası terden ıslanmış tabancası vardı. Yaz yaklaşıyordu; canlanan bitki örtüsü düşman için doğal korunaklar yaratıyor, hışırtılar, çıtırtılar, rüzgârın dalların arasında uğuldaması insanı tedirgin ediyordu. Frewin, geçerken bozdukları örümcek ağlarının çokluğu karşısında şaşkına düşmüştü. Kafilenin başında yürüyerek, buradan daha önce kimin ya da kimlerin geçtiğini anlayabilmek için sigara izmariti, ayak izi arayarak önlerindeki yolu açıyordu. Ancak toprak yeteri kadar nemli değildi ve patikanın sınırları çok belirsizdi.</p>
				<p class="normal1">Birdenbire otlar seyrekleşti. Bir futbol sahası büyüklüğünde, harap olmuş bir açıklık çıktı ortaya.</p>
				<p class="normal1">Ağaçlar devrilmiş ya da parçalanmıştı, obüslerin biçtiği iki ya da üç metre boyundaki ağaç gövdeleri gökyüzüne uzanıyordu. İki üç metre, bazen beş metre derinliğinde geniş çukurlar açılmıştı. Ve toprak, sürülmüş gibi simsiyahtı. Burada zümrüt yeşili orman yok olmuş, geriye sadece kurumuş çamurla kaplı bir <span class="ideitalik">no man's land</span> kalmıştı, sanki çamur son hareketi esnasında donuvermiş gibiydi. İnsan yüksekliğindeki tümsekler, patlamadan ileri geldiği anlaşılan köpük köpük çamurla kaplanmıştı. Diğer yerlerde, aniden yükselen ısı, iri oyuklar açarak, eşelenmiş toprağı pişirmişti. Bir dev bir çubuğa üfleyerek sıcak cama şekil verir gibi, bu toprakları istediği biçimde şekillendirmişti sanki.</p>
				<p class="normal1">Beş adam bu talan edilmiş manzaranın karşısında, ağızları bir karış açık, kalakaldılar. Etrafta öten tek bir kuş bile yoktu ve havada geniz yakan acı bir koku hissediliyordu.</p>
				<p class="normal1">Monroe dayanamayarak sordu:</p>
				<p class="normal1">"Gitmemiz gereken yer orası mı? Plandaki çarpı işaretine uyuyor mu?"</p>
				<p class="normal1">İleri doğru bir adım atan Frewin "Galiba" diye mırıldandı.</p>
				<p class="normal1">Ayağının altındaki toprak çıtırdıyordu. Diğerleri her köşeyi, her çukuru ve artık şimdi devasa kazıklara benzemiş ağaç gövdelerini kolaçan ederek onu takip ettiler. Matters'ın dokunduğu donup kalmış tümseklerden biri hemen çatladı. Bir saniye sonra, tümsek kırmızı bir bulut halinde, bir toz dumanı ve derinden gelen boğuk bir çatırtıyla göçtü.</p>
				<p class="normal1">Baker homurdandı:</p>
				<p class="normal1">"Bu da ne böyle?"</p>
				<p class="normal1">Frewin, metal parçalarının tehlikeli bir tuzağa dönüştürdüğü dik ve derin çukurun etrafında dolaştı. Diğer parçalar, burada yok olmuş bir kampın varlığına işaret ediyordu.</p>
				<p class="normal1">"Burası bir silah deposu" diye açıkladı Frewin. "Bombalanmış ve ne varsa hepsi havaya uçmuş."</p>
				<p class="normal1">Monroe makineli tüfeğini yere indirerek söylendi:</p>
				<p class="normal1">"Tüm bunlar çok iç karartıcı."</p>
				<p class="normal1">İlerlemeye devam eden Frewin, küçük bir tepenin başında durarak adamlarını yanına çağırdı. Bu yükseklikten, on beş metre derinliliğinde, otuz metre çapında bir obruğu kuşbakışı görebiliyorlardı; içinde tek bir kök, tek bir bitki, tek bir yaşam işareti yoktu.</p>
				<p class="normal1">Matters "Burada bir şey olduğunu sanmıyorum" dedi. "Yani burası plandaki çarpı işaretli yerse, burada ne keşfetmemiz gerektiğini çıkaramadım. Bir harabe mi?"</p>
				<p class="normal1">Larsson fikrini açıkladı:</p>
				<p class="normal1">"Bu belki de... Hani hemşire ne diyordu? Bir simge mi?"</p>
				<p class="normal1">Frewin içini çekti ve kendi etrafında dönerek yıkıntıları izledi.</p>
				<p class="normal1">"Bilemiyorum" dedi, alçak bir sesle.</p>
				<p class="normal1">Baker silahını kılıfına soktu.</p>
				<p class="normal1">"Benim işemem gerekiyor."</p>
				<p class="normal1">İşini yapmak için uzaklaştı.</p>
				<p class="normal1">Monroe tüfeğini omzuna asarak gömleğinin cebinden sigara paketini çıkardı. Matters'a da ikram etti, çavuş başını sallayarak reddedince kendisininkini yakarak dumanını keyifle havaya savurdu.</p>
				<p class="normal1">"Hiç gürültü yok. Bu insanı biraz tuhaf yapıyor, değil mi?"</p>
				<p class="normal1">Frewin etrafta başka bir şey olup olmadığına bakmak için onlardan uzaklaşmıştı.</p>
				<p class="normal1">Larsson "Onunla gitmemiz gerekmez mi?" diye şaşkınca sordu.</p>
				<p class="normal1">"Onun kıçından ayrıldın diye sinirleneceğini mi düşünüyorsun?" diye itiraz etti Monroe. "Hayır, biraz dinlenmemizi istedi. Demin simge derken, haksız olmadığını düşünüyorum. Ama yine de bunun yorumunu teğmene bırakmayı tercih ederim."</p>
				<p class="normal1">Larsson, Monroe'nun sigarasını göstererek kendisine de bir tane istedi. Monroe çakmakla beraber uzattı sigarayı.</p>
				<p class="normal1">"Sağ ol arkadaşım. Söylesenize çocuklar, teğmenin karısı hakkında söylenenler doğru mu?"</p>
				<p class="normal1">Monroe kaşlarını kaldırdı.</p>
				<p class="normal1">"Ne bileyim ben?"</p>
				<p class="normal1">"Bu konudan bahsetmeyin" diye araya girdi Matters.</p>
				<p class="normal1">"Ama bunu yok sayamayız, belki de şu anda bize bir katil komuta ediyor..."</p>
				<p class="normal1">"Asker, susun dedim!" diye sesinin tonunu yükseltti Matters.</p>
				<p class="normal1">Deneyimsizliğini yüzünde taşıyan genç çavuş, kendisinden daha yaşlı ve tecrübeli adamlara otoritesini kabul ettirmek zorundaydı; bu da pek kolay bir iş değildi. Matters, bu konuda hiç hayal kurmuyordu: Adamlar ona saygı gösteriyorlarsa, bu Frewin'den korktukları ve ona duydukları saygıdandı sadece. Yoksa Matters'ın şahsi otoritesine saygı duymuyorlardı.</p>
				<p class="normal1">Larsson, altdudağını ısırarak gözlerini çavuşunkilere dikti.</p>
				<p class="normal1">"Tamam, tamam, sadece ortada dedikodular var, hepsi bu."</p>
				<p class="normal1">Matters gözlerini onunkilerden ayırmadan ters bir cevap vermeye hazırlanırken, bir çalılığın ardından bir çığlık yükseldi. Bir uyarı çığlığı. <span class="ideitalik">Korku çığlığı</span>... diye düşündü Matters.</p>
				<p class="normal1">Baker, demir yumruklu dev asker bir şeyler bulmuştu. Onun bile ilkel bir korku çığlığı atabileceği bir şeyler.</p>

		</body>
</html>