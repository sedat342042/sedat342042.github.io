<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_41"><br class="calibre4"/>   41   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Frewin kilisenin avlusunda adamlarıyla akşam yemeğini bitirdiği sırada, Ann'in kendilerine doğru hızla geldiğini gördü.</p>
				<p class="normal1">"Size bir şey göstermeliyim" dedi genç kadın merdivenleri çıkarken. "İçerye gelin."</p>
				<p class="normal1">Hep beraber ayağa kalkarak koro bölümüne kadar onu izlediler. Matters ile Conrad çakmaklarıyla şamdanları yakarak etrafı aydınlattılar. Ann bir tebeşir alarak tahtanın üzerinde kendisine göre önemsiz olan notları kolunun yeniyle sildi.</p>
				<p class="normal1">"Hey!" diye seslendi Frewin.</p>
				<p class="normal1">Ann devam etmesine fırsat vermedi.</p>
				<p class="normal1">"Hepiniz, Fergus Rosdale'in öldürüldüğü yerdeki baş harfleri hatırlıyorsunuz, değil mi? Bir O ve bir T, aynen bunun gibi."</p>
				<p class="resim"><img alt="" class="calibre9" src="12.jpg"/></p>
				<p class="normal1">"Kanla yapılmış, eğri büğrü bir çizimdi" diye devam etti. "Onları bu şekilde görmek istediğimiz için hemen harf olduklarını düşündük."</p>
				<p class="normal1">Odadakiler bundan sonra söyleyeceklerini tahmin etmeye çalışarak dikkatle dudaklarına bakıyorlardı.</p>
				<p class="normal1">"Ama ya yanıldıysak? Sonuçta hiçbirimiz, Fergus Rosdale'in bunları çizerken neyi anlatmak istediğini bilmiyoruz."</p>
				<p class="normal1">Conrad, teğmeninin düşüncelerini dile getirerek itiraz etti:</p>
				<p class="normal1">"Tabii bunları çizen oysa. Bunu katil de yapmış olabilir, bir çeşit imza veya bizi yanlış bir yöne sevk etme çabası. Bu ilk değil."</p>
				<p class="normal1">Ann çizdiğini sildi ve çizimi yeniledi.</p>
				<p class="resim"><img alt="" class="calibre10" src="13.jpg"/></p>
				<p class="normal1">"Ya böyle? Şimdi size daha fazla bir şeyler anlatıyor mu? Aslında bunun tam doğru olabilmesi için tamamlanması gerekiyor. Rosdale'in bunu aceleyle çizdiğini biliyoruz. Boğazı kesilmişken ve katil hemen arkasındayken sadece birkaç saniyesi vardı. İki bölümü birleştirmek için bir çizginin uzantısı eksik. Bunun gibi."</p>
				<p class="resim"><img alt="" class="calibre11" src="14.jpg"/></p>
				<p class="normal1">"Bu dişilik simgesi" diye hayretle konuştu Donovan. "Bunu niye..."</p>
				<p class="normal1">"İyi fikir Ann" dedi Frewin. "Beyler, Rosdale'in kız arkadaşıyla konuşmak istiyorum. Hayatının son saniyelerinde, katilin fark etmemesi için bir sıranın altına kendi kanıyla bunu çizmeyi akıl etti."</p>
				<p class="normal1">"Fikrinizi mi değiştirdiniz?" diye sordu Donovan. "Boğazı kesik birinin böyle bir şey yapamayacağını düşünmüyor muydunuz?"</p>
				<p class="normal1">"Ne söylediğimi biliyorum asker, o zaman farklı bir açıdan bakmıştım. Yanılmışım."</p>
				<p class="normal1">Donovan teğmeninin delici bakışlarından rahatsız olarak gözlerini yere indirdi.</p>
				<p class="normal1">Matters araya girdi:</p>
				<p class="normal1">"Bunun için iki açıklama mümkün. Ya Rosdale kendisine saldıranın bir kadın olduğunu söylemek istiyordu ya da oraya bir kadın için geldiğini."</p>
				<p class="normal1">Baker söz aldı:</p>
				<p class="normal1">"Üçüncü açıklama: Son anlarında kız arkadaşını düşündü."</p>
				<p class="normal1">Frewin askerine bir an hoşgörüyle baktı. Adamları arasında Baker en akılsız olanıydı.</p>
				<p class="normal1">Monroe işi şakaya vurdu:</p>
				<p class="normal1">"Şayet böyle olsaydı kız arkadaşının ismini yazmaya çalışırdı ya da en azından ilk harflerini. Veya bir kalp çizerdi, bilmiyorum, ama bunu çizmezdi."</p>
				<p class="normal1">"Matters'ın hakkı var" diye konuşmaya devam etti Frewin. "Öyle ya da böyle, söz konusu bir kadın. Kız arkadaşını görmek istiyorum. İsmi neydi?"</p>
				<p class="normal1">Matters ayağa fırladı.</p>
				<p class="normal1">"Lisa Hiburgh! Rosdale'in öldüğünü ona söylediğimizde kendini kaybetmişti."</p>
				<p class="normal1">"Bulun onu!"</p>
				<p class="normal1">Ses tonu hepsinin birden ayağa kalkmasına yetti. Matters ve onun peşinden Donovan koşarak dışarı çıktılar.</p>
				<p class="indentmetin"> </p>
				<p class="normal1">Tam teçhizatlı bir MP ekibi akşama doğru köye gelerek Frewin ve ekibinin yerini aldı. Baker, Larsson, Monroe ve Conrad kilisenin ayin odasında kâğıt oynayarak vakit geçirirken, Donovan ile Matters da Belediye Binası'na yerleşmiş genel karargâhta telsizle Lisa Hiburgh'a ulaşmaya çalışıyorlardı.</p>
				<p class="normal1">Frewin sunak masasının önünde notlarına eğilmişti. Ann de oradan on metre kadar uzakta, yatağına uzanmış tarihi bir roman okuyormuş gibi yapıyordu.</p>
				<p class="normal1">Teğmen gözlerini ona doğru çevirdiğinde, genç kadının bakışlarının da kendine yöneldiğini gördü.</p>
				<p class="normal1">Frewin yumuşak bir sesle "Konuşabilir miyiz?" diye sordu.</p>
				<p class="normal1">"Ne zamandan beri bunun için benim iznime ihtiyacınız var?"</p>
				<p class="normal1">Alaycı bir ses tonuyla cevap vermesine rağmen yanına oturabilmesi için bacaklarını kıvırarak ona yer açtı. Frewin geldi.</p>
				<p class="normal1">"Bugün size biraz mesafeli davrandıysam çok... çok özür dilerim."</p>
				<p class="normal1">"Mesafeli olmaktan ziyade buz gibiydiniz."</p>
				<p class="normal1">Frewin suçluluk duygusuyla başını önüne eğerek Ann'in sözlerini onayladı ve ellerini dizlerinin üstünde birleştirdi.</p>
				<p class="normal1">"Sizden özür diliyorum Ann. Bu sabah sizinle konuşmalıydım fakat..."</p>
				<p class="normal1">"Bunun o kadar kolay olmadığını biliyorum. Bana ne söyleyeceğinizi düşünmek için zamana ihtiyacınız vardı."</p>
				<p class="normal1">Frewin onun solgun tenine, alev alev yanan gözlerine baktı. Bu öfke miydi? Arzu mu? Şu sırada Ann'in içinden neler geçiyordu?</p>
				<p class="normal1">"Bu gece sevişmeden önce sizinle konuşmalıydım. Yapamam Ann. İlişkimiz süremez, üzgünüm..."</p>
				<p class="normal1">"Yapamaz mısınız, yoksa hazır mı değilsiniz?"</p>
				<p class="normal1">Frewin karşılık veremedi.</p>
				<p class="normal1">"Bu gece olanlar önemli değil. Size bunun için sitem edecek kadınlardan değilim, bunu biliyorsunuz. Yaptıklarımın sorumluluğu bana ait ve artık kocaman bir kızım. Birbirimizden hoşlandık, nokta. Bunun arkası gelmeyecekse öyle olsun, birini sizden hoşlanmaya zorlayamazsınız. Ama bana söyleyin, bu benimle mi ilgili? Bu durumda yapabileceğim bir şey yok. Ya da siz karınızdan ötürü başka bir şeyler yaşamaya hazır mı değilsiniz?"</p>
				<p class="normal1">Frewin karaciğerine bir yumruk yemiş gibi hissetti. Bedeni bu acıya daha fazla dayanamadı, zihni bulandı. <span class="ideitalik">Patty</span>... Duvar yıkıldı ve duygular sel gibi akmaya başladı, hepsi birden, birbirine karışarak, ama hepsinin üzerine çıkan, öfkeydi. Frewin yumruklarını sıktı ve bir an gözlerini kapadı.</p>
				<p class="normal1">Çenesi kasıldı.</p>
				<p class="normal1">"Üzgünüm" diye mırıldandı ayağa kalkarken. "Yapamam."</p>
				<p class="indentmetin"> </p>
				<p class="normal1">Frewin, gecenin ilerleyen saatlerinde hâlâ uyuyamamıştı. Ann'i düşüncelerinden uzaklaştıramıyordu. Ne yapmıştı? Yanlış bir şey yapmış olmanın verdiği huzursuzluk onu yiyip bitiriyordu. Ama yanlış neredeydi? Ann'le yatmasında mıydı, yoksa kendisine bir ilişki yaşamayı yasaklamasında mı? Bir yanı onu, onunla tekrar beraber olmayı arzu ediyordu. Sadece haz dakikaları için değil, aynı zamanda kendisine yaslanan bedeninin sıcaklığı, rahatlama duygusu ve artık yalnız olmadığını hissetmek için. <span class="ideitalik">Tekrar bir çift olman mümkün değil, senin eşin Patty'ydi</span>.</p>
				<p class="normal1">Dönüp dolaşıp aynı yere geliyordu. Sükûnetle düşünemiyordu. Her şey birbirine karışıyordu: cinsellik, korku, suçluluk duygusu, yeniden paylaşma arzusu, ahlaki endişeler. Kesip atamıyordu. Ann'i bir köşeye, anılar arasında bir köşeye kaldırmak, bundan sonra onunla sadece profesyonel bir ilişki içinde olmak... Gündüz böyle düşünüyordu, aslında kendini aldatmıştı. Varlığının bir yanı bu eksikliği kabullenemiyordu.</p>
				<p class="normal1">Sürekli bir çatışma. İşi zamana mı bırakmalıydı? Ann'in duyduğu öfkeyle kendinden uzaklaşmasını ve böylece belirsizliğin kendi kendine yok olmasını mı beklemeliydi? Bu, kendisiyle hesaplaşmaktan korkan ödleklerin tavrıydı. Bunun bedelini er veya geç ödeyecekti. Kendi kendine yalan söylemekten vazgeçmeliydi. İnsan, ikilemlerini veya çözüme ulaşmamış sorunlarını dışarı atmazdı, bunların üstünü örterdi, ta ki çürümüş kökleri, irinlerini çok daha hastalıklı olarak tekrar su yüzüne çıkarana dek.</p>
				<p class="normal1">Artık ne düşüneceğini, ne yapacağını bilemiyordu. Yorgunluk, soruşturmanın karmaşıklığı. Bu alanda bile nereye yöneleceğini bilemiyordu. Bir kadın varsayımı, 3. takımın içindeki bir katille bağdaşmasa da, bunu ötelemek giderek zorlaşıyordu. Ve kadınların sayısı çok azdı, hele söz konusu cinayetler işlenirken olay yerine yakın olanların sayısı iki elin parmaklarını geçmiyordu: bir avuç sekreter ve birkaç hemşire. Ve bu varsayım, Clauwitz ile Forrell'ın yanlış açılan bir ateş sonucu öldüklerine ve katilin 3. takımdan biri olmadığına işaret ediyordu. Buna inanmak güçtü.</p>
				<p class="normal1">Giriş kapısı hafifçe gıcırdadı.</p>
				<p class="normal1">Frewin tüylerinin diken diken olduğunu hissetti. Başını çok yavaşça döndürerek girişe baktı.</p>
				<p class="normal1">Bol bir giysi giymiş bir siluet, kilisenin içine girdi ve ağır kapı kanadını arkasından kapadı.</p>
				<p class="normal1">Frewin'e doğru gelmeye başladı.</p>

		</body>
</html>