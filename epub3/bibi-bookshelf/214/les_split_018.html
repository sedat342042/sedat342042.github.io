<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_15"><br class="calibre4"/>   15   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Ann zamanın çeşitli tatlara büründüğünü düşünürdü: Uzayıp gittiğinde ve onu sabırsız hale getirdiğinde acı ve ekşi, heyecanlı anlarda baharatlı, çekici bir adamla beraberken şekerli, karşılaştığı kadınlara göre küflü veya çiçek açmış. Şu sırada birbiri ardına geçen dakikalar damağında acı bir tat bırakıyordu. Bilinmezlik, sıkıntı, ebedi keder korkusu.</p>
				<p class="normal1">Öğleye doğru Binbaşı Callon, ekibindekilere ne olursa olsun yerlerinden kımıldamamalarını emretti. Bilgi edinmeye gidecekti. O gittikten beş dakika sonra Ann yerinden kalktı. Bekleyecek sabrı kalmamıştı.</p>
				<p class="normal1">Clarice siyah gür kaşlarını kaldırarak onu uyardı:</p>
				<p class="normal1">"Yine başlama! Seni iyi tanıyorum ve yerinde duramadığını da biliyorum ama bu sefer gidersen Callon seni affetmez. Sen de gördün, kafayı sana taktı!"</p>
				<p class="normal1">Ann ona yan yan bakarak başını hafifçe salladı. Onu bu kadar kararlı kılan, yediği darbeler ve buyurgan bir baba mıydı? Ann, aklına bir şey geldiği anda onu hayata geçireceğini biliyordu. Callon olsa da, olmasa da. Kapıyı açtı.</p>
				<p class="normal1">Arada bir tartıştığı genç doktorlardan biri "Yapma!" diye ona seslendi. "Bu işin sonu kötü!"</p>
				<p class="normal1">Ann göz kırparak başını salladı:</p>
				<p class="normal1">"Callon'a makine odasında bir yanık vakası için bir hemşireye ihtiyaç duyulduğunu söyleyin."</p>
				<p class="normal1">Issız koridora çıkarken kapıyı arkasından kapadı. 3. takımın yatakhanelerinin yolunu bulmakta zorluk çekmedi, çok uzak değildi. Büyük salon boştu. Sadece hamaklar ve buruşuk çarşaflarıyla ranzalar vardı. Çamaşırlar ve yırtık gazete sayfalarının arasında dolandı ve çok geçmeden Quentin Trenton'ı tanıyan sıhhiyecinin yerini buldu. Adamın Trenton'ı göstermek için elini kaldırdığını, kendisinin de buna engel olduğunu anımsadı. Ann o yöne ilerledi. Duvarın yanına. Sıhhiyecinin hangi yatakta yattığı belli değildi, duvarın yanında on kadar ranza diziliydi, bu da hiç olmamasından daha iyiydi.</p>
				<p class="normal1">Aklına gelen fikir gayet basitti: Düşündükçe, Trenton'a mesajı getiren adamın katilin ta kendisi olduğuna inanıyordu. Trenton bu notu okuduktan sonra neden birdenbire tavır değiştirmişti? Suçlandığı için mi? Gavin Tomers'ın katili olmakla mı suçlanıyordu? Katil 3. takımın adamlarından biriyse, Trenton'ı iyi tanıyor olmalıydı. Onu patlamaya hazır bir bomba haline getirebileceğini gayet iyi biliyordu. Baskıyı artırmak yeterliydi. Katil onun paranoyasını tetiklemişti. Bir şekilde Trenton'ın şüpheli olduğunu öğrenmiş ve onun mizacını bildiğinden onu kovalanan bir hayvan, yani tehlikeli bir hayvan haline getirmek istemişti. Üzerindeki şüpheyi artırmak için. Trenton'ı başka kim korkutmak isteyebilirdi? Saldırganlığı, öfkesi kime yarayabilirdi? Gerçek katile. İyi ve dikkatli bir izleyiciye. Yani Gavin Tomers'ın intihar ettiği söylentisinin yayıldığını bilen birine.</p>
				<p class="normal1"><span class="ideitalik">Peki, Quentin Trenton'ın şüpheli olduğunu kim biliyordu</span>?</p>
				<p class="normal1">Kim biliyordu? Matters. Ann'e bu bilgiyi veren Matters'tı. Ve elbette Frewin de biliyordu. Başka kim olabilirdi? Bunu Frewin'e sormalıydı. Bunu bilen çok az insan olmalıydı, bundan şüphesi yoktu. MP teğmeni baş şüphelisinin ismini ortalığa yaymak istemezdi kuşkusuz. Matters bir hata yapmıştı, bu açıktı. Genç adam Ann'in yanında kendini huzursuz hissediyordu. Onunla ilgili bir şeyler mi biliyordu? Hayır, bu imkânsızdı... Ann yutkundu.</p>
				<p class="normal1">Trenton'a notu gönderen adam, katilin ta kendisiydi. VeAnn bu not kâğıdını bulmayı umuyordu. Trenton kâğıdı ne yapmış olabilirdi? Yanına mı almıştı?</p>
				<p class="normal1">Bu çok küçük bir ihtimaldi, tecrübelerine dayanarak savaşa giden askerlerin ceplerine savaş malzemeleri doldurduğunu biliyordu ve bir kâğıt parçası olsa bile gereksiz bir şey almama reflekslerini. Notu atmış olmalıydı. Ama nereye? Ann salona girdiğinden beri boşuna bir çöp kovası ya da bir kâğıt sepeti bulmaya çalışıyordu.</p>
				<p class="normal1">Yatakların üstü, çiğnenip atılmış sakızlarla doluydu. <span class="ideitalik">Zihindeki asabiyet ilk önce çeneye vurur, oradan sakıza ve tükürüldüğünde sıkıntılar gider</span>. Ann bu tür teoriler üretmeye bayılıyordu. <span class="ideitalik">Konsantrasyon</span>.</p>
				<p class="normal1">Üstüne kendini bıraktığı şilteden bir gıcırtı sesi yükseldi. <span class="ideitalik">Harika</span>. Sorunu enine boyuna düşünüyordu. Trenton kâğıt parçasını nereye atmış olabilirdi? Tüm geceyi kâğıt oynayarak geçirmişti. Uzun bir bekleyişin sonuydu bu, asabiydi, yorgundu...</p>
				<p class="normal1">Ann birden ayağa fırladı.</p>
				<p class="normal1">Tuvaletler. <span class="ideitalik">Gece boyunca hep oradaydı, ama bu sabah işemeye gitti şüphesiz</span>... Mürekkebi silinmiş bir kâğıt parçası bulmak için klozetleri karıştırabilir miydi? Hayır, bu imkânsızdı. O zaman, belki... Ann başını çevirdi. Yataklar. Bu son gecede, tehlikeyle yüz yüze gelmeden önce, yataklar herkes için birer yuva olmuştu. Yataklar ülkelerinin, bedenlerinin bir uzantısıydı. <span class="ideitalik">Ve aynı zamanda çöplükleri</span>! diye düşündü, üzerlerine atılmış sakızları düşünerek.</p>
				<p class="normal1">Ann şilteleri bir bir kaldırdı, çarşafları silkeledi... Bir şey yoktu. Bir çarşafta unutulmuş oyun kâğıtları dışında bir şey bulamadı. Fikri aptalca değildi ama bunu doğrulamak için bu işi daha fazla uzatamazdı. Vakit kaybediyordu. Yaşam alanlarına girip ilginç bir şey bulamamak onu hayal kırıklığına uğratmıştı. Hiç olmazsa kişisel eşyalarını orada bırakmış olsalardı...</p>
				<p class="normal1">Ann başparmağı ve işaretparmağıyla yakasını ovuşturdu... <span class="ideitalik">Eşyaları</span>... Askerler savaşa teçhizat çantalarıyla gönderiliyorlardı, ama hepsinin kişisel eşyalarını muhafaza ettikleri metal sandıkları vardı. Bu sandık, yeni kamplarına yerleştikten sonra askerlere gönderiliyordu. Ann odanın sonuna kadar yürüdü ve hiçbir şey bulamadı. İki yöne daha gidip yine bir şey bulamayınca geri dönüp köşedeki merdivene doğru yürüdü.</p>
				<p class="normal1">Orada bir denizci onu izler gibi çömelmiş, saklanıyordu. Ann'i görünce yakalanmış gibi doğruldu ve hiçbir şey olmamış gibi merdivenleri tırmanacakken, birden fikrini değiştirdi. Ann bir an askerin kendisini izlediğini sandı ama ardından bunun aptalca olduğunu düşünerek hemen kafasından çıkardı, kimsenin onu izlemek için bir nedeni olamazdı. Denizci onunla karşılaşmaktan hiç hoşlanmamış gibi sert bir yüz ifadesiyle, tek kelime etmeden, kendisine yaklaşan genç kadına baktı. Ann onu selamladı. Sağlıkçı kıyafeti, bir askerden çok daha serbestçe etrafta dolaşmasına izin veriyordu ama az da olsa nezaket görmesine yetmiyordu.</p>
				<p class="normal1">Hiç rahatsızlık duymadan sordu:</p>
				<p class="normal1">"Cepheye gönderilen askerlerin sandıklarını arıyorum."</p>
				<p class="normal1">"Sahile indirilecek malzemelerle birlikte olmalı. İki kademe aşağıda ama oraya giremezsiniz, kapalı tutuluyor" diye ters ters karşılık verdi denizci.</p>
				<p class="normal1">"Anahtar sizde mi?"</p>
				<p class="normal1">Denizci bu çekici kadına meydan okurcasına tırabzandan elini çekti.</p>
				<p class="normal1">"Diyelim ki bende ama size kapıyı açma iznim yok."</p>
				<p class="normal1">Onunla aynı hizaya gelmek için bir basamak aşağı indi ve birden yüzündeki ifade değişti, alaycı alaycı gülümsedi. Ann bundan hiç rahatsızlık duymadı, böyle şeylere alışıktı.</p>
				<p class="normal1">"Bir askerin ilaçlarını oradan almak için emir aldım. Bu acil."</p>
				<p class="normal1">Denizci şaşkınlığını gizleyemedi.</p>
				<p class="normal1">"Bu biraz tuhaf, çünkü..."</p>
				<p class="normal1">Ann en telaşlı ifadesini takınarak adamın sözünü kesti:</p>
				<p class="normal1">"Şayet bunu götüremezsem, binbaşım fena kızacak; kesin canıma okur. Bu çok acil, lütfen bana yardımcı olun."</p>
				<p class="normal1">Adam bir el hareketiyle onu sakinleştirmeye çalıştı.</p>
				<p class="normal1">"Tamam tamam, ayrıntılarla kafamı yormayın, kendinizi de bu kadar üzmeyin. Size kapıyı açacağım. Hiç olmazsa kimin sandığını aradığınızı biliyor musunuz?"</p>
				<p class="normal1">"Evet" diye yalan söyledi, aşağıya inen merdivenlerde onu takip ederken.</p>
				<p class="normal1">Seagull'ın derinliklerine inerken hiçbir denizciye rastlamamaları Ann'i şaşırttı ve bunu rehberine belirtti.</p>
				<p class="normal1">"Alarm halindeyiz" diye açıkladı beriki. "Dolaşmak yasak."</p>
				<p class="normal1">"Peki ya siz?"</p>
				<p class="normal1">Adam hızını kesmeden dönerek, arzulu bakışlarla genç kadına baktı.</p>
				<p class="normal1">"Ben, zora düşmüş güzel hemşirelerle ilgileniyorum."</p>
				<p class="normal1">Ann kaşlarını kaldırdı, geminin zamparasına düşmüştü yolu. Ama bundan şikâyet edecek hali yoktu, hiç olmazsa onu istediği yere götürüyordu.</p>
				<p class="normal1">Aşağı inip uzun dar geçitlerden geçtikçe, top sesleri fırtınanın uzaklardan uğuldaması gibi uzaklaşıyordu.</p>
				<p class="normal1">Üstünde kocaman bir asma kilidin bulunduğu bir kapıya vardılar. Denizci, anahtar destesini karıştırarak aradığı anahtarı buldu ve kapıyı açarak odanın lambasını yaktı.</p>
				<p class="normal1">"İşinizi çabuk görün, kapı üzerinize kapanmasın diye sizi dışarıda bekliyorum. Ama bana ihtiyacınız varsa o başka."</p>
				<p class="normal1">Çapkın bir bakışla Ann'e göz kırpınca, genç kadın içinden gelen kahkahayı zor zapt etti.</p>
				<p class="normal1">Adamı incitmemek için gülümsemekle yetindi ve içeri girdi.</p>
				<p class="normal1">Geminin sintine kısmı genç kadına çok geniş gözüktü; tavanı, geminin diğer bölümlerinden çok daha yüksekti. Duvarlardaki ampuller arka arkaya yandı. Tahta sandıklar üst üste yığılmıştı. Üzerlerinde hangi birliğe ait olduklarını ve muhteviyatlarını belirten etiketler vardı.</p>
				<p class="normal1">"Kişisel eşyalar daha ileride!" diye bağırdı denizci. "Sağ tarafta sanıyorum. Metal sandıklar, hepsi yeşil."</p>
				<p class="normal1">Ann sandıkların arasında dolaşarak, üzerlerinde askerlerin künyelerinin ve isimlerinin sarı boyayla yazılı olduğu dokuz grup yeşil sandığı bulmakta gecikmedi. Denizcinin görüş alanından uzaklaştı. Her grupta, etiketler bölüğü ve takımı belirtiyordu. Ann aniden durdu. "Raven Bl. 3.Tkm."</p>
				<p class="normal1">Yüksekliği üç metreye ulaşan dikdörtgen bloklar arasında dolaşabilmek için, ipin altından geçti. Sandık istifleri kayışlarla sabitlenmişti. İsimler, rakamların üstünde sıralanıyordu. Ann, Trenton'ınkini bulmak için sandıklara sırayla göz gezdirdi. Onu bir blokun tam üstünde gördü. <span class="ideitalik">Lanet olsun</span>!</p>
				<p class="normal1">Daha da kötüsü, üstünde birçoğunda olduğu gibi bir kilit vardı. Genç kadın bir an gözlerini sıkıca kapadı.</p>
				<p class="normal1"><span class="ideitalik">Bitti bu iş.</span> Kilitleri açmayı beceremezdi ve denizciden bunu yapmasını da isteyemezdi.</p>
				<p class="normal1">Seagull'ın ağır gövdesi gıcırdadı. İstiflenmiş sandıklar ileri geri sallandı. Ann biraz geri çekilerek sandıkların yerlerinden oynayıp oynamadığını kontrol etti, araştırmasının sonunda metal sandıkların altında kalmak istemiyordu. Sandıkların arasındaki yoldan geri döndü ve çıkışı görebileceği yere kadar yürüdü. Bir sorun olsaydı denizci onu haberdar ederdi.</p>
				<p class="normal1">"Bu gürültü normal mi?" diye sordu.</p>
				<p class="normal1">Girişte kimse görünmüyordu. Korkudan nefesi kesildi. Soruyu tekrar sormaya hazırlanırken aslında bunun bir nimet olduğunun farkına vardı.</p>
				<p class="normal1"><span class="ideitalik">Seni beklerken bir köşede sigara tüttürüyor olmalı, bundan faydalan</span>!</p>
				<p class="normal1">Hızlı adımlarla 3. takımın sandıklarının olduğu yere yöneldi. Bir merdiven ve kilidi zorlayabileceği bir alet bulursa belki de kilidi açabilirdi. <span class="ideitalik">Mümkün</span>...</p>
				<p class="normal1">Trenton'ın sandığını açabilmek için bir alet aramaya koyuldu ama içinde belli belirsiz bir huzursuzluk vardı.</p>
				<p class="normal1">Katliam burada yapılmıştı, bu gemide, iki kere. Teğmen Frewin katilin 3. takımdan olduğunu düşünüyordu. <span class="ideitalik">Ya yanılmışsa</span>? <span class="ideitalik">Ya gemiden biriyse? Katil belki de burada, bu metal koridorlarda dolanıyor ve ben de Mavi Sakal'ın karılarından birinin rolündeyim</span>.</p>
				<p class="normal1">Bunları düşünmenin sırası değildi. Frewin doğru tahmin etmişti. Bundan şüphe duymaya gerek yoktu. Tam bu sırada eteğinin üzerinde kırmızı bir leke gözüne çarptı. Kumaşı baldırına kadar çekerek inceledi. Kana benziyordu. Dokunduğunda ıslak olduğunu fark etti. Hemen, bir yeri kesilmiş mi diye ellerine, kollarına baktı. Yara görünmüyordu. Bu kendi kanı değildi. Donup kaldı. Kalbi canını acıtacak kadar hızlı çarparken yavaşça kendi etrafında döndü.</p>
				<p class="normal1">Bir sandığın köşesi parlıyordu, üzerinde koyu renkli bir sıvı vardı.</p>
				<p class="normal1">Ann üzerine eğildi. Kan.</p>
				<p class="normal1"><span class="ideitalik">Bunun burada ne işi var</span>?</p>
				<p class="normal1">Diğer kenarda da aynısından vardı. Sarı boyayla yazılmış bir isim okunuyordu: Cal Harrison. <span class="ideitalik">Bu kanın senin sandığının üzerinde ne işi var Cal Harrison</span>? Şanslıydı, zira sandığın açılmasını engelleyecek hiçbir mekanizma yoktu üzerinde. Ann kayışı gevşetmek için tırmandı ve yandaki yığının üzerine kaydırdığı en üstteki sandığı kaldırdı.</p>
				<p class="normal1">Seagull uzun, meşum bir iniltiyle tekrar gıcırdadı. Topların sesi kesildi. <span class="ideitalik">Şimdi ne oluyor</span>? Bir dakika sonra taarruz yeniden başladı ve Ann, Harrison'ın sandığına ulaşmayı başardı. Hâlâ yüksekte, dengesini sağlamaya çalışıyordu. Sandığın kapağını yakaladı ve nihayet sandığı açtı.</p>
				<p class="normal1">Pornografik bir dergi ve bir kitabın yanı sıra buruşmuş çamaşırlar vardı içinde. Yakasında kırmızı bir leke olan mavi bir gömlek ağır bir nesneye sarılmıştı. Ann kumaşı çekiştirerek iki yana doğru açtı.</p>
				<p class="normal1">Kıllar çıktı ortaya. Kıvırcık saçlar.</p>
				<p class="normal1">Bir kulak, daha sonra bir yüz.</p>
				<p class="normal1">Bir insan yüzü.</p>
				<p class="normal1">Ann elini ağzına götürdü. Bir adım gerilediğinde dengesini kaybetti, kolları havada çırpındı ve tekrar dengesini sağlayarak Harrison'ın sandığını yakalayabildi.</p>
				<p class="normal1">Fergus Rosdale'in eksik parçasıydı bulduğu. Bundan şüphesi yoktu. Topak halindeki pantolonlar ve tişörtler kanla lekelenmişti. Rosdale'in cansız gözleri boşluğa sabitlenmişti. Dudaklarının arasından parlak dişleri görünüyordu. Kıymetli sıvısından yoksun kalan teni bembeyaz olmuştu.</p>
				<p class="normal1">Ann ne yapacağını düşünmek için bir an durdu. Orada bulunmasını açıklayacak hiçbir mantıklı nedeni yoktu, kimse ona arka çıkmayacaktı. Askerlerden biri özel eşyalarının içinde bir insan kafası saklamıştı ve o, bundan faydalanmanın bir yolunu bulmalıydı. Alarmı çalmak iyi bir fikir değildi.</p>
				<p class="normal1">Frewin. O, bu uğursuz keşfini nasıl kullanacağını ve ne yapması gerektiğini bilirdi. O halde beklemeliydi. Kimseye bir şey söylememeliydi. Dudağını ısırdı. Ne yapmalıydı?</p>
				<p class="normal1"><span class="ideitalik">Frewin'i beklemeli. En iyi çözüm bu</span>.</p>
				<p class="normal1">Sandığı kapadı ve her şeyi becerebildiği kadar yerli yerine koydu. Soluk soluğa kalmıştı, denizci ondan şüphelenecekti.</p>
				<p class="normal1"><span class="ideitalik">İlaç bulmak için sandıkları karıştırmak zorundaydım</span>...</p>
				<p class="normal1">Ama elinde hiçbir şey yoktu. Denizci ona ne aldığını soracak olursa gösterecek bir şey bulmalıydı. Durakladı ve bluzunun derin ceplerini karıştırdı. Bir aspirin kutusu bularak etiketini hemen kopardı. Bu, işini görürdü.</p>
				<p class="normal1">Ann sandıkların arasından geçerek çıkışa vardığında kapının kapalı olduğunu gördü ve yerinde kalakaldı.</p>
				<p class="normal1">Ona eşlik eden denizciye ne olmuştu?</p>
				<p class="normal1">Ann giriş kapısındaki kocaman asma kilidi hatırladı. Onu da kilitlemiş olabilirler miydi?</p>
				<p class="normal1">Lambalar birbiri ardına sönerken tavanlardan hafif bir ses geldi.</p>
				<p class="normal1">Köşelerden başlayan karanlık her tarafı kapladı.</p>
				<p class="normal1"><span class="ideitalik">Işığı... kapattılar</span>, diye mırıldandı Ann, bu gerçeği kafasına iyice yerleştirircesine. Hiçbir şey göremiyordu.</p>
				<p class="normal1">Denizcinin ışığı nasıl yaktığını anımsadığında, içini büyük bir korku kapladı.</p>
				<p class="normal1">Adam kolunu kapıdan içeri uzatarak ışıkları yakmıştı. Yani elektrik düğmesi <span class="ideitalik">içerideydi</span>.</p>
				<p class="normal1">O halde, yalnız değildi.</p>
				<p class="normal1">O sırada, kendisine yavaşça yaklaşan ayak sesleri duydu.</p>
				<p class="normal1">Hemen arkasında.</p>

		</body>
</html>