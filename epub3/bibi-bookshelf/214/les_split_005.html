<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_2"><br class="calibre4"/>   2   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Uykudan çıkmak, uzun süre nefessiz kaldıktan sonra suyun yüzeyine erişmek gibi oldu. Yönler ve tüm işaret noktaları altüst olmuş gibiydi. Ann Dawson, derin bir soluk alarak rüyalarından kurtuldu. Duvarlar açıldı, tavan yerine oturdu.</p>
				<p class="normal1">Evet... Odasındaydı...</p>
				<p class="normal1">Revirde.</p>
				<p class="normal1">Yatağında çorba içtikten sonra elinde bir kitapla uyuyakalmıştı. Işık açık mıydı?.. Hayır. Başucu lambası açık değildi. Onu ne zaman söndürmüştü? Hatırlamıyordu. Koridordaki lambanın ışığıydı odaya giren.</p>
				<p class="normal1">Bir temas, bir ses çıkarmıştı onu uykusundan.</p>
				<p class="normal1">El hâlâ omzundaydı, biraz geriye çekildi.</p>
				<p class="normal1">Bir yüz, bir fısıldama.</p>
				<p class="normal1">"Ann. Ann, uyan."</p>
				<p class="normal1">Şişkin yanaklar, kalın kaşlar, uzun ve kaskatı saçlar. Tıknaz bir gölge oyunu figürü. Clarice. Beyaz hemşire formasında Kızılhaç işareti göze çarpıyordu. Ann kendine gelmekte güçlük çekiyordu. Saat kaç olabilirdi? Sadece iki saat uyuduğunu sanıyordu.</p>
				<p class="normal1">"Aşağıda bir hareketlenme var" dedi Clarice. "Bir şeyler oluyor."</p>
				<p class="normal1">"Ne var ki?" diye sordu Ann uykulu bir sesle.</p>
				<p class="normal1">"Bilmiyorum, Askeri Polis bir şeyler yapıyor, kamp hâlâ uykuda.</p>
				<p class="normal1">Ann, çalar saate bakabilmek için yorgunluktan kaskatı kesilmiş boynunu biraz yukarı kaldırdı. Sabahın bir buçuğuydu.</p>
				<p class="normal1">"Bizi az önce haberdar ettiler, doktor istemiyorlar; sadece sedye taşıyıcılar. Bu kötüye işaret."</p>
				<p class="normal1">Ann battaniyesini üzerinden itti. Soğuğu hemen hisseden ince uzun bacakları ortaya çıktı.</p>
				<p class="normal1">"Seni bu kadar erken uyandırdığım için üzgünüm" diye özür diledi Clarice. "Şiddet içeren bir olayda Askeri Polis'in müdahalesi olursa bana haber ver demiştin. Sanıyorum, tam da bu durumu kastediyordun."</p>
				<p class="normal1">Ann başını salladı.</p>
				<p class="normal1">"Biliyorum. Teşekkür ederim..."</p>
				<p class="normal1">Ayağa kalktı ve yüzüne su serpmek için lavaboya doğru gitti. Bir kitaptan alınmış bir cümle, aynanın kenarına iliştirilmişti: "Hiçbir şey donup kalmaz. İnsan kendisinin efendisidir." Ann belki de bininci defa bu cümleyi okudu ve nefesini bıraktı; soluğu aynada parlak inci taneleri oluşturdu.</p>
				<p class="normal1">Aslında çok ince olan ama yorgunluktan şişmiş yüz hatlarına dokunarak bir an kendini inceledi. Sarı saçları, şakaklarında bukleler oluşturarak omuzlarına dökülüyordu.</p>
				<p class="normal1">"Olay nerede?" diye sordu.</p>
				<p class="normal1">"Seagull adlı bir kruvazörde."</p>
				<p class="normal1">"Oraya kim gönderildi biliyor musun?"</p>
				<p class="normal1">"Hayır. Ama iş ciddiye benziyor. Bize haber vermeye gelen askerin yüzü çarşaf gibi bembeyazdı. Ve ağzımızı sıkı tutmamız için bizi ikaz etti."</p>
				<p class="normal1">Ann dudaklarını ıslattı. <span class="ideitalik">Ciddi</span>, diye düşündü. Kaybedecek vakit yoktu. Bir önceki gün giydiği eteğini ve beyaz bluzunu aceleyle üstüne geçirdi.</p>
				<p class="normal1">"Sağ ol Clarice. Aşağıya dönebilirsin. Sedyecileri göndermeden önce bana on beş dakika ver. Ve lütfen başkalarına bundan söz etme."</p>
				<p class="indentmetin"> </p>
				<p class="normal1">Ann binadan çıktı ve asılı lambaları takip ederek çadır kampı baştan aşağı geçti. Üssü olduğu gibi örten kalın sis tabakası içinde lambaların alevleri, bulanık harelerden ibaretti.</p>
				<p class="normal1">Hemşire erzakların, malzemelerin ve cephanelerin yığılı olduğu rıhtıma ulaştı. Rıhtımda, yazın plajlarda sıralanan patates kızartması stantları gibi barakalar uzanıyordu. Ama burada kirli yağ kokusu yerine korkunun kokusu duyuluyordu. Limanı iğrenç bir kokuya boğan, askerlerin bağırsaklarını buran, kusturucu acı bir korku.</p>
				<p class="normal1">Sis, rıhtımın birkaç metre aşağısında, çalkalanan suyun üzerinde biraz dağılıyordu.</p>
				<p class="normal1">Puslu gecenin içinde iskeletimsi karkaslarıyla devasa savaş gemileri belirdi. Kalın bacaları, halatları, flamaları, direkleri ve ince uzun toplarıyla bu deniz devlerinin omurgaları, baş döndürücü gövdelerinin üzerinde yükseldi.</p>
				<p class="normal1">Ann, ellerinde fenerleri ve yağ kandilleriyle duran bir grup adam sayesinde Seagull'ın giriş merdivenini fark etti. Yaklaşırken merdivenin ilk basamaklarında bir Askeri Polis subayını gördü: Dağınık kısa saçları, geniş çenesi ve güçlü omuzlarıyla dev gibi bir adamdı. Bir deniz subayı ve iki silahlı nöbetçiyle konuşmaya dalmıştı. MP kolçaklı kızıl saçlı bir asker, yine MP kolçaklı çok genç bir çavuşla birlikte geride durmaktaydı.</p>
				<p class="normal1">Ann bir nefes aldı, sırtını dikleştirdi ve kendinden emin adımlarla gölgeden çıktı.</p>
				<p class="normal1">"İyi akşamlar" dedi, yumuşak bir sesle.</p>
				<p class="normal1">Matters irkildi ve genç kadını baştan aşağı süzdü.</p>
				<p class="normal1">"Bana ihtiyacınız olduğu söylendi" diye devam etti hemşire.</p>
				<p class="normal1">Frewin ona karşılık vermek için konuşmasını kesti.</p>
				<p class="normal1">"Burada ne işiniz var?"</p>
				<p class="normal1">Genç kadın kaşlarını kaldırdı ve şaşırmış gibi bir tavır takındı.</p>
				<p class="normal1">"Revirde nöbetteydim ve bana acil olarak buraya gelmem emredildi."</p>
				<p class="normal1">Frewin'in birdenbire tepesi atmış gibiydi. Öfkeyle başını salladı.</p>
				<p class="normal1">"Bana bir sedye ve onu taşıyacak iki adam lazım, bir hemşire değil!"</p>
				<p class="normal1">Ann, adamın haki ceketinde yazan ismi okudu: "C. FREWIN." Genç kadın gözlerini kırpıştırdı. Teğmen Frewin. Orduda otuzdan fazla caniyi tutuklayan adam. Aslında Ann dışında, kimsenin onun başardığı işlerle ilgilendiği yoktu. Genç kadın onu nasıl tanıyamamıştı? Onun hakkında, soruşturmaları yürütürken kullandığı yöntemler hakkında çok şey duymuştu. Onun kendini beğenmiş ve tuhaf, içine kapalı ve cüretkâr olduğunu söylüyorlardı.</p>
				<p class="normal1">"Yanlış anlamışım" dedi yerinden kıpırdamadan.</p>
				<p class="normal1">Ama Frewin'in, gemiye çıkmasına izin vermeyeceğini hissediyordu. Clarice abartmamıştı, iş gerçekten ciddi gözüküyordu. <span class="ideitalik">Aynı zamanda can sıkıcı,</span> diye düşündü ve son kozunu oynadı:</p>
				<p class="normal1">"Sedyeyi getirecek adamlara cesedi örtmeleri için bir de örtü getirmelerini söyleyeyim mi, yoksa buna gerek yok mu?"</p>
				<p class="normal1">Bu sefer Frewin ona doğru bir adım attı.</p>
				<p class="normal1">"Size bir ceset olduğunu kim söyledi?" diye endişeyle sordu.</p>
				<p class="normal1">Ann dik durduğuna ve kendinden emin göründüğüne inanarak, yerinden kıpırdamadan gözlerini ona dikti.</p>
				<p class="normal1"><span class="ideitalik">Mantığa dayalı çıkarsamaları seviyor. Ve özellikle, etrafında sağlık personeli olmasından hoşlanıyor! Araştırmalarında her türlü bilgiden faydalanıyor</span>!</p>
				<p class="normal1">"Askeri Polis sabahın ikisinde benden sedyeci istiyor ve karşıma siz çıkıyorsunuz teğmen. Nöbette ayak bileğini inciten veya sarhoş bir asker için uyandırılmış olamazsınız. Yanılıyor muyum?"</p>
				<p class="normal1">Sıkıntılı suskunluk, doğru noktaya parmak basmış olduğuna işaret ediyordu.</p>
				<p class="normal1">"Matters" dedi nihayet Frewin, "şu lanet olası sedyeyi getirin." Ardından topuklarının üzerinde dönerek hemşireye baktı. "Siz de benimle gelin, içeride neler olup bittiği hakkında bir ihtimal bizi aydınlatabilirsiniz."</p>
				<p class="normal1">Ann sevincini belli etmedi. Başarmıştı. Matters içini çekti.</p>
				<p class="normal1">"Ve şu andan itibaren göreceğiniz veya duyacağınız her şey gizli kalmalı" diye ilave etti teğmen. "Söylediklerim açık mı?"</p>
				<p class="normal1">"Çok açık."</p>
				<p class="normal1">Frewin bir baş hareketiyle kendisini takip etmesini belirtti ve kruvazörün güvertesine çıkan basamakları tırmandılar.</p>
				<p class="normal1">"İsminiz neydi?" diye sordu genç kadına.</p>
				<p class="normal1">"Ann Dawson."</p>
				<p class="normal1">Puslu limanda bir çan sesi duyuldu.</p>
				<p class="normal1">Ann başardığına inanamıyordu.</p>
				<p class="normal1">Şimdi tüm dikkatini toplamalı, etkili ve kendinden emin olmalıydı. Ve özelikle de söyleyeceklerine dikkat etmeliydi. Çok hızlı davranmamalıydı. Ölçülü olmalıydı. Ama dikkat çekici de olmalıydı. Bu gemide bu kadar ciddi ne olabilirdi?</p>
				<p class="normal1">Seagull'ın güvertesine vardıklarında, kendilerini takip eden deniz subayının yüzünün ne kadar soluk olduğunun farkına vardı.</p>
				<p class="normal1">Dikkatli bakıldığında, asabiyetten titrediği bile görülebiliyordu.</p>
				<p class="normal1">Uzaktan gelen çan sesi bir kere daha duyuldu.</p>
				<p class="normal1">Ve ambarın kapısı üzerlerine kapandı.</p>

		</body>
</html>