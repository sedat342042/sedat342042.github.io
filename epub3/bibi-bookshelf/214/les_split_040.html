<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_37"><br class="calibre4"/>   37   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Her yere sinen nemle, köy puslu bir havaya uyandı.</p>
				<p class="normal1">Frewin çok erken kalktı. Ann hâlâ uyuyordu ya da en azından perdesi çekiliydi. Teğmen daha fazlasını öğrenmek istemedi. Biraz süt ısıttı ve ayin eşyalarının bulunduğu odada elini yüzünü yıkadı. Conrad ve Baker gece nöbetlerinden sonra derin bir uykudaydılar.</p>
				<p class="normal1">Saat sekizde Frewin bütün birlikleri dolaşarak her şeyin yolunda olduğunu ve yeni yapılan sabah yoklamasında hiç kimsenin eksik olmadığını öğrendi. Akşam 3. takım geri dönmüştü ve teğmen yeni bir cinayet ihtimalinden korkuyordu. Her yerde aynı cevabı aldı: Dikkat çekecek bir şey yoktu.</p>
				<p class="normal1">Bir saat sonra telsiz haberleşmeleri sayesinde Doktor Carrhus'un kumsaldaki ana kampta bulunduğu haberini aldı. Frewin, Matters'a akşama kadar dönmeyeceğini ve sorumluluğun o zamana kadar onda olduğunu açıkladı.</p>
				<p class="normal1">Tam yola çıkacağı sırada köyün meydanına hızla askeri bir motosiklet geldi. Teğmene acil bir posta vardı.</p>
				<p class="normal1">Frewin mektubu açtı ve Toddwarth'ın kısa notunu okudu.</p>
				<p class="indentmetin"> </p>
				<p class="indentmetin">Umarım ne yaptığının farkındasındır. Benden istediklerini gönderiyorum. Unutma: İhtiyatı elden bırakmak yok. Önceliğimiz, birliklerin morali. Orduya paranoya hâkim olursa soruşturman sona erer. Bana suçluyu bul ve devre dışı bırak.</p>
				<p class="indentmetin"> </p>
				<p class="normal1">Meslekten yetişmiş subayların dilinde "devre dışı bırak" sözü, fazla karmaşaya sebep olmayacak bir çözüm bulunması için açık kart verildiğini ifade ediyordu. Zarfta Katarina Weiss'in astrolojik çalışması için gerekli malzemeler vardı. Frewin bunu Matters'a uzatarak uzaklaştı.</p>
				<p class="normal1">İki saatlik cip yolculuğu, dün gece hakkında hiçbir şey düşünmeme kararını suya düşürdü. Direksiyon sallarken, motorun tekdüze gürültüsü, Frewin'in aklına peş peşe gelen soruları durduramadı.</p>
				<p class="normal1">Ne halt etmişti?</p>
				<p class="normal1"><span class="ideitalik">O bana geldi!</span></p>
				<p class="normal1">Zavallı bir bahane... Gerçekse kendini tutamamış olmasıydı. Evet, Ann ona gelmişti ama kendisi de bunu her şeyden fazla istiyordu. Bunun için yanıp tutuşan birinin çılgınlığıyla sevişmişti. Hiç rahatsız olmadan, hiç düşünmeden... İşte yaptığı buydu.</p>
				<p class="normal1">Genç kadının örtüsünden sıyrılarak ona yaklaşması gözünde canlanınca bacak arası karıncalandı.</p>
				<p class="normal1">Onun arzusuna karşılık vermişti, yaptığı sadece buydu, kimseye zarar vermemişti.</p>
				<p class="normal1"><span class="ideitalik">Patty benim karım</span>. İki yıldır ölü.</p>
				<p class="normal1"><span class="ideitalik">Ama her şeye rağmen o yine benim karım</span>. Bunca zaman sonra ve kurtlar onu çoktan yediği halde mi?</p>
				<p class="normal1">Bu ikili düşünceler daha uzun süre devam edebilirdi. Frewin çabucak bunları kafasından uzaklaştırdı. Ann'le yatmıştı. Sorulması gereken şuydu: Patty'den bir başkasıyla yatmaya hakkı var mıydı? Aralarında geçen bunca şeye rağmen? Ona daha fazla saygı göstermesi gerekmez miydi? Patty hayat doluydu, enerji doluydu. Frewin'in yerinde olsa o ne yapardı? Hayatını yaşardı, Frewin'siz.</p>
				<p class="normal1"><span class="ideitalik">Ama o hiçbir zaman benim yerimde olamazdı</span>.</p>
				<p class="normal1">Başka bir kadınla yatmadan önce ne kadar zamanın geçmesi gerekti?</p>
				<p class="normal1">Frewin bütün bu soruları kafasından sildi, zihninin uzak köşelerine gömdü, çünkü cevapları yoktu. Bunları bir daha düşünmemeliydi. Yaşamaya devam etmeliydi. Alacağı kararlarla, vereceği hükümlerle.</p>
				<p class="normal1">Birincisi bir daha Ann'le ilişkiye girmemeliydi. Bu geceye kadar olduğu gibi sadece profesyonel ilişkilerini korumalıydı. Ann bunu anlardı. <span class="ideitalik">Belki anlamaz... Bana gelirken aklından neler geçiyordu</span>? Ne olduysa olmuştu ama bu bir hataydı. <span class="ideitalik">Hayır, hata değil, bunun sorumluluğunu üstlenmelisin</span>. Olmuştu işte, birlikte zevk almışlardı. Şimdi yola devam edilmeliydi.</p>
				<p class="normal1">Onunla konuşmalıydı, onu incitmemek için kelimelerine dikkat etmeliydi... <span class="ideitalik">Ben zayıfım, Ann benden daha sağlam</span>! Buna inanıyor muydu, yoksa içindeki suçluluk duygusunu mu bastırıyordu? Birbirlerinden hoşlanmışlardı, çünkü uygar iki insan gibi görünseler de, derinliklerinde, onları vahşi yaratıklar haline getiren yaraları paylaşıyorlardı. Birbirlerini bunlar sayesinde tanımışlar ve arzulamışlardı.</p>
				<p class="normal1">Daha fazla ileri gitmemek en iyisiydi.</p>
				<p class="normal1">Zihni karmakarışık bir halde öğleye doğru kampa vardığında, cepheye ardı ardına gönderilen birliklere rağmen asker sayısının azalmadığını fark etti; takviye birlikleri gemilerden inmeye devam ediyordu. Güneye ve doğuya gönderilen tanklar azalmıştı sadece. Çadırların bir kısmı derme çatma hastanelere dönüştürülmüştü ve memlekete gönderilmeyi bekleyen yaralılarla doluydu. Her yerde topallayan veya kollarını bacaklarını kaybetmiş askerler vardı. Frewin çadırların arasında yol alırken içeriden gelen iniltiler duyuyordu.</p>
				<p class="normal1">Carrhus'u buldu ama doktor ameliyatta olduğundan onunla konuşamadı. Kır saçlı ve kocaman gözlüklü doktorla konuşabilmek için ikindiye kadar beklemek zorunda kaldı. Carrhus hava almaya çıktığında Frewin ona seslendi:</p>
				<p class="normal1">"Doktor! Yine yardımınıza ihtiyacım var."</p>
				<p class="normal1">Carrhus suratını astı. Çok yorgun görünüyordu.</p>
				<p class="normal1">"Ah, Frewin! Sizi tanıyamadım."</p>
				<p class="normal1">"Zor bir ameliyat mıydı?"</p>
				<p class="normal1">Carrhus yorgun ve üzgün bir ifadeyle onayladı.</p>
				<p class="normal1">"Dört saatlik bir uğraşa rağmen adamı kurtaramadık. Riskli bir ameliyattı. Diğerleri umutsuzluk içinde kendileriyle ilgilenilmesini beklerken bu riski göze aldık ve kaybettik."</p>
				<p class="normal1">"Fazla zamanınızı almayacağım."</p>
				<p class="normal1">"Söyleyin. Zaten benim de biraz dinlenmeye ihtiyacım var, yoksa sağlam bir adamı öbür tarafa yollayabilirim. Bir kahve içelim, bana eşlik edin."</p>
				<p class="normal1">Önünde bir sürü sıra ve tahta masanın dizili olduğu büyük bir çadıra doğru yürüdüler.</p>
				<p class="normal1">"Bir mesaj aldım. Beni arıyormuşsunuz" diye açıkladı Frewin.</p>
				<p class="normal1">"Evet, doğru. Size gözlemlerimi bizzat aktarmak istiyordum, yani... biraz gayriresmi olarak. Çok zaman geçti. Bana yolladığınız kesik kafa için çok teşekkür ederim. Müthiş bir armağan! Sandığı açınca nasıl şaşırdığımı tahmin edersiniz! İşe yarar bir şey bulamadım; anladığım tek şey, bu işi yapanın tıpla hiç ilgisi olmadığı. Kafayı öylece kesmiş, son derece beceriksizce. Muhtemelen sağ elini kullanan biri ve bu işi uzun bir bıçakla yapmış. Başka bir şey yok."</p>
				<p class="normal1">Frewin başını salladı. Doktor hiç olmazsa sağ elini kullanan biri olduğunu teyit etmişti.</p>
				<p class="normal1">"Aslında kadavrada bulduğumuz parçayı inceledim" diye devam etti Carrhus. "Bulduğum şeyden emin olunca hemen size bir telgraf çektim. Bu, işin bilimsel yönüydü."</p>
				<p class="normal1">"Bunun bir de gözleme dayalı yönü mü var?"</p>
				<p class="normal1">"Elbette."</p>
				<p class="normal1">Carrhus sıralara doğru ilerledi ve kordonla ayrılmış subay bölümüne geçti. Kendilerine birer kahve söyleyerek uzak bir köşeye yerleştiler.</p>
				<p class="normal1">"Naylon en çok nerede kullanılır, biliyor musunuz?"</p>
				<p class="normal1">"Paraşüt bezlerinde."</p>
				<p class="normal1">"Orduda evet. Size iletmeyi unuttuğum küçük bir ayrıntı var: Mikroskopta parçaların bej olduğunu gördüm. Tam olarak ten rengindeydi."</p>
				<p class="normal1">"Naylon çorap mı?"</p>
				<p class="normal1">"Evet teğmen. Tabii Gavin Tomers'ı boğan şeyin bu olduğu bilimsel olarak ispat edilemese bile, bu bir naylon çoraba ait. Bu kadar erkeğin arasında ne maskaralık ama."</p>
				<p class="normal1">Frewin'in kafası karışmıştı; elindeki bardaktan yüzüne doğru yükselen sıcak dumanları umursamadı bile.</p>
				<p class="normal1">"Onu naylon çorapla mı boğmuş?" diye tekrarladı yavaşça.</p>
				<p class="normal1">"Adamınız bir koleksiyoncu! Veya bir fetişist! Kız arkadaşlarının eşyalarını saklıyor... ve onlarla öldürüyor."</p>
				<p class="normal1">Frewin artık doktoru dinlemiyordu, yüksek sesle düşünüyordu:</p>
				<p class="normal1">"Ne tür bir adam yanında naylon çorap taşır? Bu tehlikeli değil mi? Eşyalarının kontrol edilmesi halinde hemen yakalanma ihtimali var. Ya da... Naylon çorap taşıyan kim tuhaf karşılanmaz? Bir kadın."</p>
				<p class="normal1">Ann'in ileri sürdüğü varsayım artık o kadar uçuk görünmüyordu. Oysa 3. takımda hiç kadın yoktu ve şimdiye kadar edinilen bilgiler, suçlunun sadece bu takımdan olabileceği yönündeydi. İlk cinayetten bir gün öncesi onların izin günüydü ve bu, yeni kesilmiş bir koç başı bulmak için mükemmel bir fırsattı. <span class="ideitalik">Ve olta iğneleri, misina ve bir akrep</span>... İlk iki cinayette 3. takım gemideydi ve katil cinayet mahallerinin çok yakınında bulunuyordu. Kendini hiç belli etmeden cinayetleri işleyebilirdi. <span class="ideitalik">Ama Fergus Rosdale, yani ilk kurban gemiden değildi, hiç kimseye görünmeden gemiye çıkmıştı! Ya katil de gemiden biri değilse?</span> Tüm kurbanlar 3. takıma yakın birliklerdendi; katil onlarla arkadaşlık kurmuş olabilir ve cinayet gecesi onları kendisiyle buluşmaya ikna etmiş olabilirdi. <span class="ideitalik">Bununla birlikte, Ann'in de dediği gibi bir kadın bir erkeği kolayca cazibesinin altına alabilir</span>... Ve katil Raven Bölüğü'nden biri değilse, kesik kafa Cal Harrison'ın sandığına nasıl girmişti? Bu yanıltıcı bir ipucu, kışkırtıcı bir hileydi ama bunu kim yapabilirdi?<span class="ideitalik"> Bizim 3. takımı suçladığımızı bilen biri</span>. MP'den biri mi? <span class="ideitalik">Hayır, bu olamaz</span>! Frewin'in adamlarına olan güveni tamdı. <span class="ideitalik">Bundan bu kadar emin misin</span>? Elbette...</p>
				<p class="normal1"><span class="ideitalik">Nereden bakarsan bak, çok güçlü biri olması gerekiyor. Bir kadın bu adamları öldürmekte çok zorlanır. Katil arkadan saldırmış olsa bile kendilerini korumuş, mücadele etmiş olmalılar. Bir kadın çok güçlü olmadığı takdirde onlarla baş edemez. Ayrıca Rosdale'i kasap çengellerine asacak kadar yukarı kaldırmış, bu nasıl olabilir? Yanında portatif bir vinç taşıyacak hali yok ya! Hayır, bu tutarlı değil. Clauwitz ile Forrell da arkalarından sıkılan kurşunlarla öldürüldüler, tam da 3. takımın çarpıştığı yerde. Bu esnada kumsalda tek bir kadın yoktu</span>.</p>
				<p class="normal1">Bununla birlikte Frewin'in midesine bir ağırlık çökmüştü; içindeki bir önsezi bu ihtimali de göz önünde bulundurması gerektiğini söylüyordu.</p>
				<p class="normal1">Bundan böyle katilin bir kadın olabileceği de düşünülmeliydi.</p>
				<p class="normal1">Başından beri yanılıyor olabilirdi.</p>
				<p class="normal1"><span class="ideitalik">Bir kadın</span>. Limandan köye kadar gelen fazla kadın yoktu.</p>
				<p class="normal1">Aslında çok az kadın gelmişti.</p>

		</body>
</html>