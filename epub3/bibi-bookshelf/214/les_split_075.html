<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_71"><br class="calibre4"/>   71   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Monroe kurbanını parmak uçlarıyla okşadı. Bu anın tadını sonuna kadar çıkarmak istiyormuşçasına, derisini yavaşça soymuş, içinden çıkanları burnuna götürüp kokusunu iyice içine çekmişti. Tamamen karanlık bir ortamda, bu denli uzun çakılıp kalmak onu delirtmişti.</p>
				<p class="normal1">Sonunda saplantısına mağlup düşmüş ve bir sigara çıkararak dudaklarına yerleştirmişti. Onu burada yakması söz konusu değildi, kokusu hemen fark edilirdi. Bunun üzerine sigarayı ellerinin içinde iyice yumuşayana kadar ileri geri yuvarlamıştı. Daha sonra tütünü avucunun içine yaymak için kâğıdı dikkatlice soymuş ve kokusunu ciğerlerine çekmişti.</p>
				<p class="normal1">Başlangıçta, gerekirse hemen müdahale edebilmek için makinelisi omzuna asılıydı. Sonra onu duvara yaslamıştı. Cebinde sönük tuttuğu feneriyle, katilin yaklaşırken çıkaracağı sesleri bekliyordu. Teğmenin planı işleyebilirdi ama bu katile bağlıydı. Ya bu gece gelmezse?</p>
				<p class="normal1"><span class="ideitalik">Gelecek. Teğmen öyle söyledi: Güvenlik ağının ardından dolanarak MP'yi vurma fırsatı ona çok çekici gelecektir, böyle bir daveti kesinlikle kaçırmaz</span>.</p>
				<p class="normal1">Oysa iki, belki üç saattir bekleyip duruyordu ve ortada bir şey yoktu.</p>
				<p class="normal1">Doğu kulesindeki girişten geçmiş olabilir miydi? Bu mantıksız görünüyordu. Bunu yapması için konuşlandıkları kuleden çıkması, herkesin önünden geçerek avluyu kat etmesi, Alto Bölüğü'nün ve Stanley'nin ekibinin bulunduğu yerin tam ortasına girmesi gerekirdi. Böylesine dolambaçlı bir yolu ve ortalarda görünmeyi neden tercih etsindi? Hayır, hayır, buradan geçecekti.</p>
				<p class="normal1">Belki de çoktan geçmişti. Öğleden sonra? Ya aşağıda bir yerlerde saklanmışsa? O zaman teğmeni ve Matters'ı haklamış olabilirdi.</p>
				<p class="normal1"><span class="ideitalik">Onlar onun düşündüğünden daha kurnazdır, baskına uğramazlar.</span></p>
				<p class="normal1"><span class="ideitalik">Ama her halükârda burada değil. Daha önce gelemezdi, bu kadar uzun süre takımından ayrılamaz, bu şüphe uyandırırdı</span>.</p>
				<p class="normal1">Dönen merdivenlerden boğuk bir gürültü geldi. Birbirine sürtünerek yuvarlanan iki taşın çıkardığı sese benziyordu.</p>
				<p class="normal1">Monroe doğrularak tütünlerini dışarı döktüğü sigarasını bir köşeye fırlattı ve henüz yakmadığı fenerini iki eliyle birden tuttu.</p>
				<p class="normal1">Koridordan gelen sesleri işitebilmek için eğildi.</p>
				<p class="normal1">Sessizlik.</p>
				<p class="normal1">Rüzgâr.</p>
				<p class="normal1">Birdenbire basamaklarda ayak sesleri duydu. Biri aşağı iniyordu. Ayağa kalktı ve tam bir köşeye saklanacakken, silahını unuttuğunu fark etti. Karanlığı yoklayarak tüfeğini buldu ve sıkıca sarıldı.</p>
				<p class="normal1">Şimdi bir köşeye gizlenmiş bekliyordu.</p>
				<p class="normal1">Davetsiz misafir yaklaşıyordu. Merdivenlerin hemen altına gelmişti. Kalbi sıkışan Monroe burnundan sesli bir soluk verdi. Sakinleşmek için kendini işine vermeliydi.</p>
				<p class="normal1">Ayak sesleri değişerek neredeyse duyulmaz oldu. Monroe bir fenerden çıktığını düşündüğü zayıf ışığı gördü.</p>
				<p class="normal1">Yaklaşıyordu.</p>
				<p class="normal1">Monroe silahına sıkıca yapıştı.</p>
				<p class="normal1">Beş metre ileride ışık güçlendi. Ve bir siluet çıktı meydana.</p>
				<p class="normal1">Monroe kendini korumak için fırlamaya hazır ve çok gergindi. Geçip gidenin kim olduğunu anlayamadı. Sadece bu hızlı yürüyüşün kime ait olabileceğini tahmin etti. <span class="ideitalik">Çok karanlık ve çok heyecanlıyım</span>, dedi kendi kendine.</p>
				<p class="normal1">Geçen kişi her kimse on beş metre kadar uzaklaştığında, Monroe gizlendiği yerden çıktı ve bir yere takılıp tökezlememeye ya da bir su birikintisine basmamaya dikkat ederek usulca peşine düştü. Sağ elini duvara yaslayarak gideceği yönü tayin ediyor ve ses çıkarmadan aralarındaki mesafeyi korumaya çalışıyordu.</p>
				<p class="normal1">Kalp atışları giderek hızlanıyordu.</p>
				<p class="normal1">Plan işe yaramıştı.</p>
				<p class="normal1">Aylardan beri peşinde oldukları katil artık tüneldeydi.</p>

		</body>
</html>