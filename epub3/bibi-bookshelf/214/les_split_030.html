<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_27"><br class="calibre4"/>   27   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Frewin bir yay gibi geriye fırladı. Kan gölüne basınca kaydı ve bir dizi yerde, bir eli yapışkan sıvının içinde, dengesini buldu. Başını kaldırdığında saldırgan üstündeydi. Frewin'i saçlarından yakaladı ve bıçağı boğazına dayadı.</p>
				<p class="normal1">Teğmenin çevresinde şöyle bir dolaşarak "Bu iş bitti" diye fısıldadı.</p>
				<p class="normal1"><span class="ideitalik">Arkamdan beni boğazlaması daha kolaydı</span>, diye düşündü Frewin. Çok çabuk hareket etmesi gerekiyordu.</p>
				<p class="normal1">"Kımıldamayın" dedi maskeli adam. "Kahramanlığa özenirseniz, sizi bir domuz gibi boğazlamaktan zevk alırım. Dikkatli olun. Sizi öldürmeye gelmedim. Henüz değil!"</p>
				<p class="normal1"><span class="ideitalik">Bunun için beni buraya getirdi. Benimle konuşmak için</span>...</p>
				<p class="normal1">Adam arkasından mırıldandı:</p>
				<p class="normal1">"Her şeye burnunuzu sokuyorsunuz. Can sıkıcı, lanet birisiniz. Size söyleyeyim: Bu iş bitecek. Sakinleşip bu işin peşini bırakacaksınız. Bu bir savaş, her gün birileri birilerini öldürüyor. Unutun bu hikâyeyi. Aptalın biri üzerimize gelirse bizim orduda herkes kendini koruyabilir."</p>
				<p class="normal1">Frewin sesi tanımıyordu, adam alçak sesle konuşarak sesinin doğal iniş çıkışlarını gizlemeye çalışıyordu.</p>
				<p class="normal1"><span class="ideitalik">Demek ki bu tanıdığım biri, kimliğini ortaya çıkarabileceğimi biliyor</span>.</p>
				<p class="normal1">"Burada bir işe yaradığınız yok. Hiçbir şeye. Çarpışmalarda askerleri birbirlerine kenetleyen kardeşlik bağlarını yok etmekten başka bir şey yapmıyorsunuz. Aramızdan birinin temiz olmadığını bilerek yaşayabiliriz, ama siz her birimizi yok etmeye çalışırsanız, bu işin sonu kötü olacak. Şimdi size son defa söylüyorum: Şu zavallı soruşturmanızı bir kenara bırakın ve esirlerin çobanlığını yapmayı sürdürün."</p>
				<p class="normal1">Boğazını kesen çeliğe rağmen "Bu benim işim" diye itiraz etti Frewin. "Sizi koruyabilmek için bu katili bulmalıyım."</p>
				<p class="normal1">"Korumanıza ihtiyacımız yok. Aramızdaki meseleleri kendi aramızda halledebiliriz. Bu işi bize bırakın. Bunu yapan her kimse onu bulacağız ve gereken yapılacak. 3. takım hazırlanma emri aldı, yakında cepheye gidecek, orada size ihtiyacımız yok, özellikle de size. 3. takım bir kurt sürüsü ve kurtlar, aralarına bir yabancının girmesini hoş karşılamaz. Bunu tekrarlamayacağım: Tekrar karşılaşırsak, bu, tehdit amaçlı olmayacak, anlıyorsunuz sanırım. Kendimizi koruyabilmek için bunun yapılması gerekiyorsa, bu yapılacak. Bundan kurtulma şansınız yok."</p>
				<p class="normal1">Frewin arkasında adamın pozisyon değiştirdiğini fark etti ve yanağına yediği bir darbeyle gözlerinde şimşekler çaktı. İkinci bir yumruk çenesinde patladı ve bu sefer bilincini kaybetti.</p>
				<p class="normal1">Etraf bulanıklaştı. Kol ve bacaklarını kontrol edemez oldu. Giysileri ıslandı. Çıkışın beyaz ışığında adamın koşarak kaçtığını görebildi. Daha sonra gözlerini kırpıştırarak kendine gelmeye çalışırken, kanın ve sinek yumurtalarının içine yuvarlandığını anladı.</p>

		</body>
</html>