<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_70"><br class="calibre4"/>   70   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Toprak kokusu rutubete karışıyordu. Damlalar kubbeden yere düşüyor ve Matters'ın ayaklarının dibinde bir birikinti oluşturuyordu. Genç çavuş iki koridorun kesiştiği noktada yuvarlak bir taşın üzerinde oturmuştu.</p>
				<p class="normal1">Zaman tahta direklerin içine yerleşmiş mantarlara –çatlakların içinde kaybolana kadar genleşen mantarlara– benziyordu. Bu karanlık koridorda ne kadar beklediğinin farkında bile değildi. Teğmen, onların geçide hâkim bir yerde durmalarını söylemiş, olası hedeflerini belli bir mesafeden takip edebilmeleri ve fark edilmemeleri için fenerlerini söndürmelerini istemişti. Ama Matters bu karanlığa dayanamıyordu artık. Saatler geçtikçe karanlık öylesine boğucu hale geliyordu ki tüm sesler cisimleşiyordu; önündeki şıpırtı neredeyse görünür hale gelmişti. Matters dayanamayarak fenerini yakmıştı. Sıkıntısını gidermek için fenerin ışığını aşağı doğru tutarak duvar kenarlarını inceliyordu.</p>
				<p class="normal1">Doğu kulesindeki merdivenlerden birisi gelirse Matters onu duyacağından emindi ve fenerini kapatma fırsatı bulacağını düşünüyordu. Bu, basit bir dikkat meselesiydi.</p>
				<p class="normal1">Gerçekten gelecek miydi? Bu akşam bu yeraltı geçitlerine gelecek biri var mıydı? Bundan pek emin değildi. <span class="ideitalik">Niye böyle düşünüyorsun? Çünkü katilin kim olduğunu biliyorsun, değil mi</span>? Matters huzursuzca sağa sola sallandı. Bir süreden beri bilincinin kıyılarında dolaşan bu soruyu düşünmek bile istemiyordu.</p>
				<p class="normal1">Ya katili tanıyorsa?</p>
				<p class="normal1"><span class="ideitalik">Dur! Bunu düşünme, bu sağlıklı değil</span>. <span class="ideitalik">Bu çok saçma, onu tanıyor olamazsın...</span> Bundan emin miydi? O zaman neden midesi burkuluyordu? Hislerinin ötesinde ne biliyordu? Kafasında ne vardı?</p>
				<p class="normal1"><span class="ideitalik">Bu imkânsız</span>!</p>
				<p class="normal1">Bu daha iyi. Varsayımı kabul ediyorsun.</p>
				<p class="normal1"><span class="ideitalik">Hayır, tabii ki hayır.</span></p>
				<p class="normal1">İsmi. Haydi, ismini söyle.</p>
				<p class="normal1"><span class="ideitalik">Bunun hiçbir anlamı yok! Ne yapıyorum ben? Bunu düşünmemeliyim!</span></p>
				<p class="normal1">İsmini, sadece ismini söyle.</p>
				<p class="normal1"><span class="ideitalik">İyileştirici. Hayır, hayır, hayır, kafayı yiyorum, hepsi bu</span>.</p>
				<p class="normal1">Pekâlâ biliyorsun. Ortada garip bir şeyler var. Gözlerini kapamayı bırak. Bu sabahtan beri şüphe içindesin.</p>
				<p class="normal1">Matters içini çekti.</p>
				<p class="normal1"><span class="ideitalik">Kendimi işe vermem gerek, burada bir görevim var</span>.</p>
				<p class="normal1">Sen de gayet iyi biliyorsun ki kanıtlar birikiyor. Sızıntılar MP'den kaynaklanıyor, başka türlü olamaz. Katil, Frewin'in nasıl hareket edeceğini hep önceden biliyormuş gibi. Bu durumda kör gibi davranmayı bırakmalısın.</p>
				<p class="normal1"><span class="ideitalik">Çok kurnaz. Başka bir şey yok</span>.</p>
				<p class="normal1">O kadar da değil.</p>
				<p class="normal1"><span class="ideitalik">Bu bir kötülük meleği.</span></p>
				<p class="normal1">Kötülük mü? Bu çok pratik, öyle değil mi? İstemediğin her şeyi içine atarsın, üstlenmediğin tüm sorumlulukları. Peki ya kötülük insanın yüzleşmeyi göze alamadığı, içindeki şeytandan başka bir şey değilse?</p>
				<p class="normal1"><span class="ideitalik">Bana ne oluyor? Ne yapıyorum?</span></p>
				<p class="normal1">Kendinle yüzleşiyorsun. Gerçekle. Oluşturduğun yalana karşı vicdanın! Seçimini yap! Gelecek senelerde hangisinin üstün geleceğini öğrenmenin tam vakti.</p>
				<p class="normal1"><span class="ideitalik">Katili tanımıyorum.</span></p>
				<p class="normal1">Bundan bu kadar emin misin?</p>
				<p class="normal1"><span class="ideitalik">Ne istediğini bilmiyorum!</span></p>
				<p class="normal1">Sana girmesine izin verdin. Arkadaşlarının içine.</p>
				<p class="normal1"><span class="ideitalik">Dur!</span></p>
				<p class="normal1">Pis tutkuların tatmin olsun diye canavara kapıyı açtın, arkadaşlarını uykularında parçalayıp yutması için.</p>
				<p class="normal1"><span class="ideitalik">Hayır!</span></p>
				<p class="normal1">Suçlu sensin. Kendini bıraktığın için.</p>
				<p class="normal1"><span class="ideitalik">Hayır...</span></p>
				<p class="normal1">Ama hâlâ kendini affettirmek için bir şansın var.</p>
				<p class="normal1">Matters tir tir titriyordu.</p>
				<p class="normal1">Canavarın bir kere daha zafere ulaşmasını engellemek için çok küçük de olsa bir şans.</p>
				<p class="normal1">Matters'ın yanaklarından sıcak gözyaşları döküyordu.</p>
				<p class="normal1">Hepsini biliyordu. Biliyordu...</p>
				<p class="normal1">Oturduğu taştan doğrulduğunda içindeki çatışma sona erdi.</p>
				<p class="normal1">Ne yapacağını biliyordu.</p>
				<p class="normal1">Ve karanlığa doğru atıldı.</p>

		</body>
</html>