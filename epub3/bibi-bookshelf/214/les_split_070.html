<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_66"><br class="calibre4"/>   66   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Frewin, Donovan'ın odasını altüst etti.</p>
				<p class="normal1">Şeritleri zeminde yavaş yavaş kara bir leke bırakan kanlı çarşaflar bir köşeye fırlatılmıştı. Teğmen dolabı geriye çekerken Ann duvardaki her girintiyi çıkıntıyı yokluyordu. Kürsüyü, komodini kaldırdı, yatağı yerinden oynattı. Hiçbir şey yoktu. Rulo haline getirilen halının altından da bir şey çıkmamıştı. İçeri açılan bir kapak filan yoktu. Bu katta saklı bir geçit varsa bu odaya açılmıyordu. Ve bu durum Frewin'in kafasını karıştıran soruyu tekrar gündeme getiriyordu: Neden başka bir oda değil de burası tercih edilmişti? Güçlü yapılı bir rakibi uykusunda kolayca haklamak varken neden Donovan'ı öldürmüştü? Donovan narin yapılı bir adamdı ve miyoptu. Uykuda olmasa bile onunla kolayca baş edilebilirdi. Katil merdiven yönünden gelmiş olsaydı, önce Frewin'in odasına girerdi. Gizli geçit boş koğuşlardan birine açılıyor olsaydı, bu sefer de rastlayacağı ilk oda Monroe'nunkiydi.</p>
				<p class="normal1">Sabahki işlerini tamamladıktan sonra Matters ile Monroe geldiler. Ölen arkadaşlarıyla ilgili formaliteleri yerine getirmiş, genelkurmayı haberdar etmiş ve MP'ye ait tüm görevleri doğu kulesinde konaklayan Yüzbaşı Stanley'nin ekibine devretmişlerdi. Yeni gelecek savaş esirleri için başka bir yer bulunamadığı için hücreler ancak burada hazırlanabilmişti.</p>
				<p class="normal1">Frewin onların çökmüş yüz ifadelerini fark etti. Fazla yakınmıyorlardı ama üç gün içinde üç arkadaşlarını arka arkaya kaybetmişlerdi. <span class="ideitalik">Biraz nefes almaya ihtiyaçları var</span>. Ama pragmatik zihni <span class="ideitalik">buna zaman yok</span> dedi.</p>
				<p class="normal1">"Doktor Lachamps, Donovan'ın cesedini incelemeyi kabul etti" diye bilgi verdi Matters. "Sizi bu öğleden sonra bekliyor ama ısrarla otopsi yapmayacağını söyledi, buna ne zamanı varmış ne de bu konuda ihtisas sahibiymiş."</p>
				<p class="normal1">"Bununla yetineceğiz. Şimdi kuzey kulesine gidin" dedi Frewin. "3. takımdan herkese sorun, bir şey duymuşlar mı, nasıl uyuyorlar, yatakhanede mi yatıyorlar, kim kimle birlikte, hepsini öğrenmek istiyorum."</p>
				<p class="normal1">"Fazla bir şey söylemeyeceklerdir" diye itiraz etti Monroe.</p>
				<p class="normal1">"Zorlayın. Bizi fazla sevmiyorlar mı? Bizi sevmemeleri için onlara daha fazla neden sağlayın. Üzerlerinde baskı kurun: Mektuplarına el konulacağını, geri mevzilere gidiş izinlerinin iptal edileceğini söyleyin, velhasıl aklınıza gelen ne varsa yapın."</p>
				<p class="normal1">"Bu bir savaş ilanı olur" dedi Matters.</p>
				<p class="normal1">"İçlerinden biri bize savaş açmış durumda, bunu size hatırlatırım! Harekete geçin! Bir sorun olursa Schloebbel'le görüşürüm."</p>
				<p class="normal1">Frewin, hemşireyle yalnız kaldıklarında kürsünün karşısındaki tahta iskemleye attı kendini. Ann yeni bir mum yakıyordu.</p>
				<p class="normal1">"Bildiğimiz onca şey arasında bizi hedefe ulaştıracak bir ipucunun bulunduğundan kesinlikle eminim" dedi Frewin.</p>
				<p class="normal1">"Notlarınız yanınızda değil mi?"</p>
				<p class="normal1">"Sadece kişisel olanlar var, diğerleri kilisedeki yangında kül oldu."</p>
				<p class="normal1">Teğmen elini dağılmış saçlarının arasında gezdirdi.</p>
				<p class="normal1">"Altı ay öncesinde onun hakkında ne biliyorduk?" diye içini çekti. "Cinayetleri tekrar, teker teker ele almamız gerekiyor."</p>
				<p class="normal1">"Hesaplı, içten pazarlıklı ve bizi kullanmasını bilen biri!"</p>
				<p class="normal1">"Doğru. Harrison'ın sandığına Rosdale'in kafasını koyarak bizi tuzağa düşürdü. Suçluyu Hriscek gibi göstererek bizi yanılttı. Onun fala meraklı panayırcıların arasında yaşadığını er geç öğreneceğimizi bilerek eşyalarının arasına gökgünlüğünü ve diğer suç delillerini yerleştirdi. Bunun öncesinde Hriscek'i Lisa Hiburgh'le konuşmaya ikna etti ve ikisinin, Fergus Rosdale'i onun pençeleri arasına göndermesini sağladı. Ann, bu herif en iyi arkadaşınız olabilir ama öylesine uyanık ki ondan hiç şüphelenmezsiniz! Tüm varlığı, bedenindeki her molekül tek ve bir amaca yönelik: Yakalanmadan öldürmek ve yine öldürmek."</p>
				<p class="normal1">"Beni korkutmak mı istiyorsunuz? İstediğiniz bu mu?" diyen Ann "Özetleyecek olursak" diye sözlerini sürdürdü, "3. takımda olduğunu biliyoruz, tüm cinayetler bu takımın yakınında işlendi. Veya... evet biliyorum bu varsayım pek hoşunuza gitmiyor ama şunu da yabana atmamak gerek: Aramızdan biri de olabilir. MP hareketlerinde son derece serbest ve hep cinayetlerin işlendiği civardaydı."</p>
				<p class="normal1">Bu konuda fikir ileri sürmeyen Frewin başka bir şeyin altını çizmeyi tercih etti:</p>
				<p class="normal1">"Bu astrolojiyle ilgili mizansenin samimi mi, yoksa izleri karıştırmak amacıyla mı yapıldığı konusunda emin değilim. İlk cinayetler talihini yükseltmek içindi, daha sonra onu kışkırttığımızda öfkeye dayalı cinayetler geldi, çiftlikteki aile gibi. Şimdi de intikam almak için MP üyelerini öldürüyor."</p>
				<p class="normal1">"Ya da rahat hareket etmek için. MP onun peşinde olan tek yırtıcı, yapacaklarına rahatça devam edebilmek için onu ortadan kaldırmalı."</p>
				<p class="normal1">"Bizden korkuyorsa, onun çok yakınındayız, kimliğini ortaya çıkarmak üzereyiz demektir. Ne biliyoruz? Korktuğunu nereden biliyoruz?" diye öfkeyle söylendi Frewin.</p>
				<p class="normal1">"Sağ elini kullanıyor, 44 numara ayakkabı giyiyor, güçlü" diye özetledi Ann.</p>
				<p class="normal1">"Bunlar da bizi dört isme götürüyor: sıhhiyeci Parker Collins, Cal Harrison, Rodney Barrow ve John Wilker."</p>
				<p class="normal1">Bilgileri tekrar gözden geçiren Ann ayrıntılara girdi:</p>
				<p class="normal1">"Harrison, Barrow ve Wilker'ın otoriteyle başı hoş değil ve daha ziyade yalnızlığı seven adamlar, özellikle de sonuncusu."</p>
				<p class="normal1">Frewin dirseklerini dizlerinin üzerine koydu ve düşünebilmek için başını öne eğdi.</p>
				<p class="normal1">Birdenbire doğruldu.</p>
				<p class="normal1">"Bizimle dalga geçiyor."</p>
				<p class="normal1">"Ne?" diye sordu hemşire.</p>
				<p class="normal1">"Bıraktığı izlerin hepsi sahte. Dişilik simgesi bir tuzaktı, bizi Lisa Hiburgh'e götürmek içindi, onun Hriscek'i suçlayacağını biliyordu. Çiftlikteki ayak izleri de bence sahteydi!"</p>
				<p class="normal1">Ayağa kalkarak odanın içinde ileri geri yürümeye başladı.</p>
				<p class="normal1">"Larsson cinayetinde ayak izlerini silmeye özen gösterdi. Kendisini ele verebileceğini düşündü. Çitlikteyse hiçbir şey yapmadı, çünkü bu bir aldatmacadan başka bir şey değildi!"</p>
				<p class="normal1">"Her cinayette bir şeyler öğreniyor" diye karşı çıktı Ann. Çiftlikte çok kan vardı, her şeyi örtbas edemedi. Daha sonra hatalarından ders çıkardı."</p>
				<p class="normal1">Frewin aynı fikirde değildi, başını iki yana salladı.</p>
				<p class="normal1">"Çiftlikteki ayak izleriyle ilgili Conrad'ın gözlemlerini hatırlayın: Katilin ağırlığını topuğuna vererek yürüdüğünü, kendine özgü bir yürüyüşü olduğunu düşünmüştü."</p>
				<p class="normal1">"Evet ve biz de hiç bu ipucu üzerinde durmadık."</p>
				<p class="normal1">"Çünkü çok belirsiz bir ipucuydu. İyi ki de öyleymiş, çünkü bunun da bir tuzak olduğu kanısındayım. Bunun nedeni, kendisine uymayan ayakkabılarla yürüyor olmasıydı. Katilin 44 numara ayakkabı giydiğine bize inandırmak için ayakkabıların uçlarını bir şeylerle doldurdu. Takımındaki bir arkadaşı uyurken postallarını çalması çok kolaydı."</p>
				<p class="normal1">Ann kollarını kavuşturdu.</p>
				<p class="normal1">"Ya da o kadar hesaplı davranıyor ki, hepsinin tuzak olduğuna inanmanız için her şeyi yapıyor."</p>
				<p class="normal1">"Hayır. Bu durumda ayak izlerini bırakmaya devam ederdi. Larsson'ı öldürdükten sonra bunları ısrarla silmeye çalıştıysa, demek ki başka çaresi yoktu. O gece başka birinin postalını yürütmeye fırsat bulamadı. Katil 3. takımdaki arkadaşlarının alışkanlıklarını iyi bilen biri, Lisa Hiburgh'ün saflığından faydalandığını söyleyerek böbürlenen Costello'yu yakından tanıyordu. Hriscek'i de iyi tanıyordu, böylece onu suçlayacak uydurma delilleri yarattı. Harrison'ın da bizim gözümüzde ideal suçlu olabileceğinin farkındaydı. Onlara yakın biri."</p>
				<p class="normal1">Ann başını sallayarak "Parker, sıhhiyeci Parker Collins" dedi. "Hepsini tanıyor, onları tedavi ediyor. Tecrübelerimden gayet iyi biliyorum, askerler kendilerine pansuman yapanlara çok çabuk açılırlar. Parker, Hriscek'in hakkında bir sürü şey biliyordu mesela. Küçükken tavukların kafasını kopardığını anlatarak beni ona yönlendirmeye çalışmıştı ama bunu o zaman umursamamıştım."</p>
				<p class="normal1">"Olabilir. Gözümüz üzerinde olsun."</p>
				<p class="normal1">"Ah! Aman Tanrım!"</p>
				<p class="normal1">Ann elini ağzına götürdü.</p>
				<p class="normal1">"Rosdale'in kafası! Biz bunun Harrison'ı suçlamamız için bir kandırmaca olduğunu sandık!" diye bağırdı. "Ya katil oysa ve ilk cinayetinin anısı olarak bunu saklamak istemişse..."</p>
				<p class="normal1">Ann'in farklı yönlere kaydığını fark eden Frewin "Arkadaşları suçlu olmadığına dair tanıklık ettiler" diye hatırlattı.</p>
				<p class="normal1">"Siz de benim kadar iyi biliyorsunuz ki hepsi birbirini koruyor. Bu tanıklıkların tümü uydurmaca olabilir! Harrison da herkesi tanıyor, ayakkabı numarası 44, iri cüsseli ve sağ elini kullanıyor."</p>
				<p class="normal1">"İşte, 'sahte ayak izi' mizanseniyle uyuşmayan da bu. Ve aynı şey Parker Collins için de geçerli."</p>
				<p class="normal1">"Şu anda olduğu gibi, sizi şüphelendirmek için yapıyor bunu."</p>
				<p class="normal1">Frewin yüzünü ekşiterek derin bir nefes aldı.</p>
				<p class="normal1">"Hayır, bu çok fazla... Bu kadar kurnaz olamaz ve..."</p>
				<p class="normal1">"Bizi Hriscek'in suçlu olduğuna inandırmak için yaptıkları yeteri kadar kurnazca değil miydi? Hriscek suçlu değilse, o gece oraya gelen katilin ta kendisiydi, Hriscek'i serbest bırakmadan önce Baker ile iki nöbetçiyi öldüren de oydu, belki Hriscek'i de o öldürdü."</p>
				<p class="normal1">Frewin o geceki sahneyi tekrar gözünde canlandırdı. Alevlerin ve patlamaların arasında hedefini gerçekten kendisinin vurduğunu iddia edemezdi. Hriscek ayin odasına girerek gözden kaybolmuştu. Frewin iki el ateş edildiğini duymuştu, kendisinin ilerlemesini engellemek için Hriscek'in ateş ettiğini düşünmüştü, bunu gayet iyi hatırlıyordu ve bundan çıkardığı sonuç da, saldırganının idmanlı bir asker olduğuydu. <span class="ideitalik">Ya bunlar Hriscek'in ayin odasında gelmesini bekleyen katilin açtığı ateşlerse? Kaçmadan önce iki el ateş etmişse, o çılgınlığın ortasında beni Hriscek'i öldürdüğüme inandıran iki el ateş? Mükemmel bir mizansen. Ve gerçek katile soluk alma fırsatı. Şeytani bir plan.</span></p>
				<p class="normal1">Heybetli yapısıyla daracık koğuşu dolduran Frewin ellerini beline koymuştu.</p>
				<p class="normal1">"Parker Collins can çekişen papazların başucundaydı" dedi. "Belki de ona gizli geçitten bahsetmişlerdir."</p>
				<p class="normal1">Frewin düşünceleri bir kenara bırakıp harekete geçmeye karar verdi. Gözlerini Ann'e dikti.</p>
				<p class="normal1">"Sorgulamaya hız kazandırmak için Matters ile Monroe'nun yanına gidiyorum. Daha sonra Donovan'ın cesedini inceleyen doktorla görüşeceğim. Bu arada siz revire gidin, bakalım Collins hakkında bir şeyler öğrenebilecek misiniz, papazlarla arasında bir şey geçmiş mi? Öğleden sonra sizi almaya gelirim. Bu katta kimsenin kalmasını istemiyorum, bu çok tehlikeli."</p>
				<p class="normal1">Ann kabul edermiş gibi yaptı.</p>
				<p class="normal1">Aslında kafasında bambaşka fikirler vardı.</p>

		</body>
</html>