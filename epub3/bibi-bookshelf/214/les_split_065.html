<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_61"><br class="calibre4"/>   61   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Sabahın erken saatlerinde, doğuya doğru birkaç kilometre mesafede çatışmalar tekrar başlamıştı. Mitralyözlerin kesik kesik takırtıları ve el bombalarının gümbürtüleri işitiliyordu.</p>
				<p class="normal1">Adamlar vazifelerinin başına gitmeden önce Frewin uymaları gereken güvenlik kurallarını hatırlattı:</p>
				<p class="normal1">"Unutmayın, bölüklerden firarlarla ilgili bilgileri toplamaya giderken ormanda yalnız olacaksınız. Daha sonra, bölgedeki her teftiş veya devriye, Drake Bölüğü'nden bir ekiple geri üsten gerçekleştirilecek. Gereksiz cesaret gösterilerine girişmek, koruma almadan bir yere gitmek yok."</p>
				<p class="normal1">"Madem öyle, bölükler durumlarını telsizle bildirseler daha iyi olmaz mı?" diye sordu Monroe.</p>
				<p class="normal1">"Hayır, genelkurmay buna kesinlikle karşı. Her bölüğün vaziyeti hassas bilgi olarak kabul ediliyor, ölüleri, yaralıları ve firarileri düşman tarafından öğrenilmemeli, telsizlerin dinlendiğini siz de gayet iyi biliyorsunuz. Bu sizin göreviniz beyler, haydi işbaşına."</p>
				<p class="normal1">Adamlarının çukurdan çıktığını ve tek kelime etmeden hepsinin görevlerini yerine getirmek için asabiyetle dört bir yana dağıldığını gördü. Hepsinin ağır silahları vardı. Matters çam ormanının yeşillikleri arasında kaybolmadan önce tüfeğinin dolu olup olmadığını iki defa kontrol etti.</p>
				<p class="normal1">Frewin, birkaç parça eşyasının bulunduğu küçük sandığını karıştırdı. Biraz çamaşır ve kenarda duran bir not defteri ve Patty'nin mektupları arasından Raven Bölüğü 3. takımın listesini çıkardı. Hep aynı kişiler. Bu konularda pek duygusallığı olmamasına rağmen, bunu neden sakladığını bilmiyordu, belki de bir zafer ganimeti olarak. Buruşmuş ve dörde katlanmıştı.</p>
				<p class="normal1"><span class="ideitalik">Şayet Hriscek aradığımız adam değilse, bizimle büyük bir beceriyle dalga geçilmiş olmalı</span>! Onları Hriscek'e götüren varsayımları yeniden baştan aşağı gözden geçirmeliydi. Listeyi ceketinin ceplerinden birine yerleştirdi ve çukurdan dışarı çıktı.</p>
				<p class="normal1">Her şeyden önce bir ziyarette bulunması gerekiyordu. Yüzbaşı Morris'le görüşmeliydi.</p>
				<p class="normal1">Sınıra altı yüz metre uzaklıktaki 3. takımın kamp yerinde, çatışmaların sesi daha yakından geliyordu. 2. takıma askerlerinin bir kısmıyla desteğe giden Yüzbaşı Morris yerinde yoktu. Frewin çadırların arasında koşturan Çavuş Parker Collins'i bulabildi sadece.</p>
				<p class="normal1">"Hey!" diye seslendi ona.</p>
				<p class="normal1">"Hemen gitmeliyim teğmen, çantalarımdaki eksikleri tamamlıyorum."</p>
				<p class="normal1">Pansuman bezleriyle doldurduğu Kızılhaç işaretli iki çantayı işaret etti.</p>
				<p class="normal1">"Herkes çatışmada mı?"</p>
				<p class="normal1">"Evet, orada işler çok sıkı."</p>
				<p class="normal1">"Dün 3. takım burada mıydı?"</p>
				<p class="normal1">"Sadece sabah devriyeye çıkmış olan Regie, Clamps ve Traudel yoktu. Öğleden sonra da Clark, Brodus ve Costello devriyeye çıktı. Diğerlerimiz buradaydık."</p>
				<p class="normal1">"Serbest miydiniz?"</p>
				<p class="normal1">Collins yüzünü buruşturdu ve teğmene bakmak içini yaptığı işi bıraktı.</p>
				<p class="normal1">"Niçin? Yine bizden mi şüpheleniyorsunuz?"</p>
				<p class="normal1">"Cevap istiyorum çavuş!"</p>
				<p class="normal1">Collins bezgin bir ifadeyle cevap verdi:</p>
				<p class="normal1">"Evet, serbesttik. Biliyorsunuz ki Raven Bölüğü en pis işlerle uğraşıyor, bu yüzden burnumuzu bu pislikten bir parça çıkarabildiğimizde bizi rahat bırakıyorlar. Aradığınızı bulmak için başka yerde çöplenin!"</p>
				<p class="normal1">Larsson sabah öldürülmüştü. Regie, Clamps ve Traudel şüpheliler listesinden çıkarılabilirdi; tabii üçü birlikte hareket etmedilerse. Ama teğmen buna ihtimal veremiyordu. Bu cinayetler tek bir kişinin eseriydi. Yalnız bir katil. Bunu hissediyordu.</p>
				<p class="normal1">"Üzgünüm ama şimdi gitmem gerekiyor."</p>
				<p class="normal1">Çantalarını kapadı ve hızlı adımlarla uzaklaştı.</p>
				<p class="normal1">Frewin bir müddet onun peşinden baktıktan sonra geri döndü. Larsson'ın dün sabah geçtiği kuzey yönüne giden patikayı aradı. İki çalının arasında patikayı fark ettiğinde oraya yönlendi. Ekibini temkinli davranmaları konusunda uyarmıştı ama kendisi sadece bir tabancayla gelmişti buraya. Ne ağır bir silahı vardı ne de el bombası.</p>
				<p class="normal1">Çatışma sesleri arasında, sadece postallarının karda çıkardığı çıtırtıları ve dalların arasında esen hafif rüzgârı işitiyordu. Katilin açıklığa geri dönerken "temizlediği" yolu takip etti. Kan hâlâ beyaz örtünün üzerindeydi. Kışkırtıcı bir görünümü olan şekli kimse silmemişti. Frewin olay yerinin bütününe bakabilmek için geri çekildi.</p>
				<p class="normal1">Katil rahatsız edilmemek için kurbanıyla birlikte patikadan uzaklaşmıştı. Larsson mücadele etmemişti, silinen ayak izlerinin bu kadar dar olması, neredeyse tek sıra halinde yürüdüklerini düşündürüyordu. Frewin, Larsson'ı iyi tanıyordu. Kibar kibar takip etmiş olamazdı. En ufak bir tehlike veya küçücük bir terslik hissetmiş olsa mutlaka karşı koyardı. O zaman neden buraya kadar katilin peşinden gelmişti. Frewin tek bir tahminde bulunabiliyordu: Ona güvenmişti.</p>
				<p class="normal1">Bu ağaç kütüğünün yanına kadar birlikte gelmişlerdi. Ve katil burada, güçlü kaslarıyla bir doksan beşlik bir devin boğazını hiçbir direnmeyle karşılaşmadan kesebilmişti.</p>
				<p class="normal1">Anlaşılmaz bir şeydi bu.</p>
				<p class="normal1"><span class="ideitalik">Bu ancak Larsson katiline körü körüne güveniyorsa gerçekleşmiş olabilirdi</span>.</p>
				<p class="normal1">Sanki başını sallarsa bu iğrenç düşüncelerden kendini kurtarabilecekti. Ama ortada olanı kabullenmekten başka bir çare görünmüyordu. <span class="ideitalik">Başka bir açıklaması olmalı</span>! Kanla yapılan çizgiye, bu kışkırtıcı simgeye baktı. Bu işi yapan kendi adamlarından biri değilse, Rosdale'in katili olmalıydı. Başka kimsenin bu simgeden haberi yoktu. Ve bunu tekrar yaptıysa bu bir meydan okumaydı. <span class="ideitalik">Katil, Rosdale'in cinayet mahallindeki dişilik simgesinin farkına vardıysa onu neden silmedi? Çünkü onun işine yarıyordu. Simgeyi çizen oydu. Lisa Hiburgh'ü sorgulayarak Hriscek'e ulaşmamızı istedi. Bir mizansen. Bir aldatmaca daha. Şeytanca</span>.</p>
				<p class="normal1">Frewin 3. takımın listesini cebinden çıkardı. Hriscek katil değilse, esas katil MP'yi korkutucu bir şekilde yanıltabilmişti. Ve altı ay boyunca harekete geçmemişti.</p>
				<p class="normal1"><span class="ideitalik">Çok yakınına gelmiştik, değil mi? Seni ele geçirmek üzereydik ve sen tüm bu oyunları oynayıp Hriscek'le yetinmemizi sağladın.</span> Ve işin kötüsü bu kurnazlık daha ilk cinayette düşünülmüştü. Daha birinci cinayetinde katil kendine bir çıkar yol hazırlamıştı. <span class="ideitalik">Ama altı aydan beri öldürmedi! Ona çok yaklaşmıştık. O kadar yaklaşmıştık ki kendine hâkim oldu.</span> Onu bu denli korkutabilmek için ne yapmışlardı? Hriscek tuzağına düşmeden önce onu ele geçirmek üzere miydiler?</p>
				<p class="normal1">Suçluyu 3. takımın içinde arıyorlardı. Güçlü kuvvetli, sağ elini kullanan, 44 numara ayakkabı giyen bir adam. Frewin listeyi tekrar çıkardı.</p>
				<p class="normal1">Dört şüpheli bu tanıma uyuyordu: sıhhiyeci Parker Collins, başından beri şüpheleri üstüne çeken Cal Harrison, Rodney Barrow ve John Wilker. Ann, bu sonuncusunu "saldırganlar" sınıfına sokmuştu. Bu adamlardan hangisi Larsson'a bu kadar güven verebilirdi? Rütbeli biri mi? Collins çavuştu. Sıhhiyeciye daha kolay inanılabilirdi. Larsson'ı uzağa götürüp hiç güçlük çekmeden boğazlayabilecek kadar mı güvenilir? <span class="ideitalik">Az ihtimal</span>...</p>
				<p class="normal1"><span class="ideitalik">Kanıtları gözden geçir. Dün öğleden sonra Larsson'ın cesedini inceledim, bileklerinde herhangi bir iz yoktu. Demek ki elleri serbestti. O zaman neden saldırgana karşı koymadı</span>?</p>
				<p class="normal1">Ani bir saldırı mı? Peki ya Larsson kendi başına bu açıklığa gelmek için anayoldan ayrılmışsa?</p>
				<p class="normal1">Frewin kendi etrafında bir daha döndü. Larsson'ın boğazı açıklığın tam ortasında kesilmişti. Katil bir yerlere saklanmış olamazdı. <span class="ideitalik">Hayır, onu görüyordu. Ondan kuşkulanmadı</span>.</p>
				<p class="normal1">Teğmen başını salladı, ne olduğunu bir türlü kavrayamıyordu. Hriscek onlara ideal suçlu gibi gelmişti, her şey onu işaret ediyordu. <span class="ideitalik">Bununla birlikte nasıl olup da hücresinden çıktığını ve Baker'ı saf dışı bıraktığını bir türlü tespit edemedik</span>. Peşinde oldukları katil Hriscek değilse, bu durumda gerçek katil onu serbest bırakmak için o gece oraya gelmişti. Frewin içini çekti.</p>
				<p class="normal1">Elinde tuttuğu listeyi tekrar katladı ve aynı yoldan kırk dakikalık mesafedeki geri üsse döndü.</p>
				<p class="normal1">Oradan Tuğgeneral Toddwarth'a telefonla ulaşma imkânını buldu. Bu defa Frewin rica etmedi. Onu zorladı. Toddwarth, ekibine destek kuvvet sağlamak ve bu son cinayeti aydınlatabilmeleri için onlara tam bir serbesti tanımak zorundaydı.</p>
				<p class="normal1">"Yazın cinayetleri işleyen caninin Hriscek olmadığı kanaatindeyim."</p>
				<p class="normal1">"Hayır! Bu iş bitti, bu hikâyeyi bir daha işitmek istemiyorum! Larsson muhtemelen daha sonra size de saldıran düşman devriyeye rast geldi. Her yerde bir şeytan aramayı kes artık!"</p>
				<p class="normal1">"Bu bir sapığın işi, ne kadar yırtıcı olursa olsunlar bir grup askerin değil!"</p>
				<p class="normal1">"Craig, bu nutku dinlemek istemiyorum. Sana destek güç yollamak için gerekeni yapacağım ama sen de buna karşılık bu cinayet saplantısından vazgeçeceksin! Bu bir emirdir!"</p>
				<p class="normal1">Frewin, tuğgeneralin işler yolunda gitmediğinde her zaman yaptığı gibi şu anda da bıyıklarını sıvazladığını tahmin etti. Toddwarth saplantılı bir adamdı ve fikrini zor değiştirirdi. Frewin ısrar etmenin hiçbir işe yaramayacağını anladı.</p>
				<p class="normal1">"Peki öyle olsun" diye kabullendi. "Ama benzer bir cinayet daha işlenirse her türlü imkânı kullanarak soruşturma açmamı engelleyemezsin. Ve vicdanında bunun yükünü taşıyan da sen olursun."</p>
				<p class="normal1">Ekibinin zavallı barınağına geri döndüğünde Donovan'ı soğuk bir şeyler atıştırırken buldu.</p>
				<p class="normal1">"Diğerleri dönmedi mi?"</p>
				<p class="normal1">Donovan henüz gelmediklerini söyledi.</p>
				<p class="normal1">"Monroe, Drake Bölüğü'nden çocuklarla devriyeye çıktı, güneydeki bir çiftlikte görülen iki firarinin peşindeler. Matters hâlâ geri üste, tutuklularla ilgili bir işlem için MP'den yetkili birine ihtiyaçları varmış, tam ne olduğunu anlayamadım. Conrad da bir çağrıya gitti."</p>
				<p class="normal1">"Neyle ilgili bir çağrı?"</p>
				<p class="normal1">"Bilmiyorum, telsizden bir MP görevlisi istenmiş."</p>
				<p class="normal1">Frewin ısınmak için oturmadan önce bir müddet duraksadı. İşin ne olduğunu anlamak daha doğru olacaktı. Conrad'ın hiyerarşik bir desteğe ihtiyacı olabilirdi.</p>
				<p class="normal1">"Telsiz operatörü ne tarafta?"</p>
				<p class="normal1">"Buradan elli metre uzakta, bir siperde mevzilenmişler."</p>
				<p class="normal1">Frewin, içinde bir sürü adamın bulunduğu iki metre derinliğindeki çukuru bulmakta zorlanmadı. Kum torbalarıyla iyice korunmuş bir köşede, bir telsiz ve nöbetçi bir astsubay vardı.</p>
				<p class="normal1">"MP için bir mesaj mı aldınız?"</p>
				<p class="normal1">Genç adam hafızasını yokluyormuş gibi gözlerini yukarı kaldırdı.</p>
				<p class="normal1">"Ah, evet. Aşağı yukarı bir saat önce. Raven Bölüğü'nden bir çağrı, cepheden geri dönmüşler."</p>
				<p class="normal1">Bölük yüzbaşısı birliklerinin son durumunu bildiren bir rapor hazırlamıştı ve bunun geri üsse ulaştırması gerekmekteydi. Bu durumlarda, irtibat askerleri çatışmalara katılan birliklerin arasındaki iletişimi sağlayabilsinler diye, MP'nin üyeleri kullanılıyordu. Bu durum Frewin'in hiç hoşuna gitmedi. Bu, Conrad'ın Raven Bölüğü'nün yakınlarında, ormanda yalnız kalması anlamına geliyordu. <span class="ideitalik">Conrad artık yetişkin bir adam, temkinli davranacaktır</span>. Ardından buna karşı çıkan fesat bir ses çınladı kulaklarında: <span class="ideitalik">Larsson için de aynı şeyi söylemiştin, değil mi?</span></p>
				<p class="normal1">Frewin paranoyaya kapılmak istemedi.</p>
				<p class="normal1">"Peki, anormal bir şeyler olduğu takdirde hemen beni haberdar edin."</p>
				<p class="normal1">O da bir şeyler atıştırmak için geri döndü ve güneş batarken üstüne bir battaniye çekti.</p>
				<p class="normal1">Monroe, hava henüz tam kararmamışken geri geldi, Matters ise hava kararınca döndü. Lambaları yaldızlı ışıklar saçarak yanıyordu.</p>
				<p class="normal1">Saat sekizi geçince Frewin ayağa kalkarak Monroe'ya kendisini takip etmesini emretti. Conrad'ı aramaya çıkacaklardı.</p>
				<p class="normal1">"Gideli dört saat oldu, bu sürede işini bitirip geri dönmüş olmalıydı."</p>
				<p class="normal1">Matters onu rahatlatmak istedi:</p>
				<p class="normal1">"Belki başka bir göreve gönderilmiştir."</p>
				<p class="normal1">"Muhtemelen. Yine de etrafı kolaçan etmenin hiçbir zararı olmaz."</p>
				<p class="normal1">Hepsi de teğmenlerinin asabi olduğunun farkındaydı.</p>
				<p class="normal1">Monroe yanına hafif makinelisini aldı, Frewin de karanlık ormanda etrafı görebilmek için el fenerini. Soğuk bastırmıştı. Kasklarına rağmen soğuğu yanaklarında ve kulaklarında hissediyorlardı.</p>
				<p class="normal1">Fenerin ışığı kalın bitki örtüsünde dar bir koridor açarak önlerini aydınlatıyordu. Günbatımıyla birlikte çatışma sesleri kesilmişti; sadece birbirine sürtünen dalların ve iğneyaprakların hafif hışırtısı işitiliyordu.</p>
				<p class="normal1">Burada, gecenin bu saatinde, dünya bir bitki örtüsüyle kaplı beyaz bir ovadan başka bir şey değildi sanki. Şehirler yok olmuştu, dağlar ve denizler buharlaşıp uçmuştu. Savaş geride sadece uçsuz bucaksız karanlık bir orman bırakmıştı.</p>
				<p class="normal1">On dakika sonra ilk kar tanecikleri düşmeye başladı. Gökyüzünün polenleri, dansçıların zarafetiyle ağaçları ve toprağı örtüyordu.</p>
				<p class="normal1">Frewin, Monroe'yu Raven Bölüğü'ne giden yola götürdü. Kar lapa lapa yağarak ayak izlerini örtüyordu. Kısa bir süre sonra yağış, her yere koyu bir perde çeken kar fırtınasına dönüştü. Teğmenin feneri artık ayaklarını aydınlatmaktan başka bir işe yaramıyordu.</p>
				<p class="normal1">Monroe, Frewin'e iyice yaklaştı.</p>
				<p class="normal1">Sesini duyurabilmek için "Korkarım, birazdan geri dönüş yolunu bulamayacağız" diye bağırdı.</p>
				<p class="normal1">"Evet, farkındayım ama Conrad'ı bırakamayız."</p>
				<p class="normal1">Monroe dayanışma duygusuyla kendini zorlayarak teğmene uydu.</p>
				<p class="normal1">Öne doğru eğilerek daha yavaş ilerlemeye devam ettiler, önlerini görmekte zorlanıyorlardı.</p>
				<p class="normal1">Nihayet Raven Bölüğü'nün kamp yerine ulaştıklarında Frewin 3. takımın bulunduğu yere ilerledi. Yüzbaşı Morris kuru bir çadırın içinde sıhhiyeci Collins, Piper ve Clark'la görüşme yapıyordu.</p>
				<p class="normal1">Morris, gün sonuna doğru Conrad'ın orada olduğunu ve 17.00 civarlarında raporla birlikte üsse hareket ettiğini teyit etti.</p>
				<p class="normal1">"Daha sonra onu hiç görmediniz mi?" diye ısrar etti Frewin.</p>
				<p class="normal1">"Hayır, ben görmedim."</p>
				<p class="normal1">Diğerleri de ona katıldı. Conrad tekrar görünmemişti.</p>
				<p class="normal1">"Ya adamlarınız? Öğleden sonra ne yapıyorlardı?"</p>
				<p class="normal1">Morris kaşlarını çattı.</p>
				<p class="normal1">"Dinleniyorlardı. Bunu neden sordunuz?"</p>
				<p class="normal1">Soruya aldırmayan Frewin devam etti:</p>
				<p class="normal1">"Dikkat çekici bir şey gördünüz mü?"</p>
				<p class="normal1">"Ne yani? Askeriniz yoklamada bulunmuyor ve bunun için 3. takıma geliyorsunuz! İyi iş teğmen!"</p>
				<p class="normal1">Parker Collins araya girdi:</p>
				<p class="normal1">"Adamınız yola çıktıktan sonra ben bir şey duydum."</p>
				<p class="normal1">"Ne? Ne duydunuz?" diye endişeyle sordu Frewin.</p>
				<p class="normal1">"Gidişinden yarım saat sonraydı sanırım. Boğuk bir patlama sesi duydum. Sanki el bombası patlamış gibi. Bu beni biraz şaşırttı, çünkü çatışmaların olduğu doğu yönünden gelmiyordu, arkamızdan gelmişti. Daha sonra başka bir ateş sesi duymadığımdan üzerinde durmadım."</p>
				<p class="normal1">"Conrad'ın yola çıktığı patikadan mı geldi patlama sesi?"</p>
				<p class="normal1">"Evet, bu taraftan olabilir."</p>
				<p class="normal1">Frewin ona yarım ağız teşekkür etti ve tekrar fırtınaya çıkmak için aceleyle yürüdü. Monroe onu kolundan tutarak "Oraya şimdi gitmek temkinli bir davranış değil!" dedi.</p>
				<p class="normal1">"Bu el bombası sesi ve Conrad'ın kaybolması sizi tedirgin etmiyor mu?"</p>
				<p class="normal1">"Ediyor teğmenim ve bana gitmemiz gerektiğini söylüyorsanız elbette sizi takip edeceğim ama bunun iyi bir fikir olduğunu düşünmüyorum."</p>
				<p class="normal1">"İyi ya da kötü fikir, gidiyoruz Monroe."</p>
				<p class="normal1">Neredeyse silinmiş ayak izlerini takip ederek tekrar yola çıktılar. Frewin'in içini karanlık bir önsezi sarmıştı. Collins'in çadırda söylediklerinden sonra içinden bir türlü söküp atamadığı bir kâbus. Alınan rövanş. Kışkırtıcılığın doruğu.</p>
				<p class="normal1">Tahrik edici bir tekrarla MP'yi küçük düşürerek gücünü ispatlayan katilin imzası.</p>
				<p class="normal1">Çok çabuk davranmalıydılar. Rüzgâr üzerlerine kar tanelerini savurarak tüm gücüyle esiyordu. Üniformalarının bütün kıvrımları karla kaplanmıştı. Eldivenlerine rağmen parmakları uyuşuyordu. Kış soğuğuna karşı mücadeleyi kaybederken dikkatleri giderek dağılıyor, yola salınmış kuklalar gibi ilerlemeye çalışıyorlardı.</p>
				<p class="normal1">Frewin bir önceki gün fark ettiği şekilsiz ağacı tanıdı; bu ağaç, açıklığa giden yolun ağzındaydı. Attıkları her adım büyük bir güç gerektiriyordu. Dondurucu kar tabakasına bata çıka ilerlemeye devam ettiler.</p>
				<p class="normal1">Siyah kayanın yanından geçtiler.</p>
				<p class="normal1">Hava birdenbire duruldu, rüzgâr kesildi ve kar taneleri havada uçuşmayı bıraktı.</p>
				<p class="normal1">Fener karanlığı yardı. Biçilmiş ağaç gövdesini ve çalılıkları aydınlattı.</p>
				<p class="normal1">Karanlık bir kütle görüldü. İnsan şeklinde bir kütle. Kara yığılıp kalmış.</p>
				<p class="normal1">Frewin öne doğru atıldı ve kar tabakasının altında buz olduğunu düşündüğü şeyin üzerinde kaydı. Kütleyi yakasından kavrayarak ışığın altında parlayan buz parçacıklarının örttüğü yüze baktı.</p>
				<p class="normal1">Conrad'ın ağzı açık, donuk gözleri yarı açıktı.</p>
				<p class="normal1">Frewin, ellerinin arkasından bağlanmış olduğunu gördü, kendi kelepçeleriyle. Ve askerini doğrultmak isterken akıl almaz bir şey oldu.</p>
				<p class="normal1">Conrad'ın göğüs kısmı teğmenin ellerinde çatırdayarak yukarı kalktı. Karın boşluğu tamamen yok olmuştu.</p>
				<p class="normal1">Conrad'ın karnı sökülüp alınmıştı. Bağırsaklarının tümü karın üzerine yayılmıştı. Yapışkan parçalar halinde. Her yerde vardı. Metrelerce ötede bile. Kar üzerlerini örtmekte zorlanıyordu, sanki iğreniyormuş gibi.</p>
				<p class="normal1"><span class="ideitalik">Bu, katliamdan da öte!.</span>. Teğmenin ilk düşüncesi bu oldu. <span class="ideitalik">Hayvanca! Korkunç!</span></p>
				<p class="normal1">Frewin biraz önce neden kaydığını anladı. Zavallı adamın donmuş kanının üzerine basmıştı.</p>
				<p class="normal1">Conrad ölmüştü.</p>
				<p class="normal1">Tam Larsson'ın öldürüldüğü yerde.</p>
				<p class="normal1">Ve verilen mesaj daha açık olamazdı: Frewin ve adamlarının işi bitmek üzereydi.</p>
				<p class="normal1">Yırtıcıyı bundan böyle kimse durduramazdı.</p>
				<p class="normal1">Hiçbir şey.</p>

		</body>
</html>