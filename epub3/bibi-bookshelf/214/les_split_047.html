<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_44"><br class="calibre4"/>   44   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Frewin eve girince, Ann fenerinin ışığını giriş kapısından kuyuya giden çok sayıda ayak izine tuttu.</p>
				<p class="normal1">"Sakın üstüne basmayın" diye ikaz etti Larsson.</p>
				<p class="normal1">Karşılık vermeyen Ann izlerden birinin üzerine eğildi.</p>
				<p class="normal1">"Asker yanılıyorsam beni düzeltin ama bu iz bir asker çizmesine ait, öyle değil mi?"</p>
				<p class="normal1">Dev yapılı sarışın, tercümanı geride bırakarak Ann'in yanına geldi. Tüfeğini beline yaslayarak eğildi.</p>
				<p class="normal1">"Doğru."</p>
				<p class="normal1">Ann fenerin ışığını etrafta dolaştırarak yavaşça başını salladı.</p>
				<p class="normal1">"Bir terslik mi var?" diye sordu Larsson.</p>
				<p class="normal1">"Birden fazla insan olduğu kanaatinde değilim. Aynı kişi defalarca gidip gelmiş. Bakın!"</p>
				<p class="normal1">Parmağıyla çamurda gidip gelen üç çift taban izini işaret etti.</p>
				<p class="normal1">"Hepsi aynı ölçüdeymiş gibi. Ve biraz aşağıda, bunların üstünden geçen çizgi oğlanın bisikletine ait. Onun ayak izleri de fark ediliyor, daha küçük, tabanı düz ve aşınmış."</p>
				<p class="normal1">"Öyle. Sizce bu, bizim katil mi?"</p>
				<p class="normal1">Ann omzunu silkti.</p>
				<p class="normal1">"İçeride ne bulacaklarına bağlı. Bununla birlikte... asker çizmesi, bir adam, kan ve buraya yarım kilometreden az bir mesafede uyuyan 3. takım göz önüne alındığında, her şey olabilir."</p>
				<p class="normal1">Kuyunun kanla kaplı kenarını aydınlatmak için feneri uzattı. Sanki bir kafatası buraya vurula vurula parçalanmış gibi çok kan akmıştı. Ann izlerin olmadığı bir geçiş bularak kuyunun başına geldi.</p>
				<p class="normal1">Fenerin ışığı kuyunun içini aydınlattı. Su en az altı metre aşağıdaydı.</p>
				<p class="normal1">Larsson sesini yükseltmeden seslendi:</p>
				<p class="normal1">"Bir şey var mı?"</p>
				<p class="normal1">Ann bir şey göremediğini işaret etti.</p>
				<p class="normal1">Tam o sırada bir hava kabarcığı durgun suyun üzerine çıktı. Ann feneri iyice aşağı indirebilmek için olabildiğince eğildi. Su tekrar durgunlaşmıştı.</p>
				<p class="normal1">Başka bir hava kabarcığı su yüzüne çıkarken patladı ve ardından iki tane daha.</p>
				<p class="normal1">"Yanılmışım. Bir şey var."</p>
				<p class="normal1">Dibi iyice görebilmek için çabaladıysa da bir sonuç elde edemedi. Fener ışığını etrafta dolaştırırken kuyu kovasının bir iple bağlandığı çıkrık aydınlandı. Çıkrığa sarılı ip sağlam gibiydi. <span class="ideitalik">Şayet emin olmak istiyorsan fazla seçeneğin yok. Aşağı inmelisin</span>.</p>
				<p class="normal1">"Güçlü bir adama benziyorsunuz, ben yavaşça aşağıya inerken manivelayı tutabilirsiniz, değil mi?"</p>
				<p class="normal1">İriyarı asker, genç kadının yüzüne bakakaldı.</p>
				<p class="normal1">"Bunun içine girmeyi düşünmüyorsunuz herhalde? Bu ölümcül olabilir."</p>
				<p class="normal1">"Bir şey gördüm. İndirin beni."</p>
				<p class="normal1">"Hayır, bu durumda ben..."</p>
				<p class="normal1">"Siz bu iş için çok ağırsınız, buradaki herkes gibi. Bense hafifim. Hadi bana yardım edin lütfen."</p>
				<p class="normal1">Ann, Larsson'a elini uzattı. Larsson istemeye istemeye makinelisini bırakarak Ann'in yanına geldi ve ayaklarını tahta kovaya sokmasına yardım etti. <span class="ideitalik">Çelik çemberi sağlama benziyor</span>, diye düşündü Ann iyimserlikle.</p>
				<p class="normal1">"Yavaşça bırakın, tamam mı?"</p>
				<p class="normal1">Larsson manivelayı döndürmeye başladı. Ann kuyunun kenarına tutunmayı bırakınca, manivelaya iki eliyle asılarak onu tutmayı başarabildi. Genç kızın ağırlığıyla ip gıcırdadı. Tercüman Philip kuyunun ağzına yaklaşarak manivelaya hâkim olmakta zorlanan devasa askerin yardımına geldi.</p>
				<p class="normal1">"Tamam. Biraz daha. Oldu."</p>
				<p class="normal1">Ann etrafındaki her şeyin yükseldiğini gördü ve az sonra kendisini tamamen çevreleyen taş duvardan başka bir şey kalmadı. Ve aşağı doğru indiğini tam olarak hissetmeye başladı. Etrafındaki çemberin çapı bir metreden fazla değildi.</p>
				<p class="normal1">Hareket kabiliyetinin hiç de düşündüğü kadar kolay olmayacağının farkına vardı. Kendi etrafında dönmek bile çok zordu. Gerisini, düşünmek bile istemedi.</p>
				<p class="normal1">Hava birden serinledi. Rutubetli, bayat bir koku genç hemşirenin burun deliklerine doldu. Yukarıda aydınlık bir daire şekilleniyor, bu dairenin ortasında Philip'in başı görünüyordu. Ardından tercümanın sesi yankılandı:</p>
				<p class="normal1">"Biraz daha, biraz daha."</p>
				<p class="normal1">Oysa Ann her şeyden uzaklaşmaya başladığını hissediyordu. Dünyadan bile.</p>
				<p class="normal1">Daracık kuyunun dibine doğru indikçe sesler giderek boğuklaşıyordu.</p>
				<p class="normal1">Başını eğerek aşağısını aydınlattı.</p>
				<p class="normal1">Su yaklaşıyordu. Duvarlar yosun kaplıydı ve çatlaklarda gezinen birkaç böcek vardı.</p>
				<p class="normal1">"Her şey yolunda mı matmazel?"</p>
				<p class="normal1">Bu, Philip'in sesiydi. Çok uzaklardan, minicik bir koridorun sonundan geliyor gibiydi.</p>
				<p class="normal1">"Evet."</p>
				<p class="normal1">Sesinin yankısı onu rahatsız etti. Ama Philip sanki onun sesini duymamış gibi yerinden kıpırdamadı bile.</p>
				<p class="normal1">Ann başka bir evrene geçmişti. Bu kuyu gölgelerin dokunulabilir hale geldiği, seslerin yok olduğu, aydınlığın hükmedemediği bir dünyaya açılıyordu. Ann, etrafı aydınlatmakta yetersiz kalan el fenerine baktı.</p>
				<p class="normal1">Aşağı inmeye devam ediyordu.</p>
				<p class="normal1">Kova boğuk ve ıslak bir ses çıkararak gevşek bir maddeye değdi.</p>
				<p class="normal1">"Durdurun!"</p>
				<p class="normal1">İp gerildi. Kova simsiyah suya değiyordu.</p>
				<p class="normal1">"Biraz yukarı çekin!"</p>
				<p class="normal1">İki adam Ann'in isteğini yerine getirdi ve Ann durgun suyun otuz santimetre yukarısında durdu. İpi kolunun altından geçirerek bıraktı, feneri diğer eline aldı, boşta kalan elini de soğuk taşa dayayarak dengesini sağladı.</p>
				<p class="normal1">Eğildi.</p>
				<p class="normal1">Ayağının altındaki kova birden kaydı ve genç kadın dengesini kaybetti. Tırnaklarını taş duvarın aralıklarına geçirdi ve devrilmemek için dirseğini duvara yaslamak zorunda kaldı. Feneri tüm gücüyle sıktı. Kovanın kenarı duvarın diğer tarafına vurdu.</p>
				<p class="normal1">Biraz tehlikeli bir pozisyondaydı ama henüz zarar görmemişti. Yavaşça ağırlık merkezini dengelemeye gayret etti ve tekrar dikey konuma geldi. Yukarıda kimse yok gibiydi. Gerçekten de her yerden uzaktaydı.</p>
				<p class="normal1">Feneri suyun yüzeyine doğrulttu.</p>
				<p class="normal1">Simsiyah ve koyuydu.</p>
				<p class="normal1"><span class="ideitalik">Hayır, siyah değil, bakır renginde</span>. Ann gözlerini iyice kısarak ayrıntıları görmeye çalıştı. Dizleri acımaya başlamıştı ve kovanın kenarları baldırlarına batıyordu. Etrafını yeterince göremiyordu.</p>
				<p class="normal1">Devrilmemeye gayret ederek ipe iyice asıldı, kolunu uzatıp suya dokunabilmek için çömelmeyi denedi. Su buz gibiydi. Nefesi rüzgârın yaptığı etki gibi bir dalgalanmaya yol açtı ama ardından su hemen durgunlaştı.</p>
				<p class="normal1">Avucuna biraz su aldı ve ne olduğunu görebilmek için elini yukarı çekti.</p>
				<p class="normal1">Sıvı kırmızıydı.</p>
				<p class="normal1"><span class="ideitalik">Kan</span>! Ann dalgalanan suya dikkatle baktı.</p>
				<p class="normal1">Derinlerde bir şey hareket ediyordu.</p>
				<p class="normal1">Her şey çok çabuk oldu.</p>
				<p class="normal1">İri bir hava kabarcığı fokurdayarak patladı.</p>
				<p class="normal1">Aniden korkunç bir şekil suyun yüzeyine çıktı.</p>
				<p class="normal1">Beyaz bir el, açılmış soluk parmaklarıyla Ann'in üzerine sular sıçratarak kuyunun dibinden fırladı.</p>
				<p class="normal1">Ann haykırmaya başladı ve o anda devrileceğini anladı.</p>
				<p class="normal1">Bu yapışkan ve soğuk sıvının içine düşerken etrafındaki her şey etrafında dönmeye başladı.</p>

		</body>
</html>