<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_5"><br class="calibre4"/>   5   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">"Yakında tekrar mı cinayet işleyecek?" diye kükredi Tuğgeneral Toddwarth. "Bir bu eksikti! Yahu, burası ordu!"</p>
				<p class="normal1">Toddwarth sırtını Frewin'e dönerek, çadırları ve gemileri izlemek için pencereye yaklaştı. Uzakta, gri denizin üzerinde gemi bacaları, savaş gemilerinin kaptan köşkleri salınıyordu.</p>
				<p class="normal1">"Bak!" diye homurdandı. "Hareket etme fikri bile adamları tedirgin ediyor. Ve sen tekrar cinayet işlemeye hazırlanan birinden söz ediyorsun... Sana ne oluyor böyle? Karındeşen Jack efsanesinin mi peşindesin?"</p>
				<p class="normal1">"Seagull'a tayin edilmeliyim" diye ısrar etti Frewin. "Suçluyu yakalamadan önce hareket emri verilirse gemide olmak istiyorum. Adam orada. Bundan eminim."</p>
				<p class="normal1">"Madem bundan bu kadar eminsin, tutukla onu."</p>
				<p class="normal1">"Mantıksal bir çıkarsama yapıyorum. Ve bu da bana, katilin gemi mürettebatından biri olduğunu düşündürüyor. Nöbetçilerin nereden ve ne zaman geçeceklerini iyi biliyordu, bu nedenle her şeyi istediği gibi ayarladı, hiç hata yapmadan, acele etmeden. O, bu geminin adamı veya bu gemiye bindirilmiş askerlerden biri, bundan kuşkum yok.</p>
				<p class="normal1">Tuğgeneral bıyığını sıvazladı ve yeniden Frewin'e döndü:</p>
				<p class="normal1">"Ne yapabilirim, bir bakacağım. Ama lanet olsun, işlenmemiş cinayetlerden söz etmeyi kes! Sen Askeri Polis'sin müneccim değil!"</p>
				<p class="normal1">"Mesele müneccimlik değil Colin, çıkarsamalar. Başka bir insanın yaşamına son veren biri cinayet mahalline kendi karakterinin izini bırakır, tıpkı silahın üzerindeki parmak izleri gibi. Suç mahallerini okumayı bilmek yeterlidir. Ve benim geçen gece gördüklerim, caninin yaptığı işten gurur duyduğunu gösteriyor. Ve yaptığını tekrarlamaya hazır olduğunu!"</p>
				<p class="normal1">"Bunların hepsi laf salatası, masal! Çözmen gereken bir cinayet var, o zaman hadi yap bu işi ve lanet olsun, somut kanıtlardan faydalan, hayali olanlardan değil!"</p>
				<p class="indentmetin"> </p>
				<p class="normal1">Craig Frewin sabah saatlerinin sonuna doğru gerçekten de kovan gibi uğuldayan karargâhına döndü. Matters panolardan birini değişik raporlardan derlediği notlarla doldurmuştu bile. Şimdi de ikincisi üzerinde çalışıyordu.</p>
				<p class="normal1">Bütün nöbetçiler sorgulanmıştı ve hepsi de kesinlikle emindi: Şüphe çekici hiçbir şeye rastlamamışlardı. Bununla birlikte, gemiye fark edilmeden binmek mümkündü. Nöbetçilerin vazifesi, gemiden kaçmak isteyenleri, içki içenleri hizaya getirmekti, içeri gizlice girmek isteyenleri engellemek değil.</p>
				<p class="normal1">Kurbanın bölüğü, geminin ayrıcalıklı bölümüne, rıhtıma yakın kısmına yerleştirilmişti. Clauwitz zavallı adamın eşyalarını gözden geçirmişti. Rosdale'in gizlediği bir şey yoktu, sadece arkadaşlarının dediğine göre bir poker partisinde kazandığı bir sürü sigara paketi vardı. Hiç düşmanı yoktu, kimseyle kavga ettiği de görülmemişti. Kaybolduğu gece erkenden yatmaya gitmişti, daha sonra kimse onu görmemişti. Yatağı hiç bozulmamıştı, orada hiç yatmadığı belliydi. Askerlerin söylediklerine göre, pencerelerde parmaklık olmadığından dışarı çıkmak çocuk oyuncağıydı. Hepsi de kurbanın neşeli, şakacı biri olduğu konusunda hemfikirdi. Son derece sosyal biriydi ve üste birçok tanıdığı vardı, oyun masalarının vazgeçilmez simasıydı, özellikle de poker oyununda çok iyiydi. İki arkadaşı onun hakkında söylenenlere, izinlerde zamparalık yapmayı sevdiğini de ilave etmişti. Ve ranzada onun üzerinde yatan asker, genç adamın Lisa Hiburgh adındaki bir sekreterle kırıştırdığından şüphelendiğini söylemişti. Bu bilgi de soruşturma esnasında doğrulanmıştı. Clauwitz genç kadını ziyarete gitmişti. Kadının cinayetten haberi yoktu ve öğrendiğinde üzüntüsünden yıkılmıştı. Rosdale'in sevgilisi olduğu doğruydu. Hüngür hüngür ağlamış, neredeyse sinir krizi geçirmiş, Clauwitz de hemşireleri çağırarak onu dışarı çıkarmalarını istemişti.</p>
				<p class="indentmetin"> </p>
				<p class="normal1">Matters karatahtaya bu raporun ana hatlarını aktarırken, büyük harflerle "ROSDALE = ARKADAŞ CANLISI, ŞAKACI, DÜŞMANI YOK" yazdı. Ardından ilave etti: "ROSDALE'E TUZAK KURULURKEN LISA HIBURGH KULLANILDI MI?"</p>
				<p class="normal1">Frewin soruyu okurken, bir çene hareketiyle bunu beğendiğini belirtti. Matters onu sürekli şaşırtıyordu, çok çabuk öğreniyordu.</p>
				<p class="normal1">Eliot Monroe adlı, MP'de görevli bir başka asker, asık yüzü ve elinde not defteriyle içeri girdi.</p>
				<p class="normal1">"Üssün levazım sorumlusuyla görüştüm" dedi, not defterini Matters'a uzatarak. "Batıda, depoların arkasında çitlerle çevrilmiş çiftlikte hayvanlar varmış. Tavuk, domuz... İnanılacak gibi değil! Ama koç yok. Bu durumda koç başı oradan gelmiyor demektir. Ve askeri alanda bunu başka bir yerden temin etmesi de mümkün değil."</p>
				<p class="normal1">Frewin eline bir tebeşir alarak üzerine henüz hiçbir şey yazılmamış başka bir tahtaya "Katilin izin günü/cinayetten bir gün önce" diye yazdı.</p>
				<p class="normal1">"İzinlerin kaldırıldığını sanıyordum" dedi Matters şaşkınlıkla.</p>
				<p class="normal1">Frewin yüzünü buruşturdu.</p>
				<p class="normal1">"Stresten iyice kafayı yemesinler diye, sadece bir günlüğüne çıkış izni veriliyor; böylece şehre gidip bir şeyler alabiliyor, mektup atabiliyor ya da başka işlerini görüyorlar. Anlayacağınız her gün iki yüz asker 18.00'de geri dönmek şartıyla dışarıya çıkıyor. Hareket emri gece verilecek."</p>
				<p class="normal1">"Belki daha önce çıkmıştır" diye fikrini belirtti Monroe.</p>
				<p class="normal1">Frewin başını salladı.</p>
				<p class="normal1">"Hayır, koçun başı yeni kesilmişti. Onu çok yakından gördüm." Matters'a dönerek ilave etti: "Gemi subayına göre Seagull'da üç bölük asker ve gemi mürettebatı bulunuyor. Bu da aşağı yukarı altı yüz insan demek. Cinayetten kırk sekiz saat önce üsten ayrılma izni alanların tam listesini istiyorum, özellikle de sağ elini kullananları."</p>
				<p class="normal1">"Bu işle ben ilgilenirim" dedi Monroe hemen.</p>
				<p class="normal1">Frewin kollarını geniş göğsünde kavuşturdu. Çabuk ilerliyorlardı. Ama bu yeterli değildi. Hareket emrinin çok yakında verileceğini hissediyordu. O zaman, işlerinde ustalaşmış adamlarıyla birlikte olamayacaktı. Toddwarth'ın satır arasında söylediklerine göre fazla zamanı yoktu. Ayrıca tasalandığı başka bir konu daha vardı: Şu hemşireyi soruşturmak üzere, Clauwitz'i veya Forrell'ı görevlendirmek niyetindeydi. Genç kadın cinayetle neden bu kadar çok ilgileniyordu? Katilin profilini nasıl bu denli iyi çizebilmişti? Ama Frewin kararsızdı, çünkü vakitleri yoktu... Şu sırada onunla işbirliği yapmak daha iyi gibi görünüyordu. Genç kadın çok dikkatliydi ve bu onun işine yarayabilirdi.</p>
				<p class="normal1">Matters onu düşüncelerinden çekip aldı.</p>
				<p class="normal1">"Ya baş harfler, O.T. için ne yapayım? Gemide bulunanların listesini çıkarayım mı?</p>
				<p class="normal1">Frewin isteksizce onayladı. Bunun için yeterli zamanları olmadığını düşünüyordu.</p>
				<p class="normal1">"Buradan işe başlayalım... Ve acil bir durum olursa beni gelişmelerden haberdar edin, hastane binasında olacağım."</p>
				<p class="normal1">Bu sözleri söyler söylemez gözden kayboldu. Üzerinde bayrakların dalgalandığı meydana varana kadar çadırların arasından geçti. Hastanenin giriş holü deterjan kokuyordu. Frewin merdivene doğru ilerleyerek cilalı bir bankonun önüne vardı. Saçları griye çalan bir kadın başını ona doğru kaldırdı:</p>
				<p class="normal1">"Evet?"</p>
				<p class="normal1">"Tüm askerlerin tıbbi geçmişi hakkında dosya tutuyorsunuz, değil mi?"</p>
				<p class="normal1">Sormaktan ziyade, bilinen bir şeyin doğrulanmasını bekler gibiydi.</p>
				<p class="normal1">"Bu üste görevli olanların dosyaları var. Sonra her bölük, kendi askerlerini yöneten bir üsse bağlanıyor."</p>
				<p class="normal1">Frewin yüzünü ekşitti. Parmaklarını asabi bir tavırla bankoda tıkırdattı.</p>
				<p class="normal1">"Size bir bölük adı versem, dosyalarını temin edebilir misiniz?"</p>
				<p class="normal1">Sekreter cevap vermeden önce Frewin'in kolundaki şeride bir göz attı.</p>
				<p class="normal1">"Askeri dosyaları verebilirim, tıbbi geçmişler hakkındaki dosyalarsa bir hekimin iznine bağlı olarak verilebiliyor, üzgünüm."</p>
				<p class="normal1">"Benim aradığım, davranışlar üzerine alınmış notlar, psikiyatrik bir inceleme örneğin. Bunlar askeri dosyalarda mı, tıbbi dosyalarda mı bulunur?"</p>
				<p class="normal1">Kadın gözlerini iri iri açtı.</p>
				<p class="normal1">"Sanıyorum ki bu, duruma göre değişir..."</p>
				<p class="normal1">Frewin alnını sıvazladıktan sonra başını salladı. Vakit kaybediyordu. Sekretere teşekkür etti ve homurdanarak uzaklaştı. Aradığı askerin aykırı biri olduğunu düşünüyordu. Tuzak kurmak, güçlü bir delikanlıyı öldürmek, başını kesmek ve bunu bir hayvanınkiyle değiştirmek, özel bir ruh halini gerektirirdi. Dengesiz bir şuur, hazırlanmış, düşünülmüş, kurnazca bir yırtıcılık potansiyeli olmalıydı. Böyle bir asker, diğerlerinin arasında mutlaka ayırt edilirdi. Belki de amirlerince mimlenmişti bile. Tıbbi dosya bir işe yaramayacaktı, hiyerarşik labirentin içinde zaman kaybedecekti sadece. Mengeneyi sıkmak ve subayları sorgulamak gerekiyordu. Doğrudan.</p>
				<p class="indentmetin"> </p>
				<p class="normal1">Frewin açık havadaki yemekhane sıralarından birinde etli fasulyesini yerken, birkaç dakikadır kendisini aramakta olan Forrell'ı karşısında buldu.</p>
				<p class="normal1">"Bu öğleden sonra, Seagull'daki üç bölüğün askerleri gemiden çıkarılacak" dedi Forrell. "Subaylar askerleri genel bir yoklamaya tabi tutacak, en son izin alanları ve sağ elini kullananları, sizin istediğiniz gibi ayıracaklar. Albay, bunun gemide içi geçen askerler için iyi bir talim olacağını düşündü. Gemi mürettebatı da, küçük gruplar halinde güvertede aynı işleme tabi tutulacak. Bu arada birliklerin listesi hazırlanıyor, tüm isimler elimizde olacak."</p>
				<p class="normal1">"Çok iyi, haydi gidelim" diye ayağa fırladı Frewin, yemeğini yarıda keserek. Tatlı niyetine bir dilim ekmeği kemiriyordu.</p>
				<p class="normal1">Söylenti yayılmaya başlamıştı. Bir ölüden bahsediliyordu. Seagull'da işlenmiş bir cinayetten. Frewin ısrarlı bakışların üzerinde dolaştığını hissediyordu. Askeri Polis'in neden hareketlendiği biliniyor ve bu da insanların hoşuna gitmiyordu. Ölüm düşman taraftan gelmeliydi, içeriden değil.</p>
				<p class="normal1">Frewin tüm öğleden sonrayı, iki yüzer kişilik gruplar halinde üç bölük askerin önünden geçmesini seyrederek geçirdi. Bir yüzbaşı yoklama yapıyordu. Daha sonra son kırk sekiz saat içinde izin almış olanların diğerlerinden ayrılmaları isteniyordu. Frewin'e, bu izinlerin dönüşümlü olarak (önce bir bölük ve ardından diğerleri, bir takım ve diğerleri şeklinde) verildiği açıklandı. Sonuçta Frewin'in ilgi alanına giren, Raven Bölüğü'nün 3. ve 4. takımları, yani yetmiş asker oldu. Solaklar öne çıktığında ise bu sayı yirmi kişi daha azaldı.</p>
				<p class="normal1">Matters bu resmi geçidi zevkle izlerken, teğmenine çevirdikleri bu dolaptan tedirginlik duyup duymadığını sordu; suçlu işkillenebilir ve kendini solak gibi gösterebilirdi. Frewin gizemli bir ifadeyle gülümseyerek rıhtımı gösterdi.</p>
				<p class="normal1">"Zaten bu yüzden önce solakların öne çıkması istendi, sadece onlarla ilgilendiğimiz sanılsın diye. Adamlar birbirlerini tanıyorlar. Aralarından biri solak olmadığı halde kendini öyle gösterirse, bu eninde sonunda kulağımıza gelecektir. Bu konuda endişelenmeyin. Ve kendileri de bunu gayet iyi biliyor. Katil şu sırada aralarındaysa, kendini bu şekilde ele vermek istemeyecektir. Cinayet işlerken bu kadar dikkatli davranan biri için bu, son derece aptalca olurdu."</p>
				<p class="normal1">Yüzbaşı solakların gemiye dönmesini emredince herkes şaşırdı. Karşısında elli kişilik küçük bir grup kalmıştı. Frewin'e döndü:</p>
				<p class="normal1">"Tamam. Son kırk sekiz saat içinde izin alan ve sağ ellerini kullanan askerler işte burada. İsimlerini aldıktan sonra onları sorgulamaya başlayabilirsiniz."</p>
				<p class="normal1">Aynı işlem gemi mürettebatı için de yapıldı, ama bir işe yaramadı: Seagull'ın mürettebatından son kırk sekiz saat içinde hiç izin alan olmamıştı. Oklar şimdilik Raven Bölüğü'ndeki, izinli olarak çıkmış, sağ elini kullanan elli kadar askeri göstermekteydi. Frewin hepsini teker teker incelemeliydi. Vakti azalıyordu.</p>
				<p class="normal1">18.00'de Kovan'daki bürosunda önündeki dağınık notları ayıklarken içeri aniden Tuğgeneral Toddwarth girdi. Frewin'in yanına gelerek doğrudan konuya girdi:</p>
				<p class="normal1">"Bu gece Craig, bu gece demir alıyoruz."</p>
				<p class="normal1">Bir an öncesinde hareketliliğin hâkim olduğu çadıra buz gibi bir sessizlik çöktü.</p>
				<p class="normal1">"Ve isteğini yerine getirdim. Seagull'a biniyorsun."</p>
				<p class="indentmetin"> </p>
				<p class="normal1">İki saat sonra Kevin Matters sırt çantasının kayışlarını sıkıyordu. Bütün eşyaları paketlenmişti. Hareket emrini az önce almıştı. Saat 22.00'de Seagull'ın ön merdiveninde randevusu vardı. Teğmen Frewin istediğini elde etmişti. Ayrılmayacaklardı.</p>
				<p class="normal1">Soruşturma ciddiye alınıyordu.</p>
				<p class="normal1">Kevin yavaşça kamp yatağına oturdu. Gidiyorlardı işte. Hareket vakti sonunda gelmişti. İçini tuhaf bir his kaplamıştı. Korku mu? Heyecan mı? İlk saflarda olmayacağını biliyordu. İşi ateşle oynamak değil, adamları gözlemekti. Öyle ya da böyle, tüm bu askerler kısa süre sonra ölüm makinelerine dönüşeceklerdi. Kendisi de ölüm makinelerinin çobanına.</p>
				<p class="normal1">Kevin Matters bu düşünceyle irkildi. Organının sertleşmeye başladığını hissediyordu. İşte bu duyguyu –sinirsel değil de, cinsel uyarılmayı– açıklayamıyordu!</p>
				<p class="normal1">Tırnaklarını avuçlarına batırdı. Bunu düşünmemeliydi. Üzerine çullanan bu sağlıksız düşüncelerden kaçmalıydı... Çarpışan bedenler. Çıplak ten, haykırışlar... Hayır!</p>
				<p class="normal1">Matters yerinden fırlayarak soğuk su sürahisini kaptı. Yüzünü bol suyla ıslattı.</p>
				<p class="normal1">Görüntüleri temizlemek, zihnindekileri boğana, unutana kadar yıkamak istiyordu.</p>
				<p class="normal1">Derin bir nefes alarak gözlerini kapadı. Gözyaşları yanaklarından aşağı süzüldü. Kalbi hızla çarpıyordu.</p>
				<p class="normal1">Kamışı dikilmeye devam ediyordu.</p>
				<p class="normal1">Matters dişlerini sıktı. Heyecanını yatıştıramıyordu. Artan cinsel isteği yüzünden şakakları zonkluyordu. Bunun ne anlama geldiğini biliyordu. Aklı yavaş yavaş dürtülerine teslim oluyordu.</p>
				<p class="normal1">Aylar geçtikçe arzular daha yakıcı olmaya başlamıştı. Askeri üste, her şey belirginleşmişti. Başından beri iğrenç bir ihtiyaç olarak gördüğü duygularını tatmin ediyor ve bunu tekrarlamayacağına dair kendine söz veriyordu. Ama bir girdaba dönüşmüştü bu.</p>
				<p class="normal1">Ve bunun içinde boğuluyordu.</p>
				<p class="normal1">Ama bu akşam, hayır. Çok fazla insan vardı ortalıkta. Ne yapıp edip bu duygusunu engellemeliydi.</p>
				<p class="normal1">Matters dişlerini sıktı.</p>
				<p class="normal1">Çabuk hareket etmesi gerekiyordu. Çok geç olmadan.</p>
				<p class="normal1">Kapı vazifesi gören kumaş perdeye yönelerek, içeri kimsenin girmemesi için sıkı bir düğüm attı. Yeniden başlamasını engelleyecekti.</p>
				<p class="normal1">Kemerini açtı.</p>
				<p class="normal1">Organı serbest kaldığında, çılgınca bir özgürlük duygusuna kapıldı. Kamışı gölgede pıt pıt atıyordu.</p>
				<p class="normal1">Yakalayarak sıktı. Öylesine kuvvetli sıktı ki, parmak uçları bembeyaz kesildi. Ve şiddetle sıkmaya devam ederek mastürbasyon yapmaya başladı.</p>
				<p class="normal1">Etten bir mengeneyle sıkıştırılmış olmasına rağmen kamışından fışkıran sıvı, portatif masaya yayıldı. Nefes nefese, ağzından salyalar akarak gözlerini açtı.</p>
				<p class="normal1">Algıları mükemmeldi. Karanlığa rağmen ayrıntıları çok net seçebiliyordu.</p>
				<p class="normal1">Hızlı hızlı nefes alıyordu. Göğsü büyük bir güç duygusuyla şişiyordu. Ama kamışı hâlâ istiyordu. Arzusu henüz dinmemişti.</p>
				<p class="normal1">Birkaç dakika içinde, bu inatçı duygular tüm benliğini ele geçirecek ve başka hiçbir şey düşünmesine izin vermeyecekti.</p>
				<p class="normal1">Nefes nefese başını sallayarak aynı şeyi tekrar yaptı. Yeniden kendini tatmin etti. Hırsla.</p>
				<p class="normal1">Evet, farklı biriydi o. Bunu gayet iyi biliyordu.</p>
				<p class="normal1">Ama bunu daha ne kadar saklayabilirdi?</p>

		</body>
</html>