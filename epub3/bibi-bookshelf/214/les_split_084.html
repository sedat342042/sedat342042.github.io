<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_80"><br class="calibre4"/>   80   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Nöbet kulelerinin mazgallarının arasına oturmuş olan Ann, ayaklarını boşluğa sallayarak şatonun dibinde uzayıp giden ormanı hayranlıkla seyrediyordu.</p>
				<p class="normal1">Gökyüzü griydi, kendi ruh haline benzeyen bulutsuz bir gri. Şu anda kendisinden zamanın tadını tanımlaması istenseydi, bunu ilk önce baş döndürücü, daha sonra mide bulandırıcı bir lavanta kokusuna benzetirdi.</p>
				<p class="normal1"><span class="ideitalik">Risbi öldü</span>.</p>
				<p class="normal1">Bu sözcükler bir zafer çığlığı gibi gelmeliyken, genç kadının kalbinde acı bir iz bırakıyordu. Ona kendisinin kim olduğunu görme fırsatını vermişti, kendini aramaktan onu kurtarmıştı. Çocukluktaki yaralarından. Ann hiçbir zaman kötülüğe kapı açmamıştı, karanlıklarından tutup getirdiği, varoluşun yolunda sarsılmış ve altüst olmuş küçücük bir kızcağızdı. Bu sendeleyişler ona yolunu kaybettirmişti. Yaralı küçük kız kendisini erkeklere vererek, babasında bulamadığı sevgiyi onlarda bulacağını sanmış ve kadın da, kendisine hayat veren adamın kafasını parçaladığı için kendisini affedebilmenin yollarını aramıştı. O bitki ölmüş müydü? Ann bunu bilmiyordu ve aldırdığı da yoktu. Hayatı onun yüzünden uzun süre aksamıştı. Şimdi doğrulmanın vaktiydi. İçinde bir canavar yoktu, Risbi ona bunu göstermişti. Hiç olmazsa bu konuda yanılmamıştı. Katilin ruhunu izlemek, tabiatı hakkında kendisini aydınlatmıştı. Ortak hiçbir noktaları yoktu.</p>
				<p class="normal1">Ve tuhaf bir şekilde, Ann bu ufak tefek adamı tamamen anlayamadığı için kendisini üzgün hissediyordu. Öldürmek üzerine itirafı kafasını karıştırmıştı. Toplumun insanı köleleştirdiği görüşü kendisininkine çok yakındı. Yaralanmış çocukların ortak noktası bu olabilir miydi?</p>
				<p class="normal1">Ölürken Risbi sırlarını da birlikte götürmüştü, artık hiçbir zaman onun özünü yakalama fırsatları olmayacaktı. Gavin Tomers'ı neden bir kadın çorabıyla boğmuştu, kadınlardan o denli nefret etmesine rağmen? <span class="ideitalik">Kışkırtma amaçlı mı? Bunu yapıp yapamayacağını görebilmek için mi? Veya MP'yi fazladan bir yanlış ize sevk etmek maksadıyla mı?</span> Harris ile Tomers'ı kendisine nasıl çekebilmişti? Ann derinleştirilmiş bir soruşturma yapılırsa, onların da eşcinsel eğilimlerinin ortaya çıkacağını düşünüyordu. Böylece katil onların istediği yere gelmesini sağlamış olmalıydı. Soruşturmanın bu kısmı sumen altı edilecekti, ordu yiğit erkek savaşçılarından bu şekilde bahsedilmesine izin vermezdi. Ahlak anlayışında daha gidilecek çok yol vardı.</p>
				<p class="normal1">Kafasına yüzlerce soru üşüşüyordu.</p>
				<p class="normal1">Top sesleri uzakta yankılanırken içlerinden biri üste çıkıyordu.</p>
				<p class="normal1">Bu yaşananda savaşın payı ne kadardı? Başka Risbi'ler olacak mıydı? <span class="ideitalik">Mutlaka.</span></p>
				<p class="normal1">Ama savaş mı Risbi'nin dengesizliğini tetiklemişti? Elbette bir insanın böyle bir uçuruma yuvarlanabilmesi için kişiliğinin çok bozuk olması gerekirdi ama savaş ve vahşet de bu kişiliği sarsmış olabilirdi.</p>
				<p class="normal1">Askeri kıyımlarla yüz yüze gelen birçok insan, yaşamlarının sarsıldığını görüyordu. Ölüm korkusu esas itibariyle savaş meydanlarında yeşeriyordu ve insanlar öldürmeye yönelik korkuları yok olana kadar bu korkularla mücadele ediyorlardı. Öldürmek mekanikleşiyordu. Savaş ölümün sanayileştirilmiş bir ayiniydi. Medeniyetin zihinlere döşemeye gayret ettiği güvenlik bariyerlerini yok etmekti. Ve insanları tekrar ortaya çıkan en ilkel güdüleriyle, hayatta kalma güdüleriyle baş başa bırakıyordu. Yaşamak için öldürmek. Askerler, bir arada yaşamanın gereği olan temel kıstasları yok etmeyi, insanın ilkel içgüdüleri üzerinden öğreniyorlardı. İnsan toplumsal yaşamda güdülerine gem vurmak zorundaydı. Öfke, korku, şiddet hepsi başka bir yere yönlendirilmeliydi. Savaş, hiç sorgulamadan öldürmenin anahtarıydı. Böylece ilkel güdüler tekrar ortaya çıkıyordu. Yaşam ile ölüm, cesaret ile korku, öfke ile arzu birbirinden ayrılamazdı.</p>
				<p class="normal1">Risbi hepsini birbirine karıştırmıştı. Birçok çaresiz insanın yaptığı gibi. Ann, Hriscek'i düşündü. Savaş alanında vicdanının sesini hiç dinlemeden rahatlıkla öldürebilirdi ama sadece bununla kalmayıp, diğer yaşam fonksiyonları da aynı şekilde rayından çıkmıştı. Öfkesinden ve meraklarından ötürü Ann'i ormanda kovalamıştı. Ya dini inançlarından ötürü, cinsel eğilimlerinden utanarak kendinden nefret eden şu zavallı Matters'a ne demeliydi? İnsanı tüm karmaşıklığıyla kabul etmemesi, bu sistemin en dehşet verici aksaklığı değil miydi?</p>
				<p class="normal1">Ann şimdiye kadar kendisinin de Matters gibi tepki verdiğinin farkına vardı. Diğerleri gibi davranmadığı için, arzuları toplumun arzularına uygun olmadığı için, kendisini bir canavar gibi görmüştü. Arzularından korku duymuş, kendisinden nefret etmişti, tıpkı Matters gibi. <span class="ideitalik">Başkalarına</span> öfke duysaydı, nefret etseydi, o da Risbi gibi mi olacaktı? İnsan, evrimin basamaklarındaki bir <span class="ideitalik">çocuktu</span> henüz. Kendini evrilmiş sanan vahşi bir hayvandı. Beyni yıkanan insan kendisinin üstün güçlere sahip olduğuna inanıyordu, oysa geçici olarak, besin zincirinin en tepesinde olan bir yırtıcıdan başka bir şey değildi. Medeniyet, insanın içgüdülerinden gelen baskıyı hafiflettiği iddiasında olsa da, savaşlar o denli hayvancaydı ki, her varlığın içinde bunun sürüp gitmesine katkıda bulunuyordu. İnsanlık bir barut fıçısının üzerinde uyuyordu. Bir gün ilkel güdüler tekrar ortaya çıkarsa? Aşılamayan anlaşmazlıklar yüzünden medeniyetin ahlaki setleri çökerse? O zaman ne olacaktı? İnsanlar birbirlerini yok etmeye başlayacaktı. Bu takatsiz iki ayaklının diğer türlerin üstesinden gelmesine katkıda bulunan ve içinde uykuya yatmış olan ilkel yırtıcılar tekrar sahneye çıkacaktı. Yırtıcıların uyanışı amansız olurdu. Onlarca yıl mı? Asırlarca mı? Evrim ölçeğinde dikkate alınmayacak kadar küçük bir zaman birimi de olsa, sonuçları dramatik olurdu. Dünya çapında bir katliam. Bir egemenliğin sonu.</p>
				<p class="normal1">Çünkü medeniyet, kendi menfaatleri için birkaç kişi tarafından yönlendirilen bir sistemdi ve kof bir kibire dayanıyor, iktidarı korumak adına azınlık, çoğunluğa hükmediyordu. Doğuşundan itibaren savaşlarla korunan bir medeniyet. Kendi çelişkilerine kör bir medeniyet: Değerlerini korumak için insanın en ilkel güdülerini kullanırken, dizginlenmiş vasıflarıyla da ona en iyi yaşamı sunma vaadinde bulunuyordu. <span class="ideitalik">Evet, insanın krallığında çürümüş bir şeyler var,</span> diye düşündü Ann. <span class="ideitalik">Hep bir yönetme tutkusu. Denetim altında tutmak. Diğerlerinin üstüne çıkmak. Bu, insanın içinde var. Ve hangi medeniyet modeli olursa olsun, sırası geldiğinde bu bireyci yaklaşımlara alet oluyor.</span></p>
				<p class="normal1">Evet, belki Risbi savaşın kendisini bozmasına izin verdi.</p>
				<p class="normal1">Ya da o bir uyarı.</p>
				<p class="normal1">Grubu yanlış bir dinamikten geri döndürmek için bireyden gelen bir mesaj.</p>
				<p class="normal1">Ann artık ne düşüneceğini bilemiyordu. Hiçbir kesinlik yoktu, sadece bir önsezi. Güdülere dayalı böylesi bir davranışın boy göstermesi rastlantısal olamazdı. Bu gibi davranışlara çok fazla rastlamamıştı ama bu sapmaların kendi içlerinde bir dinamiği olduğunu seziyordu. Ve tabiat bu tür saldırgan ve marjinal şemaların düzenlenmesine ve kendilerini çoğaltmasına izin vermeyecek kadar mükemmeldi. Sadece yok edici bir hayvanın yeryüzünde yeri yoktu. Gelişmiş olan her türün, bunun için iyi bir nedeni vardı.</p>
				<p class="normal1">Bu türden yırtıcılar ve Risbi bir uyarı mahiyeti taşıyordu.</p>
				<p class="normal1">İnsanlık bunu görmezden gelmeye devam etse de.</p>
				<p class="normal1">Ann rüzgârın dalgalandırdığı bir saç tutamını kulağının arkasına itti.</p>
				<p class="normal1">Frewin bu tecrübeyi paylaşıyordu. Ann onunla birlikteyken kendisini daha az yalnız hissediyordu. Bir yoldaş bulmuştu.</p>
				<p class="normal1"><span class="ideitalik">Karısının hayaletinin peşini bırakmadığı bir yoldaş.</span></p>
				<p class="normal1">Ann içini çekti.</p>
				<p class="normal1">Şimdi sırada ne vardı? Endişeleri ve şüpheleri arasında yine gidip gelecek miydi? <span class="ideitalik">İki kişi birbirini dengeler</span>. Oysa Frewin'i sevemezdi. Hiçbir dini inancı olmadığını ileri süren ve ölmüş karısına mektuplar yazan bu Frewin'i. Onları birbirine bağlayan onca şey olmasına rağmen onu sevmemeliydi.</p>
				<p class="normal1">Zayıf bir umut gibi, göğsünde sıcak bir duygu belirdi. Frewin onu bu gece ormana çağırmıştı. Acaba ne söyleyecekti?</p>
				<p class="normal1">Ona nasıl bakacaktı.</p>
				<p class="normal1">İşte Ann'i en çok endişelendiren bu gelecekti. Savaşın, insanlığın ve onun getireceği tehlikelerin ötesinde.</p>
				<p class="normal1">Dört elle sarılacakları bir gelecek.</p>
				<p class="normal1">Sessizliklerden artık korkmamak için.</p>

		</body>
</html>