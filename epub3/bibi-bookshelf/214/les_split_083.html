<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_79"><br class="calibre4"/>   79   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Ann, Frewin'i korumak için ters dönerek el bombasının üzerine yattı.</p>
				<p class="normal1">Düşünmeye fırsatı olmadı.</p>
				<p class="normal1">Gözleri kapandı.</p>
				<p class="normal1">Sarsıntı olmadı, patlama da. Sadece Risbi'nin dudaklarından çıkan bir nefes. Gözlerini açtı ve katilin sağ ayağının kasıldığını gördü. Sonra Risbi hareketsiz kaldı.</p>
				<p class="normal1">Frewin ayağa kalktı, giysilerinden kırmızı bir sıvı akıyordu. Elleri de bu kırmızı sıvıyla kaplıydı.</p>
				<p class="normal1">Patlama gelmedi.</p>
				<p class="normal1">Ann el bombasının da patlamadığını fark etti.</p>
				<p class="normal1">Acaba...</p>
				<p class="normal1">Oturarak küçük yuvarlak bombaya baktı.</p>
				<p class="normal1">Fıçı deliklerinden akan şarap el bombasının etrafını sardı.</p>
				<p class="normal1">Frewin, Ann'in ayağa kalkmasına yardım ederek kelepçelerini çıkardı.</p>
				<p class="normal1">Genç kadın ağlamıyor, korkudan titremiyordu da.</p>
				<p class="normal1">Bu, sarsıntının bir etkisi miydi, yoksa hayatta kalmanın verdiği mutluluk ile yaşadığı korku dolu anlar arasında geçici bir denge mi? Az sonra büyük bir çöküşe gireceği kuşkusuzdu, buna hazır olmalıydı. Dibe kadar yuvarlanacaktı. Ancak o zaman kendisini yeniden inşa etmeye başlayabilirdi.</p>
				<p class="normal1">Bileklerini ovuşturdu. İlk yapmak istediği şey Frewin'e sarılmak ve onu öpmekti.</p>
				<p class="normal1">Teğmen genç kadına dikkatle bakıyordu. Bir kibrit çöpünü kırar gibi Risbi'nin boynunu kırmıştı. Ve şimdi karmakarışık saçlarıyla bu dev adam, ne yapacağını, ne yapması gerektiğini görmek için Ann'e bakıyordu.</p>
				<p class="normal1">Ann onun vicdan azabı duymadığını anladı. Risbi'nin boynunu bir saniyede, hayatının en belirleyici saniyesinde kırmıştı.</p>
				<p class="normal1">Bu kas dağını etkileyen tek şey küçük sarışın kadındı. Onun davranışını bekliyordu, büyük bir gerginlikle.</p>
				<p class="normal1">Bedeninden hayvani bir şeyler fışkırıyordu. Ann eriyip gittiğini hissetti. Bunun nedeni onu kurtarmış olması mıydı? Risbi'nin biraz önce söylediği bir sözü hatırladı.</p>
				<p class="normal1">Frewin az önce öldürmüştü ve ondan fışkıran ilkellikti, hayvani bir ilkellik. Kadim zamanlardan çıkıp gelen, cinsellik kadar ilkel bir şey.</p>
				<p class="normal1"><span class="ideitalik">Hayır, bu çok saçma, Frewin bir cani değil...</span> Ann onu öpmek istedi ama birden duraksadı.</p>
				<p class="normal1">Mektuplar.</p>
				<p class="normal1">Karısına yazdığı tüm mektuplar aklına geldi.</p>
				<p class="normal1">Ann onun yanağını okşamakla yetindi ve başını öne eğdi.</p>
				<p class="normal1">Daha sonra çıkışa yöneldi.</p>

		</body>
</html>