<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_6"><br class="calibre4"/>   6   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Craig Frewin, takımlarına doğru koşturan iki çavuşu itti. Gemiye binmek için rıhtıma doğru koşturan bu insan dalgasının aksi yönüne doğru yürümeye çalışıyordu. Hastanenin güney girişine vardı; bohçalarını yüklenmiş, dışarı çıkan iki hemşireyi neredeyse yere deviriyordu.</p>
				<p class="normal1">Hareket emri verildiğinden beri resepsiyonda bile bir hareketlilik vardı. Tüm holde oraya buraya koşturan ayak sesleri yankılanıyordu.</p>
				<p class="normal1">Frewin resepsiyonda duran kıza "Ann Dawson'a bir mesaj iletebilir misiniz?" dedi.</p>
				<p class="normal1">"Kendi katında olmalı, oraya..."</p>
				<p class="normal1">"Buna vaktim yok." Genç kıza Ann'in isminin yazılı olduğu bir zarf uzattı. "Çok önemli" dedikten sonra çıkışa yöneldi.</p>
				<p class="normal1">Mektubunda ondan hazırlıklı olmasını istiyor, şüphelilerin listesini çıkardıktan sonra ona da listeyi göndereceğini söylüyor ve bu kişilerin askeri ve tıbbi dosyalarının acilen temin edilmesinde ona güvendiğini belirtiyordu.</p>
				<p class="normal1">Mektubunu, onunla daha uzun süre çalışamadığı için üzüldüğü şeklinde yorumlanabilecek, beceriksiz bir teşekkür cümlesiyle bitirmişti. Aslında Frewin, onu tanımak için yeterince vakti olmadığı ve genç kadının esas niyetini öğrenemediği için üzülüyordu.</p>
				<p class="normal1">Dışarı çıktığında, limanda yeniden üniformalı kalabalıkla karşılaştı.</p>
				<p class="normal1">Bölükler ve takımlar halinde toplanmış binlerce asker, kendilerini götürecek gemilerin önünde bekliyordu. Ter, mazot ve benzin kokularına, gemilerin gövdelerine düzenli aralıklarla vuran denizin hoş kokusu karışıyordu. Askerlerin birkaç gün önce bindiği Seagull'ın önü bile pek sakin sayılmazdı. Genelkurmay son dakikada gemiye iki bölüğün daha yerleştirilmesine karar vermişti.</p>
				<p class="normal1">Adamların sessizliği Frewin'i etkiledi.</p>
				<p class="normal1">Birçoğunun kararsız bakışları yanındakinin sırt çantasındaydı; birbirlerine bakmıyorlardı bile. Kafaları çok meşgulmüş gibi ağızlarını bıçak açmıyordu. Boğazları düğümlenmiş, kalpleri gümbür gümbür atarken, içinde bulundukları ana saplanıp kalmışlar, gemilere binenlerin koşturmalarını izliyorlardı. Hepsi de akşamın tadını çıkarmaya çalışıyordu, çünkü sabah olduğunda barut kokusu ve silah sesleriyle karşılaşacaklarını, bedenlerini terk eden ruhların ufuk çizgisinde acıklı halkalar oluşturarak gökyüzünü lekeleyeceğini ve bunun sonsuza kadar belleklerinden çıkmayacağını biliyorlardı... Tabii hayatta kalmayı başarabilirlerse.</p>
				<p class="normal1">Frewin, Seagull'ın güvertesine çıktığında, Matters'la birlikte kalacağı minicik bir kamara gösterdiler ona. Matters'ın eşyaları hamağın dibine yığılmış olsa da kendisi ortalarda görünmüyordu.</p>
				<p class="normal1">Gerilim had safhadaydı, binlerce asker büyük bir heyecan yaratarak etrafta koşturuyor, bu telaşlı hareketlilik midelerin düğümlenmesine, bağırsakların burulmasına yol açıyordu. Frewin'e, metal duvarlarda çakacak en küçük bir kıvılcım, etrafı yakıp kül edebilirmiş gibi geliyordu. Güverteye dönmek için koridordan geçti ve son sandıkların çıkarıldığı bir merdivenin başına vardı. Yukarı çıktığında, güvertenin üçte ikisinin tıklım tıkış dolduğunu gördü. Küpeşteye yaslanarak, üniformalı askerlerin karınca sürüsü gibi oradan oraya koşturduğu limanı yukarıdan izledi. Yeterince aydınlatma olmadığı için yüzleri seçemiyordu. Üstelik sadece ön merdivenden çıkan kalabalığı görebiliyordu, arka merdiven çok uzaktaydı ve amber renkli bir karanlığa bürünmüştü.</p>
				<p class="normal1">Bir güverte astsubayı yanına gelerek onu selamladı.</p>
				<p class="normal1">"Teğmenim, korkarım ki aşağı inmeniz gerekecek, seyir güvenliği bunu gerektiriyor."</p>
				<p class="normal1">"Evet, bu bana da söylenmişti" diye mırıldandı Frewin. Boğazını temizleyerek duruşunu dikleştirdi. "Ama ben Askeri Polis'tenim ve bir soruşturma yürütüyorum. Şimdilik burada kalmam gerekiyor."</p>
				<p class="normal1">Frewin'in rütbesinden keyfi kaçan ve nasıl davranması gerektiğini bilemeyen astsubay durumu kabullenmeyi tercih etti.</p>
				<p class="normal1">"Tamam o halde..."</p>
				<p class="normal1">Frewin'e kısa bir bakış attıktan sonra yeni gelenlerin geminin alt bölümlerine yöneldiğinden emin olmak için geri döndü.</p>
				<p class="normal1">Frewin bir sürü yabancı yüz arasında boşuna Matters'ı ararken, kollarındaki beyaz bantlarda Kızılhaç işareti bulunan bir grup erkeğin, yanlarında hemşirelerle iskelenin başına geldiğini gördü. Başhekim gemi görevlisine bir kâğıt uzattı ve tüm ekip merdiveni tırmanmaya başladı. Frewin, etrafına meraklı bakışlar atan Ann Dawson'ı fark etti. Hızla yürüyerek, güverteye henüz adım atmış olan genç kadına yetişti. Bir güverte astsubayı, başhekimin kâğıtlarını tekrar inceledi ve kendi listesiyle karşılaştırdı.</p>
				<p class="normal1">"Burada ne işiniz var?" diye sordu Frewin.</p>
				<p class="normal1">Ann bakışlarını ona çevirerek gülümsedi.</p>
				<p class="normal1">"Kendimi Seagull'a tayin ettirdim" dedi, kendinden hoşnut bir tavırla. "Gemideki bölüklerden birinde görev alacağım. Hangisi olduğunu henüz bilmiyorum."</p>
				<p class="normal1">Frewin büyük bir dikkatle onu izliyordu.</p>
				<p class="normal1">"Askerlerle gideceğinizi bilmiyordum" dedi, kısa bir sessizlikten sonra.</p>
				<p class="normal1">Genç kadının bakışları keskinleşti. Beyaz kepine rağmen sarı bukleleri rüzgârda uçuşuyordu.</p>
				<p class="normal1">"Müsaadenizle teğmen, benim hakkımda bilmediğiniz birçok şey var. Size söylemiştim: Bu soruşturmada yanınızda olmak istiyorum."</p>
				<p class="normal1">"Bu da ne demek..."</p>
				<p class="normal1">Astsubay, Frewin'in sözünü kesti:</p>
				<p class="normal1">"Matmazel burada kalamazsınız, aşağı inmeniz gerekiyor. Haydi, acele edin! Arkadaşlarınızı takip edin."</p>
				<p class="normal1">Bu sözlerin hemen ardından, sıhhiye personelinin geçtiği kapıya doğru sertçe itti hemşireyi.</p>
				<p class="normal1">Ann, dudaklarında gizemli bir gülümsemeyle gözlerini Frewin'e dikti.</p>
				<p class="normal1">Bir saatten kısa sürede herkes gemiye yerleştirilmişti. Son sandıklar da içeri alındıktan sonra Seagull demir almaya hazırlandı.</p>
				<p class="normal1">Matters'ın çoktan kamaraya gitmiş olduğunu düşünen Frewin, onu göremediği için endişelenmedi.</p>
				<p class="normal1">Seagull demir alırken gökyüzü aniden aydınlandı. Geminin etrafındaki sular köpürdü, demir gövde titredi. Bacalardan, çelik bir ahtapottan yayılan mürekkep gibi koyu bir duman yükseldi ve rıhtım yavaşça uzaklaşmaya başladı. Bir deniz canavarının çığlığına benzeyen, kulakları sağır edici bir siren sesi havayı deldi. Diğerleri birbiri ardına ona cevap verdi.</p>
				<p class="normal1">Bir asker, kaptan köşkündeki yerini alarak boru çaldı. Melankolik melodisi, hava akımı olması için açık bırakılmış lombozlardan yüzlerce kulağa ulaştı.</p>
				<p class="normal1">Frewin, karanlıkta askeri limandan kalkan, su kesimi çizgileri denize gömülmüş, cephane ve asker dolu firkateynlerin, kruvazörlerin, destroyerlerin ve mayın toplayıcıların sudaki balesini izliyordu.</p>
				<p class="normal1">Armadanın limandan çıkarak denize açılması yarım saati buldu ve motorlar tam güç çalışmaya başladı. Rüzgârın esintisi koridorlarda hissediliyordu artık. Boru sustu. Lombozlar kapatıldı ve gerçek seyir başladı.</p>
				<p class="normal1">Gündoğumu, patlamaların gözündeki gibi önce bembeyaz olacak, sonra lal rengini alacaktı.</p>
				<p class="normal1">Frewin kıyıdaki ışıklar belli belirsiz noktalara dönüşünce küpeşteden uzaklaştı.</p>
				<p class="normal1">Hayatta kalabilmek için öldürmek zorunda olan bu kadar adamın içinde, gerçek bir katilin, işkence etmekten zevk alan birinin olduğunu aklından çıkaramıyordu.</p>
				<p class="normal1">Onu nasıl ortaya çıkaracaktı? Birkaç saat sonra gemidekiler dağınık takımlar halinde kâbus dolu plajlara ineceklerdi. Düşman ateşi altında dört bir yana dağılacaklardı. Frewin nasıl bir yol izlemeliydi?</p>
				<p class="normal1">Sonuç olarak, bu karmaşanın içinde bir ipucu bulabilmesi için adamın harekete geçmesini beklemekten başka yolu yoktu.</p>
				<p class="normal1">Yeni bir cinayeti beklemek zorundaydı.</p>
				<p class="normal1">Çaresizlik içinde yumruklarını sıktı.</p>

		</body>
</html>