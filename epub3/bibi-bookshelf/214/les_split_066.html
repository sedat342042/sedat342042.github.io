<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_62"><br class="calibre4"/>   62   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Sabahın aydınlığı soluktu, birbirlerini öldüren insanların korkunç dünyasına ışık vermek istemiyor gibiydi.</p>
				<p class="normal1">Frewin gerideki üsten kendisine bir cip tahsis ettirmişti ve uçsuz bucaksız görünen yolda son sürat ilerliyordu. Ara sıra ters yönden gelen mühimmat kamyonlarıyla karşılaşıyor ama etrafındaki manzara –alabildiğine uzayıp giden orman– hiç değişmiyordu. Üç saatlik bir sürüşten sonra kampa vardı. Buradaki ara yollar karla karışık çamurla kaplıydı. Ön cephelerden gelen yaralılar burada toplanıyor ve mekanize birliklerin akaryakıt ihtiyaçları sırayla gideriliyordu. Kan kokusu akaryakıt kokusuna karışıyordu. Frewin'in midesi bulandı. Bünyesi, etrafa sinmiş benzin kokusunu tümüyle reddediyordu. İki çadırın arasına saklanıp midesi iyice boşalana kadar kustu. Kilisenin anısı içine işlemişti. Cehennemden bir yarık açılmış gibi, topraktan fışkıran alevler gözünün önünde canlandı.</p>
				<p class="normal1">Boyutlarıyla hangardan farksız, elli çadırdan oluşan hastaneye ulaştı. Durumlarına göre, ya evlerine ya da siperlere geri yollanacak en az bin yaralı toplanmıştı buraya. Teğmen, aradığı kişiyi bulmak için bunca yolu tepmiş ama yarım saatin sonunda hâlâ bir sonuç elde edememişti. Biraz önce kendisine gösterilen sağlık ekibinden bir subaya seslendi:</p>
				<p class="normal1">"Hemşire Ann Dawson'ı arıyorum, onu nerede bulabileceğimi biliyor musunuz? Binbaşı Callon'ın seyyar sağlık ekibinde çalışıyor."</p>
				<p class="normal1">Subay cevap vermeden önce bir süre onu süzdü.</p>
				<p class="normal1">"Evet, galiba biliyorum... Doğru, Binbaşı Callon ekibiyle birlikte bu sabah geldi. Onları B yolunun sonunda, harekât bloklarının yakınında bulabilirsiniz sanıyorum."</p>
				<p class="normal1">"Teşekkür ederim." Frewin bir an durdu ve "Nereden geldiklerini biliyor musunuz?" diye sordu.</p>
				<p class="normal1">"Hiç fikrim yok, kendilerine nerede ihtiyaç varsa oraya gidiyorlar, daha ziyade ön cephelerin yakınına. Şimdi acelem var, özür dilerim."</p>
				<p class="normal1">Frewin ona bir kere daha teşekkür ederek subayın gösterdiği yöne doğru yürüdü. Beş dakika sonra nihayet Ann'i görebildi. Bir tarafı tamamen açık bir çadıra giriyordu. Ensesinde toplanmış sarı saçı, kararlı ama yumuşak ifadesi, zarif ve uyumlu hareketleriyle yine çok güzeldi. Frewin yanına yaklaştı. Genç kadın yedek ilaç kutularını bir rafın üzerine diziyordu.</p>
				<p class="normal1">"Günaydın" dedi Frewin biraz tedirgin bir ses tonuyla.</p>
				<p class="normal1">Ann arkasını dönmedi; tek kolu bir an havada kalakaldı. Daha sonra işini tamamlayarak yüzünü ona çevirdi. Ağzını açmadan dikkatle teğmeni inceledi. Bakışları buz gibiydi. Ne şaşırmış ne de endişelenmişti; kişiliği göz önünde bulundurulursa bu pek iyiye işaret değildi. Frewin konuşarak yumuşatabilecekleri esaslı bir öfke nöbetini kayıtsızlığa tercih ederdi.</p>
				<p class="normal1">"Larsson ile Conrad öldü" diye açıkladı.</p>
				<p class="normal1">Genç kadının haberi sindirmeye gayret ederken göz kenarlarının kırıştığını fark etti. Ama ardından kollarını göğsünde kavuşturdu, yine kötüye işaret.</p>
				<p class="normal1">Ann soğuk bir ifadeyle "Bütün bu yolu bana bunu söylemek için mi kat ettiniz?" diye sordu.</p>
				<p class="normal1">"Öldürüldüler. Yazın işlenen cinayetler hakkında çok şey bilen biri tarafından. Siz bunları başkasıyla..."</p>
				<p class="normal1">"Sözünüzü hemen kesiyorum teğmen! Bunlar hakkında kimseyle görüşmedim. Burada herkes beni yanına fazla yaklaşılmaması gereken tatlı kaçık olarak görüyor. Bir <span class="ideitalik">kız</span> arkadaşım var ve bu tip şeyleri dinlemekten hiç hoşlanmıyor. Her gün yaşadığımız dehşet ona yetip de artıyor bile. Dolayısıyla hayır, bu bilgiler benden çıkmadı."</p>
				<p class="normal1">Frewin yavaşça başını salladı.</p>
				<p class="normal1">"Ben de öyle düşünüyordum. Tekrar başladı Ann. Aynı kasaplık, aynı kanın lisanı. Aynı kişi olduğuna eminim."</p>
				<p class="normal1">"Ne istiyorsunuz? 'Sizde olmayan kadınca bakışı' hizmetinize vermemi mi? Daha sonra beni bir kenara fırlatmanız için mi? Bir kere daha düzdükten sonra?"</p>
				<p class="normal1">"Bu sefer doğruca bize saldırıyor. Çevresinde avlanmıyor, onu avlayanların peşinde."</p>
				<p class="normal1">"Yani? Ne dememi bekliyorsunuz? Yazık olduğunu mu? Adamlarınız için üzgün olduğumu mu? Aslında üzgünüm. Başınız sağ olsun. Lanet savaş!"</p>
				<p class="normal1">"Ann, çok şey biliyor, tedirgin edecek kadar çok şey biliyor. Ve soruşturma esnasında sizinle birlikteydik."</p>
				<p class="normal1">"Artık büyük bir kızım. Kendimi koruyabilirim."</p>
				<p class="normal1">"Bunu yapanın elinde çok fazla imkân var, her şeyi yapabilir. Bizimle beraber olduğunuz takdirde daha güvende olursunuz."</p>
				<p class="normal1">"Sizden iki yüz kilometre uzaktayım ve beni ormana götürmeyi mi teklif ediyorsunuz, onun yanı başına? Bu, kendimi canavarın ağzına atmak olmaz mı?"</p>
				<p class="normal1">"Şeytani biri ve çok hesaplı, buraya kadar gelmenin bir yolunu bulacaktır. Hep beraber olmamızın daha iyi olacağını düşünüyorum."</p>
				<p class="normal1">Frewin ona iyice yaklaştı.</p>
				<p class="normal1">"Nerede olduğumuzu biliyor musunuz?" diye şaşkınlıkla sordu.</p>
				<p class="normal1">Ann'in bu konuda bilgisi olması onu hayrete düşürmüştü.</p>
				<p class="normal1">Ve birdenbire gurur duvarı yerle bir oldu, Ann geri geldi. Frewin'in daha önce tanıdığı duygulu ve gerçek kadın.</p>
				<p class="normal1">"Siz ne sanıyorsunuz? Her şeyi birdenbire silebileceğimi mi? Elbette biliyorum. Bilgiler alıyorum, uzaktan da olsa sizi takip ediyorum. İki senedir bu anı, bu tür bir soruşturmaya katılmayı bekliyordum."</p>
				<p class="normal1">"Ama neden?"</p>
				<p class="normal1">Ann kahkahayı bastı.</p>
				<p class="normal1">"Bunu bana siz mi soruyorsunuz? Çok iyisiniz doğrusu! Kendisi hakkında tek söz etmeyen 'gizemli Teğmen Frewin' ve aramızda geçen bunca şeyden sonra benden itiraf bekliyorsunuz!"</p>
				<p class="normal1">Genç kadın şaşkınlıkla başını sallıyordu. Frewin içini çekti.</p>
				<p class="normal1">"Üzgünüm" diye kabullenmek zorunda kaldı. "Ben..."</p>
				<p class="normal1">Ann hiç geri adım atmadan devam etti:</p>
				<p class="normal1">"Asıl kötüsü ne biliyor musunuz? Size her şeyi söylemeye hazırım. Ama beni tekrar soruşturmaya dahil edeceksiniz. Sonuna kadar. Koşullar ne olursa olsun. Suçlunun sorgulanmasına katılacağım. Hiçbir kısıtlama olmayacak."</p>
				<p class="normal1">Frewin tereddüt etti. Genç kadının işe kendini nasıl verdiğini ve doğru sonuçlar çıkardığını gayet iyi biliyordu. Buna çok ihtiyaçları vardı. Acil olarak. Böylece Ann onlarla beraber olacaktı. İki yüz kilometrelik mesafe konusunda haklı olsa bile, Frewin katilin buraya gelerek vurabileceğini seziyordu. <span class="ideitalik">Kendini kandırma. Seninle böyle bir pazarlığa gireceğini biliyordun ve bunun için geldin. Onu tekrar almak için. Onu özledin</span>. Frewin kendisiyle yüzleşmeyi bırakarak Ann'e "Eşyalarınızı alın" dedi. "Üstlerinizle ben konuşurum. MP'nin bir hemşireye ihtiyacı olduğunu bir şekilde kabul ettiririz. Bunu siz düşünmeyin. Sizi kampın girişinde bekleyeceğim, gecikmeyin, yolumuz uzun."</p>
				<p class="normal1">"Konuşmayı ben yapacağım."</p>
				<p class="normal1">Ardından meydan okurcasına ilave etti:</p>
				<p class="normal1">"Bu sefer rahat olun, beni soruşturmada tutmak için benimle sevişmenize gerek olmayacak."</p>

		</body>
</html>