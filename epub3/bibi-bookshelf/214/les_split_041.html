<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_38"><br class="calibre4"/>   38   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Ann tüm gününü Katarina Weiss ile geçirmişti. İkisi birden sunağın önünde oturarak üç kurbanın yıldız haritalarını düzenlemeye ve bunların önceki gecelerle bağlantılarını bulmaya çalışmışlardı. Weiss, araştırmasını tam olarak bitirmeden ve neticelerden emin olmadan bir şey söylememeyi tercih etmişti. İki kadın sohbet etmişlerdi; konuşan daha çok sekreterdi. Burada yoğun bir işgücü talebi olduğu ve bu arada çalıştığı gazete iflas ettiği için orduya katılmıştı. İki kere evlenip ayrılmıştı. Çocuğu yoktu. Katarina bunun kısır kocalarından kaynaklandığını söylüyordu ama Ann kadının aslında kendisine öfke duyduğunu hissetti; kocalarına duyduğu nefret bir tür savunmaydı. Söylediklerine bakılırsa otuz yedi yaşındayken yaşamadığı hiçbir şey kalmamıştı: ilgisiz bir anne baba ve Ann'in müstehcen itiraflar sırasında sezdiği kadarıyla, Katarina'yı taciz eden bir erkek kardeş. Ama bütün bunları hep bir laf kalabalığı arasında, yarım yamalak anlatmıştı.</p>
				<p class="normal1">Ann'e gelince, sabah boyunca sessiz kalmıştı. Aklını gece yaşadıkları işgal ediyordu. Neden Frewin'in yatağına gitmişti? Yanından ayrılırken Frewin'in gözünde yakaladığı arzulu bakış yüzünden mi? Genç kadını istemişti, Ann bunu onun gözlerinden okumuştu. Zihnine ardı ardına düşen görüntüleri kovmaya uğraşarak uyumaya çalışmış ama başarılı olamamıştı. Dört saatlik nemli ve yakıcı bir yarı uykudan sonra, aklında tek şeyle gözleri açılmıştı.</p>
				<p class="normal1">Kendisini bir kez daha ahlaksız duygulara kaptırmıştı. Oysa Frewin'i uzun listesine eklemeyeceğine dair kendine söz vermişti. <span class="ideitalik">Ama beceremedin, yine yenik düştün. Sen bir zavallısın</span>...</p>
				<p class="normal1">İki yetişkin birbirini arzulamış ve birlikte olmuştu. Bunun neresi anormaldi? Bunun tersi aptallık olurdu.</p>
				<p class="normal1"><span class="ideitalik">Yeter! Ne yapıyorsun sen? Bunun böyle olmadığını gayet iyi biliyorsun. Bu ilkel suçluluk duygusundan kendini kurtaralı çok oldu. Bedenin, istediğin zaman kullandığın bir araç ve uzun zamandır bu böyle. Bu şekilde düşünmek toplumsal bir tabuysa, belki hiç de utanılacak bir şey değil. Ama senin durumunda bu çok sinsice bir şey, öyle değil mi? İtiraf et... Bu, zevkin çok ötesinde. Bu noktada sadece zevk değil... Senin ve başkaları için tehlike arz eden esas şey, gerilerdeki karanlıklar. Ve bu yüzden kendini affedemiyorsun. Frewin'i bu karanlıkların içine sürüklediğin için. Ahlaksızlığının içine. Esas konu bu. Sen sadece zevkin peşinde değilsin, arayışlarında iğrenç bir yön var. Erkekler senin için bir araç. Çünkü sen</span> normal<span class="ideitalik"> biri değilsin</span>!</p>
				<p class="normal1">Ann dişlerini sıktı.</p>
				<p class="normal1">Ne yapmıştı? Kendini kontrol edemeyen, zevklerine yenik düşen vahşi bir hayvana mı dönüşüyordu? Öğlene doğru gerçeğin farkına vardı. Karanlık yönü henüz onu tam olarak ele geçirememişti, hayır. Frewin'i kendi uçurumuna sürüklemek istemişti. Yalnız kalmamak için. Zira kendi endişelerinin onda bir yankı bulduğunu hissediyordu. Onun kendisini anlayabileceğini düşünüyordu. İçinde taşıdığı bu ağırlığı paylaşabileceğini. Ona yardım edebileceğini. Ann içinin derinliklerinde, Frewin'in onu yargılamayacağını fark etmişti ve belki de ona yardım eli uzatabileceğini.</p>
				<p class="normal1"><span class="ideitalik">Onunla yatmak, kendini ona teslim etmenin en iyi yoluydu. Seni anlayabilmesi ve yardımcı olabilmesi için. Ne salaksın sen!..</span></p>
				<p class="normal1">Önce bedenlerin mahremiyetini paylaşmak istiyordu; sonra sıra daha kırılgan olana, ruhlara geliyordu. Halbuki herkes bunun tersini yapardı. Bedenler birleşmeden önce birbirlerini tanımak, kişiliklerini çözmek isterlerdi. Ann ise tam tersine zihnini ve bunun içindekileri korumayı daha önemli sayıyordu. Bedenler çok şey kaldırabilirdi, ama ruhlar hayır. Bedenler bir insanın karşısındakini yoklama aracı olabilirdi; böylece diğerinin, engellerin kaldırılmasını, maskelerin indirilmesini hak edip etmediği anlaşılabilirdi. Ann yirmi beş yaşındaydı ve şimdiden insanların birbirlerini aldatmaktan başka bir şey yapmadığını öğrenmişti. Baştan çıkarma esnasında herkes kendisinin en çekici yanlarını ortaya döküyordu. Yatağında gerçekten kimin olduğunu öğrenebilmek, yanılsamaları ortadan kaldırmak için zaman gerekirdi. Bedenler birleşmeden önce bu maske kesinlikle düşmezdi. Ann bu durumu bilerek işleri tersten başlatıyordu. "Bana nasıl seviştiğini göster, ben de sana seni yaşamımda isteyip istemediğimi söyleyeyim."</p>
				<p class="normal1">Şimdi bir karar vermeliydi. Nasıl bir tutum benimsemeliydi? Devam mı etmeliydi ya da vazgeçip hiçbir şey olmamış gibi mi davranmalıydı?</p>
				<p class="normal1"><span class="ideitalik">Gayet iyi biliyorsun... Zaman kısıtlı. Şimdi bir şey yapmazsan, er ya da geç kendini yok edeceksin. O belki de uçuruma yuvarlanmamak için ihtiyacın olan köprü</span>.</p>
				<p class="normal1">Onunla konuşsa mıydı? Hayır. Hemen değil. Önce dokunuşlara devam etmeliydi. Duyularla tanımalıydı. <span class="ideitalik">Bu çok tehlikeli.</span> Güven duyabilmek için bu yönde ilerlemek tehlikeliydi. <span class="ideitalik">Bu, ateşle oynamak demek. Nasıl bittiğini biliyorsun, ne hale gelebileceğini</span>! Frewin'de bu soruların cevabı vardı. Ona yardımcı olacaktı.</p>
				<p class="normal1">"Bitirdim."</p>
				<p class="normal1">Ann ağır bir uykudan uyanıyormuşçasına düşüncelerinden sıyrıldı.</p>
				<p class="normal1">"Özür dilerim?"</p>
				<p class="normal1">"Bitti dedim. Yıldız haritalarını çıkardım, inceledim ve geçen gecelerle ilişkilerini karşılaştırdım."</p>
				<p class="normal1">"Bir bağlantı var mı, bizi aydınlatabilecek bir şeyler?"</p>
				<p class="normal1">Katarina parmaklarını kâğıtların üzerinde gezdirdi.</p>
				<p class="normal1">"Aslında şimdi söyleyeceklerim size aptalca gelebilir, ama aradığınız katilin insanları öldürmekten başka bir şeyin peşinde olduğuna inanıyorum."</p>
				<p class="normal1">Ann kollarını göğsünde kavuşturdu.</p>
				<p class="normal1">"Nasıl yani?"</p>
				<p class="normal1">"Sanıyorum ki onların içindeki şansı öldürmek istiyor."</p>

		</body>
</html>