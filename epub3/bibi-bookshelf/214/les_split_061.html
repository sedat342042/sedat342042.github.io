<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_57"><br class="calibre4"/>   57   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Pislik içinde buz gibi bir çukur.</p>
				<p class="normal1">Tam yirmi bir günden beri çukurların içinde yaşıyorlardı. Ağaç kökleri ve toprak duvarlardan oluşan çukurlarda metal sandıklarına ya da toprağı iyi kötü örten ağaç kabuklarına oturuyor ve sırtlarını toprak duvara yaslayarak, neredeyse oturarak uyuyorlardı.</p>
				<p class="normal1">Üç metre yukarıda, yüzeyde orman donup kalmıştı.</p>
				<p class="normal1">Kadife beyaz bir kılıf ağaçları örtüyor, dalların uçları inci taneleriyle süsleniyor ve sesleri emen kar örtüsü toprağın üstünü kaplıyordu.</p>
				<p class="normal1">Teğmen Frewin bir gaz lambasının yanına oturmuş, ellerini ısıtıyordu. Karşısında Matters, karnına çektiği dizlerine dirseklerini dayamış, iki büklüm duruyordu. Erzak temin etmek için gittiği yerden yeni dönmüştü. İstediklerini alabilmek için her geçen gün daha uzağa gitmek zorunda kalan genç adam soğuktan titriyordu. MP ekibinin diğer üyeleri, bölüklerdeki asker listelerini toplamakla meşgullerdi. Her geçen gün şiddetini artıran kanlı çatışmaların yaşandığı bu devasa ormanda üç haftalık bekleyiş ve soğuk dirençleri azaltmış ve firarlar giderek artmaya başlamıştı. Frewin ve adamları fazla uzağa gitmeyen firarileri yakalamak için geri mevzilerde, özellikle terk edilmiş çiftliklere devriyeye çıkıyordu. Kuru bir barınak ve silah seslerinin duyulmadığı bir ortam, firarileri memnun etmeye yetiyordu. Frewin onları tutukluyor ve hükümlerinin verileceği bölgelere yolluyordu.</p>
				<p class="normal1">İki gün önce de, adamlarıyla birlikte ileri mevzilere giderek eski dostları Alto ve Raven bölükleriyle ilişkiye geçme talimatını almıştı. Firarlar bu bölüklerde iyice artmıştı; cesur ama düşman ateşine çok yakın bu bölüklerde asker sayısı azaldığı için oraya destek güçleri gönderiliyordu ve firariler daha çok bunların arasından çıkıyordu. Yeni gelenler baskıya dayanamıyorlardı. Soğuk, rutubet, bekleyiş, ani patlamalar, puslu sabah saatlerinde bir görünüp bir kaybolan ölümcül düşman gölgeleri... Parçalanmış bedenlerin acı dolu haykırışları, açık yaralardan çıkan çığlıklar... Kar üstünde kan... Hayatta kalıp kalmayacağını bilememenin verdiği dayanılmaz şüphe... Birkaç saat. Daha sonra kulaklardaki çınlamayla bozulan sessizlik. İç organların, kan ile karın birbirine karıştığı kırmızı kahverengi bir çorba... Uçup giden hayat ve etleri tüten arkadaşlar... Çaylaklar buna uzun süre tahammül edemiyorlardı. Özellikle de eski askerlerin diğerlerine hiç anlayış göstermediği, savaşın içinde pişmiş bu iki bölüğün ortasında.</p>
				<p class="normal1">Kışlık asker ceketine sıkıca sarınan Matters "Sıcak bir kahve için canımı verebilirim" dedi.</p>
				<p class="normal1">Frewin sessizce onayladı. Bir anlık suskunluktan sonra Matters devam etti:</p>
				<p class="normal1">"Teğmen, bu yaz olanlardan sonra, genelkurmayın bizi Raven Bölüğü'nün yanına göndermesi biraz küstahça değil mi sizce de?"</p>
				<p class="normal1">"Bunu mahsus yapıyorlar Matters. Özel bölüğe özel MP ekibi. Onlarla bir süre iç içe yaşadık ve generaller bu sert adamlara nasıl yaklaşmamız gerektiğini bildiğimizi düşünüyorlar."</p>
				<p class="normal1">"Yine de... 3. takımda Hriscek'i kasten öldürdüğümüzü düşünenler az değil. Onun katil olduğunu büyük ihtimalle kabullendiler ama yine de bunun için bize müteşekkir değiller ve ateşi tutuşturmak için bir kıvılcım yeterli olacaktır."</p>
				<p class="normal1">Frewin, ayin odasından çıkardıkları cesedi hatırladı. Alt tarafının üçte ikisi kömürleşmiş, üst tarafı şişmiş, derisi sıcağın etkisiyle çatlamıştı. Bununla birlikte yara izleriyle dolu sert hatlarından onun Hriscek olduğu anlaşılıyordu. Ama mahzende bulduklarının yanında bu bir hiçti. Esirler adeta erimişti. Alev alan yakıt onların üzerine akmıştı. Savaş zamanında bile kimse böyle bir son istemezdi. Ve Frewin'in Ann zannettiği şu kadın vardı. O gün sorguya çektikleri Lisa Hiburgh'dü bu kadın. Donovan, ertesi gün onu bir arabayla geri götüreceklerini, o gece kilisede uyuyabileceğini söylemişti.</p>
				<p class="normal1">Olaylar kendiliğinden açıklığa kavuşmuştu. Hriscek hücresinden kaçmaya muvaffak olmuştu. Önce Baker'ı saf dışı bırakmış, sonra aşağı inip Lisa Hiburgh'ü bayıltmıştı. Ardından dışarıda nöbet tutan askerlere gelmişti sıra. Ve kaçmak yerine Frewin ile adamlarına bir tuzak kurmayı tercih etmişti. İntikam sarhoşluğuyla onları kendine çekebilmek için kiliseyi ateşe vermişti. Yangın hızla büyüdüğünde muhtemelen o da şaşkınlığa düşmüştü ve Ann içeri girmemiş olsaydı belki de kurduğu plan suya düşecekti. Arkadan kaçmak zorunda kalacak ve Frewin'le hesaplaşmayı sonraya bırakacaktı. Gerisini herkes biliyordu; Lisa'nın kendine gelmesi hariç. Frewin, genç kadının yakıta bulandığını tahmin ediyordu, daha sonra alevler bedenini sarınca duyduğu acıyla kendine gelmişti. Bu arada Hriscek'i bulamayan Ann birinci kata çıkmış ve alevler onu tuzağa düşürmüştü.</p>
				<p class="normal1">Frewin artık bunları düşünmek istemiyordu ama Matters konuyu tekrar açtı.</p>
				<p class="normal1">"Hastaneye götürülürken yangının sıcaklığını hâlâ hissediyordunuz değil mi?" diye güldü. "Ne akşamdı ama! Matmazel Dawson şanslıymış doğrusu!"</p>
				<p class="normal1">Matters hemşireden söz açıldığında hiç tepki vermeyen teğmene dikkatle baktı.</p>
				<p class="normal1">"O olaydan sonra ortadan yok oldu. Nerelerde olduğunu biliyor musunuz?"</p>
				<p class="normal1">Frewin kibarca sorulan bu soruda meraktan öte bir şeyler olduğunu seziyordu. Matters teğmeni hemşireye bağlayan şeyin ne olduğunu öğrenmek istiyor olmalıydı. Kilisedeki faciadan sonra Frewin ile Ann'in uzun uzun konuştuklarını görmüştü. Birbirlerine gösterdikleri ilgi gözden kaçmıyordu. Frewin duraksadı.</p>
				<p class="normal1">Ne cevap verebilirdi ki? Yaşananlardan sonra Ann'e bir daha görüşmek istemediğini söylemişti. Bu vahşet ortamında şefkate ihtiyaç duyduğunu ama artık aklının başına geldiğini ve bu ilişkinin imkânsız olduğunu açıklamıştı. Çavuşuna bunları anlatabilir miydi? Yangından sonra Ann'i teskin etmiş, nekahet döneminde onunla yakından ilgilenmiş ve genç kadın <span class="ideitalik">ilişkileri</span> hakkında konuşmaya başladığında araya kalın bir duvar çekmişti. Soğuk, hatta acımasız davranmıştı. Çünkü onun peşini bırakmayacağını hissetmişti. Ann'in sonuna kadar giden bir mizacı vardı, kaçmasını kabul etmeyecekti ve bunu onun yüzüne de söylemişti: Frewin, karısının hatırasından korkarak yaşamdan kaçıyordu. Haksız mıydı? Teğmen ona durumun öyle olmadığını anlatmıştı. Onunla yatmıştı, çünkü yardımına ihtiyacı vardı, yoksa ona herhangi bir duygu beslemiyordu. Genç kadın öfkeyle bakmıştı. Ona inanmamıştı, Frewin bunun farkındaydı, aslında kendisini nereye kadar öfkelendireceğini görmek istemişti. Genç kadın tek kelime etmeden arkasını dönüp çadırdan çıkmıştı. Altı aydan beri de onu bir daha görmemişti.</p>
				<p class="normal1">Bunlar Matters'ı ilgilendirmezdi.</p>
				<p class="normal1">"Hayır" dedi ifadesiz bir sesle.</p>
				<p class="normal1">Buz gibi hava, yakasından içeri girerek titremesine yol açtı.</p>
				<p class="normal1">Frewin avuçlarını gaz lambasına yaklaştırdı; bu uğursuz çukurun dibinde güven verici bir ışık yayarak sıcak camın arkasında dans eden sarı kırmızı aleve dikti gözlerini.</p>
				<p class="normal1">Biraz sonra Matters "Size biraz mahrem bir soru sorabilir miyim teğmen?" dedi.</p>
				<p class="normal1">"Sorun bakalım" diye yavaşça karşılık verdi Frewin.</p>
				<p class="normal1">"Gerilimi özlemiyor musunuz, soruşturmaların heyecanını? Yani demek istediğim, araştırmalar sırasında duyulan coşkuyu, tehlikenin çekiciliğini hiç aramıyor musunuz?"</p>
				<p class="normal1">Frewin lambadan bakışlarını kaldırarak çavuşuna gözlerini dikti.</p>
				<p class="normal1">"Hayır."</p>
				<p class="normal1">Matters hayal kırıklığına uğramış gibiydi.</p>
				<p class="normal1">"Öyle mi? Bunu sevdiğinizi sanıyordum. Bu işte gerçekten çok iyisiniz, bu bir tesadüf olmamalı!"</p>
				<p class="normal1">"Nereye varmak istiyorsunuz çavuş?"</p>
				<p class="normal1">"Şey..."</p>
				<p class="normal1">"Devam edin, rahatça konuşun, burada biz bizeyiz."</p>
				<p class="normal1">Matters başını salladı ve söze devam etmeden önce yüzünü buruşturdu:</p>
				<p class="normal1">"Bir cinayet soruşturmasında üstünüze yok. Bu sadece benim fikrim değil, herkes bunun farkında! Bu durumda... merak ediyorum... Kötülüğü bu denli iyi anlamanız sizi endişelendirmiyor mu?"</p>
				<p class="normal1">Frewin bir an gözlerini kapadı. İşte gelmişlerdi. Matters nihayet konuya giriyordu. Teğmeni hakkındaki dedikodular kulağına gelmiş olmalıydı. "Tekinsiz Teğmen Frewin." Fazla konuşmayan adam. Fazla gülümsemeyen. Karısı bir gece merdivenden düşerek ölen şu subay. Hikâyeyi bilmeyen yoktu: Patty Frewin ile kocası onun izne gelişini kutluyorlardı, içmişlerdi. Ve Patty yukarı kata çıkarken tökezleyerek merdivenlerden aşağı yuvarlanmış, kafası parçalanmıştı. Birkaç dakika içinde de kocasının kollarında can vermişti. Ama başka bir söylenti daha dolaşıyordu. Kötülüğü bu kadar iyi teşhis edebildiğine göre mutlaka kendisinde de bundan bir parça olmalıydı. Hep aynı tekerleme: "Aslında kendisi de <span class="ideitalik">kötü</span> olduğu için suçluları bu denli iyi takip edebiliyor, onlar gibi düşünüyor." Frewin sağır değildi, bu söylentiler onun da kulağına gelmişti. Bazıları satır arasında karısını onun öldürdüğüne varacak kadar ileri gidiyordu.</p>
				<p class="normal1">Frewin yumruklarını sıktı.</p>
				<p class="normal1">"Matters, bir ruh doktorunun hastalarını tedavi edebilmesi için akıl hastası mı olması gerekiyor? Doktorlar bir hastalığa tanı koyabilmek için aynı hastalığa yakalanmış mı olmalılar?"</p>
				<p class="normal1">"Hayır, ama bu onlara öğretiliyor..."</p>
				<p class="normal1">"Evet, öğreniyorlar. Benim yaptığım da bu. Yaşadığım her gün insanlar hakkında bir şeyler öğreniyorum. Benim empati yeteneğim var, duyguların, davranışların tahlilini yapıyorum. Bu konuda çok fazla okudum. İyi bir hekim ile kötü bir hekim arasındaki farkın ne olduğunu bilir misiniz? İşine duyduğu tutku. Ben tutkuluyum Matters."</p>
				<p class="normal1">Çavuş çenesini biraz aşağı indirerek onayladı. Endişelenmeye başlamıştı, yoksa bu konuda fazla mı ileri gitmişti?</p>
				<p class="normal1">"Ve işte bu tutku, hakkımda saçma sapan söylentilerin ortaya çıkmasına neden oluyor. Bana şimdi diyeceksiniz ki, ama bu yumurta-tavuk hikâyesi: Karanlık bir kişiliğim olduğu için mi insanın suçlu yanı beni heyecanlandırıyor yoksa suçlularla ilişkide bulunmak mı kişiliğimi bu yönde geliştirdi?"</p>
				<p class="normal1">Bu sözlerin ardından gelen sessizliği ağaçların arasında ıslık çalan rüzgâr bozdu. Sabah ışığı griydi, alacakaranlığa yakın.</p>
				<p class="normal1">"Başlangıçta böyle değildim" diye sözlerine devam etti Frewin. "Ordu... beni değiştirdi, hayatta kalabilmek, bir yer edinebilmek için. Henüz incinmelere açık genç bir adamken bu yolu çizmek zorunda kaldım ve bu <span class="ideitalik">erkeksi</span> ortam beni bugün olduğum insan haline getirdi. Tıpkı sizi de yavaş yavaş değiştirdiği gibi."</p>
				<p class="normal1">Matters doğruldu ama konuşamadı, kafasına üşüşen düşünceleri düzene sokamıyordu.</p>
				<p class="normal1">Bunun sonrasında diğer çukurlardaki arkadaşlarının seslerini işiterek bir saat boyunca soğuğa karşı mücadele verdiler. Nihayet Monroe, Donovan ve Conrad çukurun başında belirdiler.</p>
				<p class="normal1">"Teğmen, ciddi bir sorunumuz var" dedi Conrad ciddi bir sesle. "Larsson kayboldu."</p>
				<p class="normal1">Frewin ayağa kalktı.</p>
				<p class="normal1">"Ne demek 'ortadan kayboldu'?"</p>
				<p class="normal1">"Taburlar hakkındaki subay raporlarını almak için Raven Bölüğü'ne gitti ve geri gelmedi."</p>
				<p class="normal1">Conrad konuşurken, kaskını çıkararak şakaklarını ovdu.</p>
				<p class="normal1">"Gidip onu aradınız mı?"</p>
				<p class="normal1">"Evet, oradan geliyorum. Yüzbaşı Morris raporunu ona vermiş ve bir saat önce ormanın içindeki arka üsse doğru, randevulaştığımız yere gittiğini görmüş. Durumdan sizi haberdar etmek için buraya gelmeyi tercih ettim."</p>
				<p class="normal1">"İyi yaptınız."</p>
				<p class="normal1">Matters endişelenen adamları sakinleştirmeye çalıştı.</p>
				<p class="normal1">"Belki de ısınmak için bir yerlerde durmuştur veya siperlerden birine arkadaşlarını görmeye gitmiştir."</p>
				<p class="normal1">"Bu onun tarzı değil" diye kestirip attı Frewin. "Cephede olduğumuzun farkında. Birinin gecikmesi aramızda düşman olduğu anlamına gelebilir. Malzemeleri yüklenin bakalım, onu aramaya çıkıyoruz."</p>
				<p class="normal1">Matters tüfeğini alırken içini çekti. Sınırın bu kadar yakınında araştırmaya çıkma işi hoşuna gitmemişti. Üzerlerine obüsler yağabilirdi. Yok, hayır, gerçekten bu fikri sevmemişti.</p>
				<p class="normal1">İçini kötü bir his kaplamıştı, omzundaki eski yara izi, etin içindeki kurşunun acısını hatırlatmak istercesine yanmaya başladı.</p>

		</body>
</html>