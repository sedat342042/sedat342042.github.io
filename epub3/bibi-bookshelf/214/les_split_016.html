<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_13"><br class="calibre4"/>   13   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Seagull'da mermi sesleri, duvardan duvara geçen elektrik akımı gibi yankılanıyordu. Ann Dawson, titreşimleri topuklarında hissediyor, daha sonra titreşimler yukarı tırmanarak kollarındaki sarı tüyleri dalgalandırıyordu. Sahil saatlerdir ateş altındaydı.</p>
				<p class="normal1">Ann diğer hemşireler ve üç doktorla beraber revirin ek bölümündeydi; burası çok yakında karaya gönderilecek olan bandajlara, ilaçlara ve çeşitli ameliyat aletlerine depo vazifesi görüyordu. Yataklarda yatan dört asker sabit gözlerle tavana bakıyordu. İkisi kendilerini süngüleriyle yaralamıştı, biri isteri krizine tutulmuştu ve sonuncusu çok miktarda tebeşir tozu yutmuş, ciddi biçimde hastalanmıştı. Hepsi askeri mahkemeye çıkarılacaktı. Ölüm cezasına çarptırılabilirlerdi. Bununla birlikte Ann onların şu anda kendilerini değil, arkadaşlarını düşündüklerini hissediyordu. Mermilerin yaşamın iplerini kopararak kaderi belirlediği bu uçsuz bucaksız sahile kendilerini sürükleyen vurdumduymazlığı, çılgınlığı, sürü zihniyetini ve cesareti düşünüyorlardı.</p>
				<p class="normal1">Ann endişesini gidermek için elinde sıktığı mendili tutan parmaklarını gevşetti. Teğmen Frewin mesajını alabilmiş miydi? Geçici bir kampa yerleşebilmiş miydi? Düşman ateşiyle karşılaşmış mıydı? Onlara hiçbir bilgi ulaşmamıştı; yeni kurulacak üslere birlikler yerleştirilene kadar sağlık ekibine beklemeleri emredilmişti. Bu, saatler alabilirdi; daha da kötüsü, taarruz başarısızlığa uğrarsa çıkarma iptal edilebilirdi. O zaman, can çekişen binlerce asker hayatta kalabilmiş bir avuç doktorun elinde kalacaktı.</p>
				<p class="normal1">Ann gece boyunca gözünü kırpmamıştı. Gerilim o kadar fazlaydı ki, uyumak imkânsızdı. Akşama doğru, hareket emrinden az önce, Seagull'a gönderilmek için sağlık birimlerinin tayininden sorumlu kişiye ulaşmaya çalışmış ve canı çıkmıştı. İyi ki adamı tanıyordu ve her şey yolunda gitmişti. Her şey ayarlanmıştı. Teğmen Frewin'in yanında olacaktı. Bundan daha fazla ne isteyebilirdi?</p>
				<p class="normal1">Daha sonra, motorların sakin uğultusuyla fırtına öncesinde seyir sakin geçmişti. Alarm gece yarısı verilmişti, ama yanlış alarmdı. Sabah erken bir saatte, Frewin ile asistanının kaldığı kamarayı bulmadan önce verilmişti alarm. Ellerinde bir şüpheli vardı: Quentin Trenton, Raven Bölüğü, 3. takım.</p>
				<p class="normal1">Ann sabaha karşı, ateş açılmadan önce, Alto Bölüğü'nden Gavin Tomers'ın başına gelenleri öğrenmişti. Haber ağızdan ağıza yayılıyordu: Tomers gece yarısı intihar etmişti. Ann alarmı hatırladı. Frewin'in kamarasında olmaması, Kevin Matters'ın tedirgin hali. Katil yeniden vurmuştu. Gavin Tomers intihar etmemişti. Öldürülmüştü.</p>
				<p class="normal1">Bunları düşündükten on dakika sonra morfin ampullerini, pansuman paketlerini almış ve amirine seslenmişti.</p>
				<p class="normal1">"Ellerinde yeterli malzeme olup olmadığına bakmak için birliklerle beraber çıkarmaya katılacak doktorların yanına gidiyorum."</p>
				<p class="normal1">İtiraz edilmesine fırsat vermeden kapıyı hızla arkasından kapatmış ve kendini cesaretlendirmek için derin bir nefes aldıktan sonra Raven Bölüğü'nün 3. takımının uyumakta olduğu büyük yemekhanelere doğru ilerlemişti.</p>
				<p class="normal1">Yüzlerce adam üst üste yerleştirilmiş yataklarında alçak sesle konuşuyor, kimileri de hamaklarında sallanıyordu. Bir kadının geldiğini görünce bir süre bakışları ona çevrildi. Ardından ıslık sesleri duyuldu; iki subay, köpek çağırır gibi suçluların isimlerini söyleyince ortalık sakinleşti. Ann, kasklarında ya da kolluklarında haç işareti olanları araştırdı. Henüz hiç kimse başlığını ya da kolluğunu takmamıştı ama bir köşede kırmızı beyaz iki kolluk fark edebildi. Yaklaşarak selam verdi.</p>
				<p class="normal1">"Yeterli malzemeniz var mı diye bakmaya geldim. Yara bantları, pansuman bezleri, morfin?"</p>
				<p class="normal1">İki sıhhiyeci başlarını salladı.</p>
				<p class="normal1">Uzun boylu olanı, "Hiç eksiğimiz yok ama bir şans öpücüğü olabilir belki" demeye cesaret etti.</p>
				<p class="normal1">Ann yüzünü asmadan, "Arkadaşın sana bu öpücüğü mutlaka verecektir" diye karşılık verdi. "Hangi takımdansınız?"</p>
				<p class="normal1">"Randevu için mi soruyorsun?"</p>
				<p class="normal1">Ann gülümsemesini keserek "Böyle devam edersen rapor için!" diye karşılık verdi.</p>
				<p class="normal1">"Alto Bölüğü, 2. ve 3. takımlar."</p>
				<p class="normal1">"Sağ ol! Şansınız bol olsun çocuklar!"</p>
				<p class="normal1">Sıhhiyecinin müstehcen önerileri arasında yanlarından uzaklaştı ve Kızılhaç kolluğu olan başka birini fark etti. Çantasını işaret ederek "Ek malzemeye ihtiyaç var mı?" diye sordu.</p>
				<p class="normal1">"Her şey tamam. Teşekkür ederim."</p>
				<p class="normal1">"Tamam. Bunu kaydediyorum. Hangi takım?"</p>
				<p class="normal1">"3. takım."</p>
				<p class="normal1">"Raven Bölüğü mü?"</p>
				<p class="normal1">Sıhhiyeci onayladı. Yeşil gözleri ve delici bakışlarıyla cazip bir adamdı doğrusu.</p>
				<p class="normal1">Ann yakınlarında kimsenin bulunmadığından emin olduktan sonra ona doğru eğildi:</p>
				<p class="normal1">"Sağlık ekibi olarak, Gavin Tomers'ın intiharının diğerleri üzerinde menfi bir etki yaratıp yaratmadığını araştırıyoruz."</p>
				<p class="normal1">Sıhhiyeci dudağını büktü.</p>
				<p class="normal1">"Bunun morallerini yükselttiğini söyleyemem. Bayağı sarsıldılar. Ama siz esas Alto Bölüğü'ndekilerle görüşmelisiniz."</p>
				<p class="normal1">"Arkadaşlarımdan biri onlarla görüşecek" diye yalan söyledi genç kadın.</p>
				<p class="normal1">"Ölüm nedenini biliyor musunuz?"</p>
				<p class="normal1">"Hayır. O... onu tanır mıydınız?"</p>
				<p class="normal1">"Biraz."</p>
				<p class="normal1">"Böyle olacağını tahmin edebilir miydiniz?"</p>
				<p class="normal1">"Bu tip şeyleri tahmin etmek mümkün değil, hele bu ortamda. Öyle ya da böyle, herkesin durumu kötü."</p>
				<p class="normal1">Ann, bu soruların onu sinirlendireceğini hissetti. Farklı bir konuya geçti:</p>
				<p class="normal1">"Quentin Trenton diye birini tanıyor musunuz?"</p>
				<p class="normal1">"Trenton mı? Ah, evet. Şurada..."</p>
				<p class="normal1">Ann adamın kolunu yakalayarak onu işaret etmesini engelledi.</p>
				<p class="normal1">"Tamam. Ben... biz, onun iyi olup olmadığını merak ediyoruz da. Son günlerde tuhaf davranışları olduğu söyleniyordu."</p>
				<p class="normal1">"Son dakikalarda demek istiyorsunuz sanırım!"</p>
				<p class="normal1">Ann bu rastlantı karşısında şaşırarak başını yana eğdi.</p>
				<p class="normal1">"Yani?"</p>
				<p class="normal1">"Eh, Trenton can sıkıcı biri. Köşesine öylece çekilmiş, bir saatten beri hiçbirimizi yanına yaklaştırmıyor. Eskiden de arkadaş canlısı değildi ama şimdi tam bir baş belası oldu."</p>
				<p class="normal1">"Aniden mi böyle oldu?"</p>
				<p class="normal1">"Aşağı yukarı bir saat önce. Çocuklarla kâğıt oynuyordu, sonra eline bir kâğıt parçası tutuşturuldu ve o da birdenbire çekip gitti."</p>
				<p class="normal1">"Ona mesajı kimin getirdiğini biliyor musunuz?"</p>
				<p class="normal1">"Oyunu izlediğim için evet, onu gördüm, başka bir birliktendi. Mesajı Trenton'ın yatağında bulmuş."</p>
				<p class="normal1">"Trenton uzun süredir mi kâğıt oynuyordu?"</p>
				<p class="normal1">Sıhhiyeci bunu eğlenceli bulmuş gibi sırıttı.</p>
				<p class="normal1">"Gece boyunca. Kâğıt oyunu aslında yasak, dinlenmemiz emredilmişti ama kimse gözünü kırpamıyordu, o zaman küçük gruplar oluştu. Trenton da gece boyunca oynadı."</p>
				<p class="normal1">"Bundan emin misiniz? Hiç yerinden kalkmadı mı?"</p>
				<p class="normal1">Adam bunu doğrulamadan bir süre düşündü.</p>
				<p class="normal1">"Hayır, mesajı okuyana kadar kalkmadı."</p>
				<p class="normal1">O halde Quentin Trenton, Gavin Tomers'ın katili olamazdı. Ann birden şüpheye düştü. Yanlış bir iz üzerinde miydi? Gavin Tomers gerçekten intihar etmiş olabilir miydi?</p>
				<p class="normal1">Yine de "Şu Trenton'ı iyi tanıyor musunuz?" diye sordu. "Yani demek istediğim, epeydir onunla birliktesiniz öyle değil mi?"</p>
				<p class="normal1">"Bu doğru."</p>
				<p class="normal1">"Nasıl bir adamdır? Günlük hayatında öfkeli biri mi?"</p>
				<p class="normal1">"Ah, evet, yumuşak biri olduğu söylenemez! Geçimsiz, saldırgan, paranoyak, gerektiğinde bir tam bir hayvandır, ama kesinlikle yumuşak biri değildir! Trenton, bir üste idare edilmesi en zor insanlardan biridir, ama iş savaşmaya geldiğinde on adama bedeldir."</p>
				<p class="normal1">Katil olmaya uygun kişilikti. <span class="ideitalik">Doğru dürüst iletişim sağlayamadığında bunu şiddetle ifade eden, öfkesine hâkim olamayan biri</span>.</p>
				<p class="normal1">"Denize açılmadan önceki gece birlikte miydiniz? Onu gördünüz mü?"</p>
				<p class="normal1">"Bütün bunları neden soruyorsunuz?"</p>
				<p class="normal1">"Doktorlar Trenton için endişeli, taarruz esnasında dibe vurmasından korkuyorlar, ne demek istediğimi anlayabiliyor musunuz?"</p>
				<p class="normal1">Sıhhiyeci dudağını ısırarak kaşlarını yukarı kaldırdı.</p>
				<p class="normal1">"O kadar mı kötü?"</p>
				<p class="normal1">"Sadece önlem almak için. O halde, önceki gece ne yaptığını biliyor musunuz? Ortalıkta mıydı? Yalnız kalmaya mı çalışıyordu? Bizi uyaracak herhangi bir şey var mıydı?"</p>
				<p class="normal1">Sıhhiyeci sıkıntıyla içini çekti.</p>
				<p class="normal1">"Hayır. Tam tersine. Bu, biraz hassas bir konu. Aramızda kalacağına söz verir misiniz?"</p>
				<p class="normal1">Ann tamam anlamında başını salladı. Sıhhiyeci ona iyice yanaşarak kulağına fısıldadı:</p>
				<p class="normal1">"Nöbetçi subayımız, izin saatlerimizi biraz uzatmamıza göz yumar. Yani... savaşa gidileceğini biliyorduk, bu durumda biraz aşna fişne..."</p>
				<p class="normal1">"Yani Trenton'ın dün üste olmadığını mı söylemek istiyorsunuz?"</p>
				<p class="normal1">"Başka bir takımdan üç adamla birlikte sabaha karşı döndü, nöbetçi subay onları geri getirmek için şehre indi. Ama emin olun, bu ciddi bir şey değil, kesinlikle firar vakası değil. Nöbetçi subay, öğlen geri dönmeleri gereken adamların, gecenin büyük bir bölümünü dışarıda geçirmelerini sağlıyor. Stres atmaları için. Savaş öncesi bunun önemli olduğunun farkında."</p>
				<p class="normal1">Quentin Trenton bu durumda Rosdale'i de öldürmüş olamazdı. Trenton masumdu. Ama öfkeli ve içi dolu bir masum, takip edildiğini anlarsa ne yapacağı bilinmez biri. Frewin'i durumdan haberdar etmeliydi.</p>
				<p class="normal1">"Ve..."</p>
				<p class="normal1">Ann cümlesini bitiremedi, hepsinin korktuğu ilk top ateşi başlamıştı. Uğultular aniden kesildi. Üst güvertede savaş yıldırımları çakıyordu. Bu sefer şüphe yoktu.</p>
				<p class="normal1">Daha sonra kalk borusu çalındı ve adamların hepsi üniformalarını giymek, malzemelerini yüklenmek için koşturmaya başladılar.</p>
				<p class="normal1">Sıhhiyeci yatağının üzerine eğilmiş, aceleyle eşyalarını topluyordu. Ann ona seslendi:</p>
				<p class="normal1">"Sizden bir şey rica edebilir miyim? Askeri Polis'ten birine rastlarsanız, bana bütün söylediklerinizi ona da tekrarlayabilir misiniz? Ona, sizi benim gönderdiğimi söyleyin, Ann Dawson. Sizi temin ederim ki bu hiçbir sorun yaratmayacaktır, tersine bir sürü hayat kurtarılabilir. Bu size garip gelebilir ama bunu lütfen yapın."</p>
				<p class="normal1">Adam ona hiç bakmadan karşılık verdi:</p>
				<p class="normal1">"Tamam matmazel, ama sizin burayı hemen terk etmeniz gerekiyor."</p>
				<p class="indentmetin"> </p>
				<p class="normal1">Ann sonraki kargaşa içinde Frewin'i bulamadı. On dakika içinde altı yüz adam, kendilerini sahile götürecek çıkarma gemilerine binmeye hazır bir halde, üst güvertede ve koridorlarda toplandı. Ann kendi bölümüne döndü ve küçük seyyar hastaneyi yöneten Binbaşı Callon tarafından azarlandı. Genç kadın buna hiç aldırmadan malzeme çantasını bir köşeye yerleştirdi.</p>
				<p class="normal1">"İlkyardım çantaları hazırlandı, sizi bekleyemedik!" diye söylendi binbaşı. "Bu nasıl mesuliyet anlayışı! Üstelik tam çıkarmaya hazırlanırken! Bir daha böyle davranırsanız, kendinizi disiplin kurulunun önünde bulursunuz!"</p>
				<p class="normal1">Ann başını önüne eğdi ve bir yatağın üzerinde oturan diğer hemşirelerin yanına çöktü. Binbaşının öfkesi geçmiyor, hakaret üzerine hakaret ediyordu. Öfkeli biriydi, sistem dışına çıkıldığında deliren bir düzen hastası. Ann buna alışıktı. Böyle bir babayla büyümüştü. Beklenmeyen hiddet, habersiz gelen tokatlar... Bunları biliyordu. Biri ona bağırdığında etkilenmemeyi biliyordu. Bu konuda on sekiz senelik deneyimi vardı. On sekiz sene boyunca krizler, tokatlar... Ann günün birinde babasını susturabilmişti. Ama binbaşıyla her şey daha hassastı. Çilli bir kız çocuğu olduğu günlerdeki gibi davranmayı seçti: Fırtınanın geçmesini bekledi. Mısır püskülüne benzeyen atkuyruğunu ucundan yakalayarak oynamaya başladı. Binbaşı sakinleşecekti. Yorgundu, gergindi, herkes gibi.</p>
				<p class="normal1">Ama durmadı. Daha fazla bağırdı.</p>
				<p class="normal1">Ann başta bunu umursamadı. Sonrasında adamın üzerine geldiğini görerek çenesini kaldırma hatasına düştü. Bir an binbaşının kendisine vuracağını sandı. Çocukluk refleksiyle geri çekildi ve korunmak için başını omuzlarına gömdü. Binbaşı aniden durdu. Ne olduğunun farkına varmıştı. Bir an kararsız kaldı. Herkes başını önüne eğdi. Binbaşı otoritesini kaybetmemek için özür dilemeden uzaklaştı.</p>
				<p class="normal1">Ann cebinden mendilini çıkararak kontrol edemediği bir gözyaşı damlasını sildi. Bardağı taşıran damla. Bastırılamayan korkunç anılar gibi, diğerlerini de arkasından çağıran bir damla. Genç kadın sessizce ağladı. Babasıyla ilgili kötü düşüncelere kapılmadan, zayıflığı yüzünden kendini hor görerek, bunca sene sonra hâlâ katılaşamadığı için ağladı.</p>
				<p class="normal1">Ve gemiye bindiğinden beri yanından ayırmadığı kâğıt parçasını eline aldı. Kâğıtta yazılanları tekrar okumasına gerek yoktu, her harf beynine işlenmişti; dünya kapkaranlık gözüktüğünde, kelimeler yaşamı aydınlatan fenerler gibiydi.</p>
				<p class="normal1"><span class="ideitalik">"Hiçbir şey donup kalmaz. İnsan kendisinin efendisidir ."</span></p>
				<p class="indentmetin"> </p>
				<p class="normal1">İki saat geçmişti. Ann, gemiyi titreten patlamaların sarstığı yatakta, göğsüne çektiği bacaklarını kollarıyla sarmış, oturuyordu. Teğmen Frewin neredeydi? Yanlış şüphelinin üzerine gittiğinin farkına varmış mıydı? Trenton köşeye sıkıştığını hissederse, katil kadar tehlikeli olabilirdi. Savaş onu hapishaneden kurtarmıştı ama sadece bir süre için. Savaş ortamında yaşamının iki yönden tehdit edildiğini hissederse, tepkisi nasıl olurdu? Kapana kısılmış yırtıcı bir hayvan gibi davranacaktı. Trenton öyle biriydi.</p>
				<p class="normal1">Bu esnada katil serbestçe ortalıkta dolaşıyordu. Sahilde bir yerlerde. Belki bütün bu olanları eğlenerek izliyordu. Bu durumun ona yeni fikirler vermeyeceğini kim bilebilirdi? İşlediği cinayetleri araştıranlardan kurtulmak için mükemmel bir yol bulabilirdi...</p>
				<p class="normal1">Ann avucundaki mendili sıktı; gözleri ağlamaktan kıpkırmızı olmuştu.</p>

		</body>
</html>