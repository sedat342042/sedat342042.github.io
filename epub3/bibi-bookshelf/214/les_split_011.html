<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_8"><br class="calibre4"/>   8   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Tepeden tırnağa silahlanmış üç asker koridorda belirdi ve hepsi birden odaya girdi.</p>
				<p class="normal1">Frewin "Cesedi kim buldu? Ve ne zaman?" diye sordu.</p>
				<p class="normal1">"Geçici birliklerden bir asker. Tuvalete gittikten sonra birliğinin yerini bulmaya çalışırken önünden geçtiğini söylüyor. Paniğe kapılıp alarm zilini çalmış. Aşağı yukarı yirmi dakika önce."</p>
				<p class="normal1">Frewin yarı açık kapıya bakıyordu. Aralıktan el fenerlerinin ışıkları görülüyordu.</p>
				<p class="normal1">"Neden katilin hâlâ içeride olabileceğini düşünüyorsunuz?"</p>
				<p class="normal1">Profesyonel bir soruşturmacının orada bulunması subayın tedirginliğini azaltmış gibiydi. Hemen açıklamaya girişti:</p>
				<p class="normal1">"Burası bir dinlenme salonu ve gördüğünüz gibi tek girişi var. Buradan çıkmış olsaydı sadece iki yöne gidebilirdi." Frewin'in geldiği koridoru işaret ederek "Şuradan kaçtıysa mürettebat mutlaka onu görürdü. Ama ilk yapılan sorgulamalara göre kimsenin onu görmediği anlaşılıyor" dedi. Ardından dar geçidin uzayıp giden diğer kısmını göstererek ekledi: "Diğer yönden gitmeye çalıştıysa, burada da sıra sıra yatakhaneler var. Fark edilmeden buralara girip çıkmak çok zor. Geçidin en sonundaysa çok iyi korunan silah deposu var. Nöbetçilere yakalanmaması imkânsız."</p>
				<p class="normal1">Frewin sustu. On beş dakikada güvenilir bilgilere ulaşmak mümkün müydü?</p>
				<p class="normal1">"Kurbanın kimliğini tespit edebildiniz mi?"</p>
				<p class="normal1">Subay başını iki yana salladı. Frewin yarı açık kapıya yaklaştı.</p>
				<p class="normal1">"Bekleyin..." diye ikaz etti subay.</p>
				<p class="normal1">"Tehlikeyi göze alıyorum."</p>
				<p class="normal1">Frewin kapıdan içeri süzüldüğü anda, yüzüne cep fenerini doğrultan bir asker tarafından durduruldu.</p>
				<p class="normal1">"Askeri Polis, Teğmen Frewin" diye kendini tanıttı, yüzünü buruşturarak.</p>
				<p class="normal1">Göz kamaştırıcı ışık hemen aşağı indi ve ardından bir fısıltı duyuldu:</p>
				<p class="normal1">"Burası henüz güvenli değil bayım."</p>
				<p class="normal1">"Girişte duruyorum" diye askerin sözünü kesti Frewin.</p>
				<p class="normal1">Oda kapkaranlıktı.</p>
				<p class="normal1">"Tüm ışıkları siz mi söndürdünüz?"</p>
				<p class="normal1">"Hayır, geldiğimizde böyleydi."</p>
				<p class="normal1">Askerin el fenerini doğrulttuğu zeminde cam kırıkları parladı. Kırılmış bir ampul.</p>
				<p class="normal1">Frewin içinin çekildiğini hissetti.</p>
				<p class="normal1"><span class="ideitalik">Daha değil. Bu kadar çabuk değil</span>.</p>
				<p class="normal1">"Ceset nerede?" diye sordu soluk soluğa.</p>
				<p class="normal1">Işık huzmesi yukarı doğru kalkarak karanlığı soluk bir ışıkla aydınlattı. Karşılıklı kanepelerin arasında cilalı ahşap sehpalar vardı. Aralıktan diğer odalar, silahlı ve fenerli adamların içlerinde dikkatle ilerlediği küçük salonlar görünüyordu.</p>
				<p class="normal1">Işık huzmesi tekrar Frewin'in hizasına geldi ve en uzakta duran bir masaya doğru yöneldi.</p>
				<p class="normal1">Üstünde şekilsiz bir yaratık vardı. Bunun bir insan olduğunu gösteren şey, içler acısı yığından uzanan bir eldi sadece. Kol tavana doğru uzanmıştı ve el gevşekçe sallanıyordu. Ölen bir örümceğin ayaklarını bedeninin altına toplaması gibi, parmaklar avuç içine kıvrılmıştı. Frewin cesede yaklaştı. Attığı her adımda, vahşetin farkına biraz daha fazla varıyordu.</p>
				<p class="normal1">Bu yığın, korkunç bir işkenceyi gözler önüne seriyordu. Kurban sırtüstü masaya yatırılmış, yapışkan bir bantla sarılmıştı. Geniş ve siyah bir bantla. Gövdeyi masaya istiflemek, bağlamak için onlarca metre gerekmişti. Ceset kat kat sarılmış, şekli şemaili kaybolmuştu. Yerde altı boş rulo vardı.</p>
				<p class="normal1">Bu yapışkan kitleden görülebilen sadece bir ayakkabının ucu, bir el ve bir ağızdı.</p>
				<p class="normal1">Paramparça olmuş bir ağız.</p>
				<p class="normal1">Dudaklar çengellerle birbirine kaynaştırılmış, ağız mühürlenmişti.</p>
				<p class="normal1">Frewin öne doğru eğildi. Kurbanın ağzına iyice yaklaştı. Asker feneri cesede tutmaya devam etse de girişten ayrılmıyordu. Frewin daha iyi görebilmek için çakmağını çaktı. Minik alev gölgeleri aydınlattı.</p>
				<p class="normal1">Çengelin saplandığı yerlerden çokça kan akarak kapkara çizgiler oluşturmuştu; yabanıl bir maskenin dikenli ağzı gibi görünüyordu. Frewin yaranın etrafında bu kadar çok kan olmasının ne anlama geldiğini biliyordu: Kurban işkence esnasında canlıydı. Çünkü öldükten sonra kan damarlarda dolaşmazdı. Ve bu kadar kan, sadece vahşice parçalanmış dudaklardan akmış olamazdı.</p>
				<p class="normal1">Birdenbire tüm vücudu ürperdi ve adamın şahdamarını yoklayabilmek için parmaklarıyla yapışkan bandı yokladı. Gerçekten ölüp ölmediği kontrol edilmiş miydi? Derisi hâlâ sıcaktı. Henüz yaşıyor olabilir miydi veya yeni mi ölmüştü? Frewin nabız atışlarını bulamadı. Parmak uçlarını şahdamarına iyice değdirebilmek için bileğini bükmek zorunda kaldı. Hiç hareket yoktu. Bir dakika sonra Frewin durumu kabullendi ve elini hışırdayan banttan çekti.</p>
				<p class="normal1">Kanın hâlâ sızdığı yaraları gözden geçirdi.</p>
				<p class="normal1">Çakmak elini yakmaya başlamıştı.</p>
				<p class="normal1">İşte tam o sırada sol yanaktaki ufak yarıkların farkına vardı. Daha iyi görebilmek için yapışkan bandı aralamaya çalıştı. Altı yarık saydı. Yarım santimetreden daha küçük yarıklar. Deri delinmiş... –Frewin kaşlarını çattı– ve yukarı doğru çekilmişti. Yaralar ağzın <span class="ideitalik">içinden</span> açılmıştı! Yine çengellerle mi? Frewin doğruldu. Kurbana zorla keskin cisimler mi çiğnetilmişti?</p>
				<p class="normal1"><span class="ideitalik">Burada neler olmuştu böyle</span>?</p>
				<p class="normal1">Çakmak elini iyice yakınca kapağını kapatarak söndürdü.</p>
				<p class="normal1">Yarı açık kapıdan kızıl bir ışık süzülüyor, askerlerin ellerindeki cep fenerlerinden yayılan ışıklar bu alacakaranlık mezarda fildişi renginde hareler oluşturuyordu. Frewin alnındaki teri elinin tersiyle sildi.</p>
				<p class="normal1">Silahlı adamlar yeniden girişe döndüler.</p>
				<p class="normal1">"Olumsuz" diye seslendi devriyenin şefi üstüne. "Burada kimse yok."</p>
				<p class="normal1">Frewin de dışarı çıktı. Subaylardan biri, duvara monte edilmiş telefonun ahizesini yeniden kaldırmış, muhtemelen gemi kaptanıyla konuşuyordu. Bir diğeri, askerlere gitmelerini işaret etti.</p>
				<p class="normal1">"Adamlarınızdan birini kapının önüne nöbetçi bırakın, siz de çekilebilirsiniz."</p>
				<p class="normal1">Frewin elini kaldırdı:</p>
				<p class="normal1">"Sizce mahsuru yoksa kalmalarını rica edebilir miyim? Salonu araştırmakta bana faydalı olabilirler. Fenerleri var ve ne yaptıklarını iyi biliyorlar."</p>
				<p class="normal1">Subay onayladı.</p>
				<p class="normal1">"Tamamdır. Sizinle kalabilirler."</p>
				<p class="normal1">Frewin gruba döndü:</p>
				<p class="normal1">"Her birinize bir araştırma bölgesi vereceğim. Her şeyi baştan aşağı inceleyeceksiniz. Ne görürseniz görün, bir damla, kumaş parçası, bir çöp, mutlaka bana bildirin."</p>
				<p class="normal1">"Araştırmak için belli bir yöntem var mı?" diye sordu, içlerinde en uzun olanı.</p>
				<p class="normal1">"İlk önce geniş bir alanla işe başlayın, daha sonra alanı küçük parçalar halinde incelemeye devam edin. Şunu hiç unutmayın: En küçük bir şey fark ederseniz, bana hemen bildirin. Ben, Teğmen Frewin."</p>
				<p class="normal1">Adamlar başlarını salladı ve Frewin her birine bir bölge tayin ettikten sonra salona girdiler.</p>
				<p class="normal1">Frewin, subaya "Bu koridorun sonunda yatakhaneler olduğunu söylemiştiniz, değil mi?" diye sordu.</p>
				<p class="normal1">"Evet."</p>
				<p class="normal1">"Orada kim kalıyor?"</p>
				<p class="normal1">"Taarruz için gemiye bindirilmiş adamlar, kara ordusundan."</p>
				<p class="normal1">"Hangi bölük olduğunu biliyor musunuz?"</p>
				<p class="normal1">Bu soruya ahizeyi biraz önce elinde tutan diğer subay cevap verdi.</p>
				<p class="normal1">"Alto ve Raven bölükleri."</p>
				<p class="normal1">Frewin irkildi. Raven Bölüğü. Birinci cinayetten kırk sekiz saat önce dışarı çıkma izni alan, şüpheli elli adamın birliği.</p>
				<p class="normal1">"Raven Bölüğü'nün tüm takımları bu koridorun sonunda mı?" diye sordu Frewin.</p>
				<p class="normal1">"Hayır, sadece 3. takım yatakhanelerin girişinde. Diğerleri alt katta, oraya gidebilmek için bir tam tur atmak gerekiyor; ortalıkta dolaşılmasını engellemek için tüm geçitleri kapattık."</p>
				<p class="normal1">Her şey birbirini tutuyordu. Raven Bölüğü'nün sadece 3. ve 4. takımları izinden faydalanmıştı. Şüpheliler listesi daralıyordu. Katil başka bir yerden gelmiş olamazdı, gece yarısı gemi içinde gezinirken fark edilip durdurulabileceğinden bu riske girmezdi. 3. takımdan bir asker olmalıydı. Bu koridorun sonunda kalan biri.</p>
				<p class="normal1">Frewin bir şey söylemek üzere ağzını açacakken kusursuz üniformasıyla, yüzünde derin çizgiler olan, kısa boylu, kel bir adam çıkageldi. Bu, bir subayın eşlik ettiği kaptandı. Adamlar kısaca selamlaştıktan sonra aralarında alçak sesle konuştular. Nihayet kaptan Craig Frewin'e döndü; yüzünde ciddi bir ifade vardı. Kendisine selam veren teğmene yaklaştı.</p>
				<p class="normal1">"Teğmen" diyerek, onu diğerlerinden biraz uzaklaştırdı.</p>
				<p class="normal1">"Kaptan, gemide tuğgeneralin emriyle bulunuyorum..."</p>
				<p class="normal1">Kısa boylu adam onu susturdu.</p>
				<p class="normal1">"Bundan haberim var. İçeri girdiniz mi?"</p>
				<p class="normal1">"Evet kaptan. Bu aynı katilin işi. İki cinayet birbirine bağlı."</p>
				<p class="normal1">Doğrudan konunun esasına giren bu zeki adamın varlığı Frewin'i rahatlattı.</p>
				<p class="normal1">"Beni dinleyin teğmen. İşinizi zorlaştırmak istemem, MP'den-siniz, gemimde soruşturmayı yürütme yetkiniz var. Buna karşılık, gemideki iki bin insanın sorumluluğunu taşıyorum ve bunların önemli bir kısmını üç saat içinde savaşa sürmek zorundayım. Gerilimi daha fazla artırmak niyetinde değilim. Nereye gelmek istediğimi anlayabiliyor musunuz?"</p>
				<p class="normal1">"Gizlilik konusuna mı?"</p>
				<p class="normal1">"Ve subayların dışında kimseye soru sormak yok. Üzgünüm ama hiç vaktimiz yok. Bu insanlar karaya indiklerinde ne isterseniz yapabilirsiniz. O zamana kadar size tanıdığım hareket alanı, bu oda ve kamaranızla sınırlı."</p>
				<p class="normal1">"Kaptan, adam tekrar harekete geçecek. Çok hızlı. İki gecede iki cinayet..."</p>
				<p class="normal1">Ufak tefek adam Frewin'e yaklaştı ve bir sır verircesine fısıldadı:</p>
				<p class="normal1">"Suçüstü yakalanmış olsaydı, emin olun ki şimdi parmaklıkların arkasında olurdu. Ama ne yazık ki yakalanmadı. Şafakta bu çocuklar düşmana ateş açmak zorunda. Daha fazla yüke gerek yok. Çatışmada kendilerini koruyacak olan arkadaşlarından şüphelenmelerine yol açıp kafalarını daha fazla karıştırmayalım."</p>
				<p class="normal1">Frewin bu sözlerden genelkurmayın da aynı fikirde olduğunu çıkardı. İçeride panik yaşanmasından korkuyorlardı. Gemiye paranoya havasının hâkim olmasını istemiyorlardı.</p>
				<p class="normal1">"İyice anlaşıldı mı?" diye üsteledi kaptan.</p>
				<p class="normal1">Frewin sessizce onayladı.</p>
				<p class="normal1">"Hiç olmazsa gemi doktorundan yardım isteyebilir miyim?"</p>
				<p class="normal1">"Bunu sağlayabilirim. Bir sonuç elde ederseniz bana haber verin ve sabah beşte burada olmamak için elinizden geleni yapın. Kamaranızda olun ve sıranızı bekleyin."</p>
				<p class="normal1">Kaptan yardımcısına seslendi ve onunla birlikte uzaklaştı.</p>
				<p class="normal1">Frewin bu sırada cinayet mahallinin kapısında silahlı bir askerin kendisini beklediğini fark etti. Onu bir müddet bekletti ve Çavuş Matters'ın bir an evvel yanına getirilmesini emrettikten sonra nihayet savaş kıyafeti içindeki adama döndü.</p>
				<p class="normal1">"İşimizi bitirdik" dedi adam. "Biraz kurcalanmış bir lamba dışında bir şey yok..."</p>
				<p class="normal1">"Kurcalanmış mı?" diye soran Frewin hâlâ karanlık, ama beyaz ışık demetlerinin dolaştığı odaya girdi.</p>
				<p class="normal1">Muhafızlardan biri elindeki feneri mide bulandırıcı kitleye yöneltmiş, felç olmuş gibi duruyordu. Parmakları kıvrık el, tehditkâr bir gölge gibi duvara yansıyordu.</p>
				<p class="normal1">Frewin kendisini bekleyen adamlara işaret ederek askere yaklaştı.</p>
				<p class="normal1">"Her şey yolunda mı?"</p>
				<p class="normal1">Adam gözlerini bu yabanıl elden ayırmadan başını salladı.</p>
				<p class="normal1">"Merak ediyorum" dedi nihayet. "Bunu kim yapmış olabilir? Mutlaka tanıdığımız biri."</p>
				<p class="normal1">"Bunu neden söylüyorsunuz?"</p>
				<p class="normal1">Muhafız omzunu silkti.</p>
				<p class="normal1">"Bilemiyorum. Sadece merak ediyorum. Hepsi bu. Bu... bu benim gördüğüm ilk ölü... Böyle olacağını düşünmemiştim..."</p>
				<p class="normal1">Frewin bu itiraf karşısında şaşırdı. Asker o kadar genç görünmüyordu ve savaş epeydir sürdüğünden birçok askerin bu tip görüntülere alışmış olması gerekirdi. Muhafızın omzuna dostça dokundu ve koridora çıkan adamlara yöneldi.</p>
				<p class="normal1">Bıyıklı bir asker, Frewin'in kulağına eğilerek alçak sesle bir itirafta bulundu:</p>
				<p class="normal1">"Karaya çıkacak gruptan. Üzülmeyin teğmenim, o da alışacak."</p>
				<p class="normal1">Koridorda, sarışın bir asker, bir denizciyle tartışıyordu:</p>
				<p class="normal1">"Hayır, buradan geçemezsin. Yatakhanene dön!"</p>
				<p class="normal1">"Bu taraftaki tuvaletlere gitmek istiyordum. Bizimkiler o kadar pis ki..."</p>
				<p class="normal1">Askeri Polis'i gören sarışın asker diğerinin sözünü kesti.</p>
				<p class="normal1">"Lanet olsun! Demek iş bu kadar ciddi!"</p>
				<p class="normal1">Frewin ona sırtını döndü. Odanın içini araştıran askerlerden biri Frewin'e bulduğu bir el fenerini uzattı; fenerin açma kapama düğmesinden dışarı uzun bir kablo çıkıyordu.</p>
				<p class="normal1">"Bir tek bunu bulduk. Nerdeyse altı metrelik bir kablosu var. Ve ucunda da bu vardı."</p>
				<p class="normal1">Frewin tepesinde bir kumanda düğmesi bulunan, küçük bir armut görünümündeki nesneyi eline aldı. Uzaktan çalışabilmesini sağlamak için fenerle oynanmıştı. Frewin düğmeye basınca askerin elindeki fener yandı.</p>
				<p class="normal1">Fenerden çıkan ışık huzmesi dikkat çekiciydi. Lambanın önüne mavi bir filtre yerleştirilmişti. Askeri el fenerlerinde işaret vermek ve başka amaçlarla kullanmak üzere değişik renkte filtreler bulunurdu. Bu filtreler fenerin alt bölümüne, açılabilen kısmına yerleştirilirdi. Katilin yarattığı yeni bir şey yoktu, elinin altındakini kullanmıştı sadece.</p>
				<p class="normal1">Daha sonra Frewin onun ne yaptığını kavradı.</p>
				<p class="normal1">Bu fenerin ne işe yaradığını anlamıştı. Sırlardan biri çözülmüştü.</p>
				<p class="normal1">"Teğmenim?"</p>
				<p class="normal1">Bu, Matters'ın sesiydi, koridordan geliyordu. Frewin onu karşılamaya çıktı.</p>
				<p class="normal1">"Sanırım, ben..." diye başladı Matters.</p>
				<p class="normal1">"Bu öğleden sonra çıkarılan isim listelerine ihtiyacım var" diye onun sözünü kesti Frewin. "Listeleri size verdiler mi?"</p>
				<p class="normal1">"Evet, hareket etmeden önce."</p>
				<p class="normal1">Frewin'e elindeki ince bir tomarı uzattı.</p>
				<p class="normal1">"Raven Bölüğü'ndeki askerlerin tam listesi. Sağ elini kullanan ve son kırk sekiz saat içinde izne çıkanların isimlerinin altı kırmızıyla çizilmiş."</p>
				<p class="normal1">"Matters, aklımdan geçenleri okudunuz."</p>
				<p class="normal1">Çavuş karşılık verecekken, acelesi olan komutanı sözlerini sürdürdü:</p>
				<p class="normal1">"Bana 3. takımdaki askerlerin isim listesi gerekiyor."</p>
				<p class="normal1">"3. takım mı?" diye hayretle sordu Matters. Ve birden gözleri parladı.</p>
				<p class="normal1">Frewin "Bir sorun mu var?" diye sordu.</p>
				<p class="normal1">"Aksine" diye mırıldandı Matters. "Ben... ben sanıyorum ki, kim olduğunu biliyorum. Katili tespit ettim."</p>

		</body>
</html>