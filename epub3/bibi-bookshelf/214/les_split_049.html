<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_46"><br class="calibre4"/>   46   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Ann zaman kazanmalıydı.</p>
				<p class="normal1">Frewin'in 3. takımın üstüne gitmesini engellemeliydi, zira kardeşlik bağları ve her yabancıyı potansiyel bir düşman gibi algılamalarına yol açacak kovalanma duygusu, onların yekvücut olmalarına yol açacaktı. Ann onların arasına girerek, hâlâ birkaç bilgi kırıntısı elde edebilmeyi umuyordu. Risbi'nin ona açıklaması gereken şeyler vardı; ne de olsa belgelerini onun odasında unutmuştu ve onları geri isteyebilirdi.</p>
				<p class="normal1">Güneş ufukta belirince, gösteri salonunda derme çatma kurulmuş hastaneye yollandı. Duş alması için onu sağlık ekibinin ortak kullandığı bir eve gönderdiler ve o da bunun keyfini çıkardı. Hemşire önlüğünü giydikten sonra çoraplarını ayağına geçirdi –hava çok soğuk olduğundan bu kaçınılmazdı– ve nihayet küçük beyaz mokasenlerini giydi. İstihbarat subayları tarafından el konmuş bisikletlerden birine binerek, orman sınırına kadar gitti. Orada toprak bir yola saparak, tekerlek izleri boyunca üç yüz metre ilerledi. Raven Bölüğü, nadasa bırakılmış bir araziye yerleşmişti. 3. takımsa, her zamanki gibi, kendilerine tanınan ayrıcalık ve geleneklere göre bölüğe uzakça bir yere konuşlanmıştı. Yemek kazanlarından kokular yükseliyor, çok sayıda asker sabahın soğuğuna rağmen üstleri çıplak, kampın içerisinde gidip geliyordu. Ann, Cal Harrison'ı tanıdı; sırtında ve kollarında denizci dövmeleri vardı. Fren yapıp bisikletini katlanır bir masaya yaslayınca, asker onu baştan aşağı süzdü. Ann buna hiç aldırmadan yanına gitti.</p>
				<p class="normal1">"Günaydın. Er Risbi'nin çadırını arıyorum."</p>
				<p class="normal1">Harrison gülümsemeye bile zahmet etmeden en yakındaki çadırı işaret etti.</p>
				<p class="normal1">"İşte orada. Ondan ne istiyorsunuz?"</p>
				<p class="normal1">"Hiç. Sadece bulmuş olabileceği belgeleri geri isteyeceğim."</p>
				<p class="normal1">Harrison'ın korkutucu bakışları vardı; bir buzdağının dehşetengiz soğukluğundaki mavi gözleri bomboş bakıyordu. Ann yarım ağız teşekkür ettikten sonra uzaklaştı. Herkesin yüzü asıktı; hepsinde, kayıplar vererek çatışmadan dönenlerin yorgun ifadesi vardı. Risbi'nin çadırında kendisini taciz etmeye kalkan Barrow'u fark etti. Kıllı bedeni Ann'i iğrendirdi. Ann yanından geçerken Barrow hafifçe sırıttıysa da, o kadarla kaldı.</p>
				<p class="normal1">Ann, Risbi'nin bulunduğu yatakhanenin örtüsünü kaldırdı ve içeri girmeden önce seslendi:</p>
				<p class="normal1">"Beyler, sağlık personeli! İçeri geliyorum."</p>
				<p class="normal1">Ardından birkaç erkeğin uykusuyla ısınmış çadırın içine girdi ve doğruca, kendisine ait bölmede botlarını bağlayan Risbi'ye yöneldi.</p>
				<p class="normal1">Risbi onu görünce huzursuz bir ifadeyle doğruldu.</p>
				<p class="normal1">"Merhaba asker. Belgeleri..."</p>
				<p class="normal1">"Belgeleri meslektaşınıza iade ettim" diye onun sözünü kesti Risbi. "Müsait bir zamanımda köyün merkezindeki hastaneye giderek onları verdim. Sizi orada göremediğimden bir hemşireye verdim hepsini."</p>
				<p class="normal1">Ann hazırlıksız yakalandığından ne cevap vereceğini bilemedi.</p>
				<p class="normal1">"Ah! Bundan haberim yoktu."</p>
				<p class="normal1">Risbi, gergin bir ifadeyle kısacık kesilmiş saçlarını kaşıdı.</p>
				<p class="normal1">"Şey... o akşam... Barrow'un davranışları için üzgünüm."</p>
				<p class="normal1">"Boş verin. Aptalın biri o herif!"</p>
				<p class="normal1">Risbi dudaklarını ısırdı, gözlerini kırpıştırdı.</p>
				<p class="normal1">"Mesele şu ki, belgelere baktı, üzgünüm. Bunların onu ilgilendirmediğini söyledim ama tahmin edeceğiniz gibi kafasını bir şeye taktığında onu durdurmak biraz zor."</p>
				<p class="normal1">"Okuduğunda tepkisi ne oldu?"</p>
				<p class="normal1">"Galiba belgelerde MP'nin bir raporu vardı ve... MP ile Cal'in arasında geçen hadise, yani er Harrison'dan söz ediyorum. Biliyorsunuz bu konuda hepimiz biraz gerginiz. Barrow'u çok eğlendirdi raporda yazanlar, mesele bundan ibaret. Sizin için bir terslik yarattıysa özür dilerim."</p>
				<p class="normal1">Ann başını salladı.</p>
				<p class="normal1">"Önemli değil. O akşam buraya gelmemeliydim ya da daha dikkatli davranmalıydım. Belgeleri meslektaşıma iade ettiniz, değil mi?"</p>
				<p class="normal1">Risbi onayladı.</p>
				<p class="normal1">"Çok iyi. Ya yaranız? Bir düzelme var mı?</p>
				<p class="normal1">"Evet, kapanıyor. Teşekkür ederim."</p>
				<p class="normal1">Takımdaki diğer askerler gibi, onun da gözaltında mor halkalar vardı ve gözleri kıpkırmızıydı. Bu ufak tefek adama bakarken Ann'in içinde bir şefkat duygusu uyandı. Yaşananlar insanlık dışıydı. Bir kamptan diğerine sürüklenmek, başkalarını öldürmeye gitmek, korku, kargaşa... Bir yere konuşlandıklarında ise, tenlerine sinen barut kokusu, kulaklarındaki kurşun vızıltıları, ağızlarındaki kan ve toprak tadı yüzünden uyuyamıyorlardı.</p>
				<p class="normal1">"Arkadaşlarınız için çok üzgünüm" dedi Ann yavaşça.</p>
				<p class="normal1">Genç adamın bakışlarında bir değişiklik hissetti. Risbi ona şaşkınlıkla ve belirgin bir minnetle bakıyordu.</p>
				<p class="normal1">"Bütün bu gerilim, her yerde ölümün kol gezmesi askerleri asabileştiriyor. Kendilerini bırakma imkânı bulduklarında sınırları aşıyorlar. Bunu sakın sizi yargılamak için söylediğimi sanmayın. Hiçbir zaman arkadaş olamayacağım Barrow'a bile öfkelenemiyorum." Omzunu silkti ve gülerek ekledi: "Sadece midemi bulandırıyor, o kadar."</p>
				<p class="normal1">Risbi asabi bir gülümsemeyi bastırdı.</p>
				<p class="normal1">"O var ya, aslında onu iyi tanısaydınız öfkeleneceğiniz çok şey olurdu! O tam bir seks manyağı! Ve sağlıksız biri..."</p>
				<p class="normal1">"Niye böyle söylüyorsunuz?" diye sordu Ann en masum ifadesiyle.</p>
				<p class="normal1">"Rod tuhaf şeyler yapıyor. Onun ismi Rodney, Rodney Barrow. Biz ona kısaca 'sadist' deriz. Ve bu onun çok hoşuna gidiyor. Hıyar herif!"</p>
				<p class="normal1">"Ama ona neden 'sağlıksız biri' diyorsunuz?"</p>
				<p class="normal1">"Yaptıklarından dolayı. Sadece çıplak kadınlardan, onlara neler yapacağından bahseder, her şeyi illa sekse getirir. Ve..."</p>
				<p class="normal1">Kelimeler sanki boğazına takılıyormuş gibi Risbi'nin nefesi kesildi.</p>
				<p class="normal1">Ann ısrar etti:</p>
				<p class="normal1">"Ve?"</p>
				<p class="normal1">"Ve tuhaf davranır. İstirahat saatlerinde, kürklerini yolmak için sincaplara tuzak kurar. Bu onu eğlendirir. Bunun düşmanla karşılaştığında, aynısını ona da yapabilmek için bir alıştırma olduğunu söyler. İşin başında hepimiz sert adam rolü oynadığını ve bizi etkilemek için bunları söylediğini sanıyorduk. Ama ben söylediklerine inanıyorum."</p>
				<p class="normal1">"Harrison ve Hriscek gibi haşin biri mi? Birbirleriyle sık görüşürler mi?"</p>
				<p class="normal1">"Evet, aynı tarzda adamlar ama aralarında dostluktan ziyade maço bir rekabet var. Harrison en sertlerden biri; ona 'Asi' denir. Hriscek endişe verici biri, fazla konuşmaz, ama patlarsa tam patlar." Alaycı bir tavırla ekledi: "Bu galiba onun panayırcı doğasından ileri geliyor."</p>
				<p class="normal1">Ann bir an tereddüt etti, ardından "Baksanıza" dedi. "Sizden kişisel bir şey isteyeceğim. Biraz özel bir şey."</p>
				<p class="normal1">Risbi kollarını göğsünde kavuşturarak kaşlarını çattı.</p>
				<p class="normal1">"Sakın geçen günkü üstünkörü tedavinizin karşılığında bir şey istemeyin..."</p>
				<p class="normal1">"Bana hiçbir şey borçlu değilsiniz, sadece yardıma ihtiyacım var ve bunu kimden isteyeceğimi bilemiyorum."</p>
				<p class="normal1">Risbi yüzünü buruşturdu. Ann onun istemeye istemeye yardımcı olmayı kabul edeceğini anladı.</p>
				<p class="normal1">"Hadi bakalım" dedi Risbi, "dökülün. Benden ne istediğinizi anlayalım."</p>

		</body>
</html>