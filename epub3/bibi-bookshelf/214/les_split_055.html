<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_52"><br class="calibre4"/>   52   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Ann korkunç şekillere bürünmüş devasa boyutlardaki böğürtlenlerin arasında koşuyordu.</p>
				<p class="normal1">Otuz metre sonra nefes nefese bir meşe ağacına tutundu ve arkasına saklandı. Hriscek ormanda onu takip etmiş miydi?</p>
				<p class="normal1">Hırıltılı solukları yüzünden hiçbir şey duyamıyordu. Bir an için soluğunu tuttu, kulak kesildi.</p>
				<p class="normal1">Yaprakları hafifçe dalgalandıran rüzgârın sesi.</p>
				<p class="normal1">Uzakta, birbirlerine sürtünen dalların tıkırtısı.</p>
				<p class="normal1">Aniden çatırdayan kurumuş bir dal.</p>
				<p class="normal1"><span class="ideitalik">Burada</span>! Ann gürültünün geldiği tarafa kaçamak bir bakış atmayı göze aldı.</p>
				<p class="normal1">Başını sağa sola çevirerek onu arayan Hriscek, yara izleriyle dolu soğuk yüzüyle genç kadının bulunduğu yere doğru kısa adımlarla geliyordu.</p>
				<p class="normal1">Birkaç saniye içinde yanında olacaktı.</p>
				<p class="normal1">Ann sırtını ona dönerek tekrar koşmaya başladı. Avcısının hemen peşinden geldiğini anladı. Hızlandı. Çalılıkları iki yana ayırırken kolları çizik çizik oldu. Peşindeki adımlar iyice yaklaşıyordu. Çok yakınına gelmişti.</p>
				<p class="normal1">Toprakta tekerlek izleri belirdi. Ormanın bitki örtüsü, çalılar, böğürtlen öbekleri, eğreltiotları ve etrafları koyu ya da açık renk yapraklarla çevrili ağaç kütükleri iyice sıklaşmıştı. Avcısı çok yakınında olduğundan kendisini doğal bir gizlenme yerine atamazdı.</p>
				<p class="normal1">Takipçisinin nefesini ensesinde işitti. Çok yakınındaydı.</p>
				<p class="normal1">Bacakları acıyordu. Kaslarına kramp girmeye başlamıştı, eteği hızlı koşmasını engelliyordu ama durup da onu yırtacak vakti yoktu. Nefes alamıyordu.</p>
				<p class="normal1">Bitki örtüsü tam arkasında çatırdadı. <span class="ideitalik">Tam</span> arkasında.</p>
				<p class="normal1">Avcının elini ensesinde hissetti.</p>
				<p class="normal1">Bir ağaç filizine takılıp tökezledi.</p>
				<p class="normal1">Beynindeki oksijen yokluğuna rağmen kafasında bir fikir belirdi.</p>
				<p class="normal1">Hava ciğerlerine giriyor ama dışarı çıkamıyordu. Başı dönmeye başladı. Bacakları kasıldı, yavaşlamaya başladı, adaleleri cayır cayır yanıyordu.</p>
				<p class="normal1">Uygun yükseklikte kalın bir ağaç dalı gördü. Oraya gitmek için yön değiştirdi.</p>
				<p class="normal1">Bir şey saçlarının arasından geçti.</p>
				<p class="normal1"><span class="ideitalik">Burada! Beni saçlarımdan yakalamak istiyor</span>!</p>
				<p class="normal1">Ann dala doğru atılarak iki eliyle birden asıldı. Dalı mümkün olduğunca geriye, bir yay gibi gerdi. Dal bir ıslık sesi çıkararak havayı kamçıladı.</p>
				<p class="normal1">Hriscek darbeyi tam göğsüne yedi.</p>
				<p class="normal1">Ayakları topraktan kesildi ve arkaya doğru devrildi. Ann ağzını açarak havayı ciğerlerine doldurdu. Korkudan ve hiç gücü kalmadığından neredeyse otların arasında sürüklenerek yürüyordu. Kıpırdayacak hali kalmamıştı.</p>
				<p class="normal1">Hriscek homurdanarak doğruldu.</p>
				<p class="normal1">Ann ağaçtan ağaca yalpalayarak ilerlemeye çalıştı. Daha hızlı gitmeye mecali kalmamıştı. Her hareketinde ciğerlerine kadar giden harlı bir ateş baldırlarından yükseliyordu. Görüşü bulanıklaşmıştı.</p>
				<p class="normal1">Hriscek'i nakavt etmeyi becerememişti. Başka bir şey bulmalıydı. Hem de çok çabuk.</p>
				<p class="normal1">Artık düşünemiyordu.</p>
				<p class="normal1">Kalçasına yediği bir darbeyle öne fırladı. Çam iğnelerinin arasına gömüldü. Ciğerlerinde kalan son hava, düşmenin şiddetiyle boşaldı. Nefes alabilmek için mi, yoksa bağırabilmek için mi bilmeden ağzını açtı. Ağır bir kütle üzerine atıldı.</p>
				<p class="normal1">Hriscek'in kolları bir ahtapotunki gibi bedenini sarmaladı. Adamın ağırlığıyla burnu yeşil yosuna yapıştı. Hriscek genç kadının üzerine oturdu. Kendine gelmeye ve ciğerlerine hava doldurmaya başlayan Ann'in kollarını arkaya kıvırdı. Genç kadın tuzağa düşmüştü.</p>
				<p class="normal1">Hriscek "Seni küçük orospu!" dedi. "Benim çadırımda ne haltlar karıştırıyordun?"</p>
				<p class="normal1">Ann'in kollarını bir daha kıvırdığında, acı omuzlarından başlayarak tüm bedenini sardı. Bağırdı.</p>
				<p class="normal1">"Bırakın beni!" diye iki nefes arasında inledi.</p>
				<p class="normal1">"Sana burnunu her yere sokmaman gerektiğini göstereceğim şimdi. Aslında aradığın ne? Sakın bu olmasın ha!"</p>
				<p class="normal1">Elini Ann'in eteğinin altına sokarak yukarı doğru sıyırdı.</p>
				<p class="normal1">"Çorap giymiş! Bu beni çok hoşuma gider, biliyor musun? Bu bir savaş ve bu erkekleri fena halde tahrik eder, bunu sana hiç söylemediler mi?"</p>
				<p class="normal1">Ann adamın kalın parmaklarının külotunun arasından girerek kaba etlerini okşadığını hissetti. Hriscek şimdi bir hayvandan farksızdı. Ann arkasından ne geleceğini anladı.</p>
				<p class="normal1">Genç kadının külotunu koparıp çıkarmak için çekiştirdi. Ann yere yapışmıştı.</p>
				<p class="normal1">Hriscek daha büyük bir şiddetle çekiştirdiğinde külotu yırtıldı ama bu arada genç kadının bileklerini tutan diğer eli gevşedi. Ann bu fırsatı kaçırmadı ve kurtardığı tek kolunu yere dayayıp ondan güç olarak büyük bir öfkeyle döndü.</p>
				<p class="normal1">Hriscek bu şaşkınlık anında diğer bileğini de serbest bıraktı ve bir an kıpırdayamadı. Daha sonra pembe yara izleriyle dolu beyaz yüzünde bir gülümseme belirdi. Hükmetme duygusu, cinsel uyarılmanın şiddetine eşlik etmeye başlamıştı. Harika bir kokteyl.</p>
				<p class="normal1">"Şimdi biraz oynaşalım" dedi ağzından salyalar akarken.</p>
				<p class="normal1">Ann kollarını başının üstünden geçirdi, bir ağaç kökünü yakaladı ve Hriscek'in altından kurtulmak için tüm gücüyle asıldı. Her şey çok çabuk oldu. Hriscek fiziksel üstünlüğünden emin, onun hiçbir çabasını ciddiye almıyordu, istediği an onu zapt edebileceğinin farkındaydı. Ama bu hareketini öngöremedi. Doğrulmaya çalışırken, Ann dizini tüm gücüyle onun bacak arasına geçirdi.</p>
				<p class="normal1">Hriscek iki büklüm, ağzı açık, yana devrildi.</p>
				<p class="normal1">Ann ayaklarının üzerinde güçlükle doğruldu, bir ayak hareketiyle sarkan külotundan kurtuldu ve kaçmak için geri döndü.</p>
				<p class="normal1">Bir bacağını ileri attı.</p>
				<p class="normal1">İkincisini atmaya fırsat bulamadı.</p>
				<p class="normal1">Hriscek ayak bileğinden tutarak onu kendine doğru çekiyordu. Ann tüm ağırlığıyla yere düşerken kollarıyla kendini koruyamadı.</p>
				<p class="normal1">Çene üstü yere çakılınca beyninde körleştirici beyaz bir flaş patladı.</p>
				<p class="normal1">Sırtüstü dönerken gözlerini kırpıştırdı. Cansız gözlü, iriyarı sarışın adam, alnında kabaran öfke damarlarıyla üstüne çöktü. Yakasından tutup kaldırarak, genç kadının beyninde yeni bir flaşın patlamasına yol açan çok güçlü bir tokat yapıştırdı yüzüne. Yanağını kanatan tokattan ziyade bedeninin tümüne yayılan elektrik Ann'i hareketsiz bıraktı. Ve adam bıçağını çıkardığında, ne yaşamı ne de bedeni için korktu, sadece <span class="ideitalik">nakavt olmak işte bu,</span> diye düşündü.<span class="ideitalik"> Bu hıyar beni nakavt etti</span>.</p>
				<p class="normal1">Bıçağın bacaklarının arasına girdiğini ve eteğini keserek kendine bir yol açtığını hissettiğinde çiftlikteki kadınların başına gelenleri anımsadı. Bulantısı arttı ve başı döndü. Dişlerini sıktı, derin bir nefes aldı ve bundan sonra tek yapabildiği çığlık atmak oldu. Ses tellerini yırtacak kadar güçlü çıkan savaş çığlığı ona yeni bir güç verdi ve saldırganına yumruk atmaya çalıştı.</p>
				<p class="normal1">Kocaman iki el bu darbeleri savuşturarak yüzüne indi. Biri yaralı yanağına, diğeri şakağına... Beynine bir şok dalgası yayılan Ann titredi ve kendinden geçti. İşi bitmişti.</p>
				<p class="normal1">Bundan sonrası acının sildiği bir dizi imgeydi. Hayal meyal Hriscek'in, bacaklarını iki yana ayırdığını, kemerini çıkardığını hissetti. Ann'in bir dizini yakaladı ve ayak bileğini kendine doğru çekip ısırdı, ardından yüksek sesle güldü.</p>
				<p class="normal1">Daha sonra yan tarafında bir şey belirdi. Devasa bir gölge.</p>
				<p class="normal1">Ann, Hriscek'in yüzündeki sapıkça keyif ifadesinin büyük bir endişeye döndüğünü gördü.</p>
				<p class="normal1">Gölge bir saniye içinde üzerine binmişti. Ann ne olduğunu anlayamadan gölgenin bir kolu Hriscek'in yüzüne indi.</p>
				<p class="normal1">Saldırgana tek bir darbe vurdu.</p>
				<p class="normal1">Ama bu öylesine şiddetliydi ki, adamın başı yana devrildi. Ann bir an için başının koptuğunu sandı.</p>
				<p class="normal1">Darbe, bir baltanın çıkarabileceği kadar güçlü bir ses çıkarmıştı ve bu ses yarı baygın Ann'in kulağına kadar geldi. Askerin ağzından minik parçacıklar fırladı. Ann bir inilti işitti ve Hriscek sanki ölmüş gibi sırtüstü devrildi.</p>
				<p class="normal1">Gölge, kurbanının üzerinde yumruklarını sıkmaya devam ediyordu, işini bitirmeye hazır. Bundan vazgeçerek Ann'e bakmak için ona doğru döndü.</p>
				<p class="normal1">Craig Frewin elini ona uzatıyordu.</p>

		</body>
</html>