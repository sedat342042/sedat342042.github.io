<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_50"><br class="calibre4"/>   50   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Ann geriye doğru sendeledi ve sırtı asırlık kilisenin duvarına çarptı. Çarpışmanın şiddetiyle ciğerlerindeki hava boşaldı ve beyni yerinden oynamış gibi oldu.</p>
				<p class="normal1">Karşısındaki zorlukla doğrulurken homurdandı:</p>
				<p class="normal1">"Sizi göremedim! Elimdeki notlara gömülmüşüm."</p>
				<p class="normal1">Ann aydınlığa alışabilmek için gözlerini kırpıştırdı ve kıyafetinin tozunu silken iriyarı kadını tanıdı. Katarina Weiss'in sesi, tütünün etkisiyle oldukça boğuktu.</p>
				<p class="normal1">"Memlekete döndükten sonra teğmeniniz bana iyi bir ziyafet çekmeli" dedi. "Bu kadar az bir zamanda benden o kadar fazla iş istedi ki! Yine de bunun genelkurmaydaki işimden daha zevkli olduğunu söyleyebilirim."</p>
				<p class="normal1">Ann acıyan sağ omzunu ovuşturdu.</p>
				<p class="normal1">"3. takımdakilerin tümünün yıldız haritalarını çıkarabildiniz mi?"</p>
				<p class="normal1">"Eh, evet. Ana hatlarıyla."</p>
				<p class="normal1">"Yani birliğin çarpışmaya gittiği her gün için, şanslı olanların ve olmayanların listesini çıkardınız mı?"</p>
				<p class="normal1">Katarina başını iki yana salladı.</p>
				<p class="normal1">"Evet ama daha önce de söylediğim gibi bu iş, şans yüzdeleriyle olmuyor. Bu daha ziyade şu veya bu tür bir harekette başarıyı getirecek elverişli durumların bir araya gelmesiyle ölçülebilir ve ancak bu elverişli durumların sayısı fazlalaştığı zaman 'şanslı günlerden' söz edilebilir."</p>
				<p class="normal1">"Şanslı günler" derken parmaklarıyla tırnak işareti yapmıştı.</p>
				<p class="normal1">Ann kadının yanına giderek "Şunları bana da bir gösterir misiniz?" diye sordu.</p>
				<p class="normal1">Katarina doğum tarihlerinin, doğum yerlerinin ve isimlerin sıralandığı ve her kişi için uygun sentezlerin yazılı olduğu not kâğıtlarını karıştırdı. Ann, Hriscek'in isminin yazılı olduğu sayfayı almak için elini uzattı. Bir sürü gezegen isminin geçtiği ve Ann'in hiç anlamadığı açıklamalar daha ziyade teknik düzeydeydi.</p>
				<p class="normal1">"Bu ne anlama geliyor? Vladimir Hriscek hakkında dikkatinizi çeken bir şey oldu mu?"</p>
				<p class="normal1">Katarina kaşlarını çattı ve hafızasını tazelemek için kâğıdı hemşirenin elinden aldı.</p>
				<p class="normal1">"Ah, o mu? Buyurun işte... İlla bir sınıflandırma istiyorsanız, bunun sepetin en üstündekilerden biri olduğunu söyleyebilirim. Şimdilik, her defasında. Belki en üstte değil, ama ilk sıralarda olduğu kesin."</p>
				<p class="normal1"><span class="ideitalik">Bu da uyuyor</span>, diye düşündü Ann. <span class="ideitalik">Çarpışma günlerinde grubun en şanslısı değildi ama en talihli olanların arasında şansını artırabilmek için en şanslı olanı ortadan kaldırdı. Serseri kurşunlar, obüsler, mayınlar, el bombaları ondan uzak dursun diye. Hriscek hayatta kalabilmek için öldürüyor</span>.</p>
				<p class="normal1">"Teşekkür ederim" dedi Ann uzaklaşırken. "Bunları Teğmen Frewin'e götürün."</p>
				<p class="normal1">Katarina, bisikletine atlayıp hızla pedalları çevirerek çamaşırhanenin kavşağında gözden kaybolan Ann'in arkasından şaşkınlıkla baktı.</p>
				<p class="indentmetin"> </p>
				<p class="normal1">Ann bisikleti daha rahat sürebilmek için beyaz eteğini dizlerine çekmişti. 3. takımın kamp kurduğu bölgenin yakınındaki çalılıklara vardığında çorapları çamur olmuştu. Kimseye görünmeden Steve Risbi'nin çadırının bulunduğu en güneydeki alana varmak için çalıların ve ağaç kütüklerinin arasından yürüdü.</p>
				<p class="normal1">Ufak tefek kızıl saçlı asker, bir ağaç kütüğünün üzerine oturmuş, tüfeğini temizliyordu. Ann yanına geldi.</p>
				<p class="normal1">"Yine mi siz!" diye bıkkınlıkla söylendi Risbi. "Beni şüphelendirmeye başlıyorsunuz artık."</p>
				<p class="normal1">"Üzgünüm Steve, danışabileceğim bir tek siz varsınız. Son bir bilgiye ihtiyacım var."</p>
				<p class="normal1">Risbi sinirli bir tavırla başını salladı.</p>
				<p class="normal1">"Hayır. Bu iş artık bitti. İşbirlikçi olmaktan bıktım ve size bir şey söyleyeyim mi, sizi de etrafımda dolaşırken görmekten usandım. Beni aptal yerine koymayın! MP ile çalıştığınızı biliyorum, herkes bundan bahsediyor. Bundan böyle MP'nin bir soracağı varsa doğruca bana gelsin."</p>
				<p class="normal1">Ann dudaklarını sıkarak derin bir nefes aldı.</p>
				<p class="normal1">"Bu çok da kolay değil" diye itirafta bulundu. "Burada herkes MP'ye karşı."</p>
				<p class="normal1">"Doğru. Bunun da birçok nedeni var. Hepimiz Harrison'ı sevmesek de, onun böyle apar topar alınıp götürülmemesi gerekirdi. Evet, o bir aziz değil ama orduda, savaş sırasında bile uyulması gereken kurallar vardır. Bizler aynı taraftayız, yani öyle sanıyorduk."</p>
				<p class="normal1">Ann, Risbi'nin gözlerinin içine bakmak için çömeldi ve bir itirafta bulunurmuşçasına alçak sesle "Bizi birbirimize düşürmeye çalışan MP değil" dedi. "Bu, aramızdaki birçok askeri katleden kişi. Bunu unutmayın. Ve her şey onun bu takımdan olduğunu gösteriyor. Bunun için sizden son defa rica ediyorum, bana yardımcı olun."</p>
				<p class="normal1">"Siz cana yakın birisiniz, bu nedenle şimdiye kadar ne haliniz varsa görün demedim ama artık bana gelmeyin. Çocuklar sizi MP'nin teğmeniyle birlikte gördüklerini söylüyor."</p>
				<p class="normal1">"Bu doğru ama siz de size her söylenene inanmayın. Aranızda korkunç bir katil var. Beni bir daha görmeyeceksiniz, sizi temin ederim ama bana yardım edin. Hatırladığıma göre Hriscek'in anne babası panayırcıydı, doğru mu?"</p>
				<p class="normal1">Risbi tüfeğini bıraktı ve içini çekerek ormana doğru baktı.</p>
				<p class="normal1">"Hiç durmayacaksınız değil mi?" diye alay etti. "Bana baksanıza, Hriscek'le ilgili soruların muhatabı ben değilim. Costello, Harrison veya Collins'le görüşün. Onlar Hriscek'i benden daha iyi tanır."</p>
				<p class="normal1">"Hangisi benimle konuşur?"</p>
				<p class="normal1">Risbi kaşlarını kaldırdı.</p>
				<p class="normal1">"Belki sıhhiyeci Collins, aralarında en uyanığı odur."</p>
				<p class="normal1">Ann doğruldu.</p>
				<p class="normal1">"Şüpheliniz Hriscek mi?"</p>
				<p class="normal1">"Olabilir."</p>
				<p class="normal1">"Şayet oysa, size iyi şanslar dilerim. Harrison, onun yanında belini doğrultamayan bir nine gibi kalır."</p>
				<p class="normal1">Tüfeğini yeniden alarak dürbününü kontrol etti. Ann kas namına hiçbir şeyi olmayan, ama yüz metreden bile bir adamı rahatlıkla öldürebilecek bu küçük adama baktı. Bu savaşta, burada bulunduğu için mutsuz görünüyordu. Tıpkı burada işleri olmayan diğerleri gibi. Sertlikten, kavgacılıktan uzak biriydi.</p>
				<p class="normal1">"Sağ olun Steve, siz iyi bir adamsınız."</p>
				<p class="normal1">Risbi alaycı bir tavırla sırıttı.</p>
				<p class="normal1">"Kız arkadaşımın her hafta bana yazdığı da bu! Burada iyi bir adam olmak, diğerlerini ne kadar ilgilendiriyor bir bilseniz!"</p>
				<p class="normal1">Çavuş Parker Collins sırtını bir ağaca dayamış, keyifle sigarasını tüttürüyordu. Ann ona yaklaştığında sigarasının dumanını dışarı üfledi.</p>
				<p class="normal1">"Sigaraya düşkün bir sıhhiyeci! Bu diğerleri için pek de iyi bir örnek değil" dedi Ann.</p>
				<p class="normal1">"Savaş ilan eden politikacılar iyi örnek mi oluyorlar yani?"</p>
				<p class="normal1">"Tam isabet!"</p>
				<p class="normal1">"Sizin için ne yapabilirim?"</p>
				<p class="normal1">"Aslında çok şey. Vladimir Hriscek'i iyi tanıdığınız söyleniyor."</p>
				<p class="normal1">"Sürekli yaralarını tedavi ettiğim için, evet. Bir savaş makinesi. Hiçbir şeyden korkusu yok, ölmekten bile. Ama şanslı kerata. Hep bir iki sıyrıkla kurtuluyor!"</p>
				<p class="normal1">Ann şanstan söz edilince gülmemek için kendisini zor tuttu.</p>
				<p class="normal1">"Anne babası panayırcıymış, bu doğru mu?"</p>
				<p class="normal1">"Niçin? Yoksa ona tutuldunuz mu?"</p>
				<p class="normal1">"Görüştüğüm insanları tanımak isterim" diye cevabı yapıştırdı Ann.</p>
				<p class="normal1">"Evet, sanıyorum ki öyle. Savaşın başlangıcında ölmüşler. Galiba bir bombardımanda."</p>
				<p class="normal1">"Bu onun için hoş olmamalı. Şey, bir de astrolojiyle ilgilenip ilgilenmediğini biliyor musunuz?"</p>
				<p class="normal1">Parker'ın yüzünde geniş bir gülümseme belirdi.</p>
				<p class="normal1">"El falınıza mı baksın, bunu mu istiyorsunuz?"</p>
				<p class="normal1">"Yapar mı?"</p>
				<p class="normal1">"Takımda yaşam çizgilerini öğrenmek isteyenler ona fikrini sorarlar! Bu da anlaşılır bir şey! Hem de Gazinni'ye, ömrünün tam ortasında bittiğini söyledikten sonra! Zavallı çocuk, üç gün sonra öldü."</p>
				<p class="normal1">Artık şüpheye yer yoktu: söz konusu cinayetleri işleyecek kadar iri bir yapı, sağ elini kullanma, 44 numara ayakkabı, asosyal bir kişilik ve ezoterik bilimlere ilgisi olduğunu gösteren el falı bilgisi. Dostu Costello'nun eski kız arkadaşı Lisa Hiburgh'den ve onun çok saf olduğundan haberi vardı. Cal Harrison'ın ideal bir şüpheli olduğunu biliyordu. İzleri karıştırmak için Rosdale'in kesik kafasını onun sandığına koymuştu. Hriscek'in maceracı yanı herkes tarafından biliniyordu. Gavin Tomers ve Clifford Harris'i tek bir sözüyle istediği yere çağırmış olabilirdi. İstediğini yanına getirebilecek üne sahipti. Hriscek herkesin adamıydı.</p>
				<p class="normal1">"Şimdi çadırında mı?"</p>
				<p class="normal1">"Hayır. Hriscek ve birkaç adam Yüzbaşı Morris'le birlikte birkaç dik kafalıyı yola getiriyorlar sanırım. Biraz beklemeniz gerekecek küçükhanım."</p>
				<p class="normal1">Son sözü söylerken biraz çapkın bir havası vardı.</p>
				<p class="normal1">Ann ona göz kırparak yanından ayrıldı.</p>
				<p class="normal1">Ona saygılı olmayı öğretecek vakti yoktu. Daha acil işleri vardı.</p>
				<p class="normal1">Katilin çadırı kendisini bekliyordu.</p>

		</body>
</html>