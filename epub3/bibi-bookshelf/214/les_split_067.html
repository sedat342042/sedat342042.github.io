<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_63"><br class="calibre4"/>   63   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Cip eriyen karla balçığa dönen yolda sarsılarak ilerliyordu. Bir saattir ormanın içinde yol alıyorlardı.</p>
				<p class="normal1">"Adamlarınız ne âlemde?" diye sordu Ann.</p>
				<p class="normal1">"Yorgunlar. Pişirmeden yemek zorunda kaldıkları tayınlar, kir pas içinde kalmak, soğukta uyumak, bunca gerilim... Ama her gün çatışmaya katılan askerlerin yanında yine de iyi sayılırlar. Bunun farkındalar ve yakınmıyorlar."</p>
				<p class="normal1">Frewin aslında dile getirdiklerinden çok daha fazla acı çektiklerinin farkındaydı. Clauwitz, Forrell ve Baker'dan sonra, Larsson ile Conrad'ın da öldürülmeleri, acının yanında korkuyu da getirmişti. Bozulan moralleri ekibi yiyip bitiriyordu.</p>
				<p class="normal1">Yüzleri tek tek gözünün önüne geldi. Göründüğünden çok daha kırılgan genç Matters. Aralarına yedi ay önce katılmış olmasına rağmen ekibe hemen dahil olan ve her şeyi en iyi şekilde yapmak isteyen Donovan. Ve korkularından kurtulmak için hemen harekete geçen Monroe. Kafalarındaki şüphelerle hepsi birbirine benziyor ve her biri kendi inancıyla diğerinin boşluğunu doldurarak birbirlerini tamamlıyorlardı. Bu nedenle birbirine kenetlenmiş bir ekiptiler. Ruhları yaralı bu adamlar savaş nedeniyle yakınlarından uzak düşmüş ve burada, onun komutası altında, kendilerine bir aile kurmuşlardı. Bir caninin yavaş yavaş yok ettiği bir aile.</p>
				<p class="normal1">Ann tekrar konuşmaya başlamadan önce yutkundu. Yola çıktıklarından beri ikisi de fazla konuşmamıştı.</p>
				<p class="normal1">"Benimle ilgili bilgi edinmeye çalıştınız mı?."</p>
				<p class="normal1">"Hakkımda çıkan söylentileri mutlaka biliyorsunuzdur" diye cevap verdi Frewin. "Bu tip söylentileri duymak için mi bilgi edinmeye çalışayım? Sizin askeri dosyanıza ulaşabilirdim, belki daha da fazlasına. Ama insanların kendilerini anlatmalarını tercih ederim."</p>
				<p class="normal1">"Sizin için her şey sezgilere, bilinçaltına bağlı, değil mi?"</p>
				<p class="normal1">"O kadar da değil. Yazılı raporlar ve dedikodular yerine bakışlara, davranışlara, vurgulamalara daha çok güveniyorum, hepsi bu."</p>
				<p class="normal1">Kısa bir sessizlikten sonra Ann "İki yıldan beri MP'nin sürdürdüğü her soruşturmayı takip etmeye çalışıyorum" diye itiraf etti gözlerini yoldan hiç ayırmadan. "Revirde çalışmak bunu kolaylaştırıyor, öyle ya da böyle oraya bir kere uğruyorsunuz, biraz dikkatli olmak ve... bazı meslektaşlarımdan MP göreve çıkınca bana haber vermelerini istedim. Böylece insanların hakkımda neler düşündüğünü tahmin edebilirsiniz."</p>
				<p class="normal1">Frewin dikkatini yola vererek sessiz kaldı.</p>
				<p class="normal1">"Kısacası, işte bu sayede, gecenin birinde kendimi sizinle Seagull'da bir cesedi muayene ederken buldum."</p>
				<p class="normal1">Ann gayriihtiyari mantosuna sarınarak sözlerine devam etti:</p>
				<p class="normal1">"Sizin ilginizi çeken, nedenini bilmek, değil mi? Bir hemşire cinayetlerle neden bu kadar ilgileniyor? Soruşturmaya nasıl bu kadar kolayca dahil olabiliyor ve cani ruhlar hakkında nasıl bu kadar şey biliyor?"</p>
				<p class="normal1">Ann'in yüzünde asabi bir gülümseme belirip kayboldu.</p>
				<p class="normal1">"Bunun küçüklüğümden beri içimde olduğunu söylersem bana inanır mısınız? Tabii ki bunun farkına sadece iki sene önce vardım ama bu hep içimdeydi, ortaya çıkarılmayı bekliyordu."</p>
				<p class="normal1">"Neden iki sene önce? Bu arada ne oldu?</p>
				<p class="normal1">Ann hemen cevap vermedi. Omuzlarını kaldırdı ve sözlerine devam etmeden derin bir nefes aldı:</p>
				<p class="normal1">"Ailemde babam tanrı gibiydi. Ne isterse hiç tartışmadan yerine getirirdik. Emir vermekten başka bir şey yapmazdı ve buna uymayanların vay haline. Fazla ayrıntıya girmek istemiyorum ama resmi görüyorsunuz sanırım. Çocukluk ve yetişkinliğe giden dönemde duygusal referanslarım korku ve şiddet oldu. Bu durumdan kurtulmak, aşağılanmanın yerine bir şeyler koymak için güçlü bir karaktere ihtiyaç vardır, sizi bu konuda temin edebilirim. Ya kafanızı sudan çıkarırsınız ya da boğulursunuz. Ve bir şekilde ben... ben sizin bu katillerin, sürekli travmayla yetişmiş bu adamların portresini çizdiğinizde neden bahsettiğinizi bildiğimi sanıyorum. Aynı şeyleri sanki ben de yaşamışım gibi hissediyorum, tek fark benim iyi tarafa düşmem."</p>
				<p class="normal1">Genç kadın yutkunurken, Frewin yan gözle ona baktı. Konuşurken kendine güven duyduğu sanılabilirdi, ama böyle olmadığı belliydi.</p>
				<p class="normal1">"Biliyorsunuz, uzun zamandır herkes, yeni Kutsal Kâse'ymiş gibi 'psikopat' sözcüğünü kullanıyor. Psikoloji, psikanaliz, bilim, tüm bu disiplinler bizi daha az korkan varlıklar haline getirmek için çocukluk korkularımızı, dini korkularımızı yok etmeye çalışıyor. Oysa kişilik korku üzerine kurulur, bu bizim türümüzün evrimindeki en önemli öğelerden biridir. Tarihöncesi çağlardan beri yırtıcılardan hep korktuk ve şimdi artık yırtıcılar dışarıda, gece yarısı ormanlarda dolaşmıyorlarsa bile, bu korkuya hâlâ ihtiyaç duyuyoruz, tıpkı merdivenden inerken tırabzana tutunma ihtiyacı hissetmemiz gibi. Bu en temel ihtiyaç, parmaklık vazifesi gören korkuyla binlerce senelik bir evrim. Ve bizi bundan yoksun bırakmak istiyorlar. Ortak belleği silmek bu kadar kolay değil!"</p>
				<p class="normal1">"Psikopatların bu yeni korkuyu temsil ettiğini mi söylemek istiyorsunuz?"</p>
				<p class="normal1">"Yatağımızın altında veya dolabın içinde canavarın olmadığı, endişelerimizin bilinçaltımızdan kaynaklandığı söylenerek, mantıksız, sağduyuya dayanmayan korkular yok edilmek istendi; bu yapılırken de türümüzün ihtiyaçları göz önünde tutulmadı."</p>
				<p class="normal1">"Korku insani bir ihtiyaç mı yani?" diye şaşkınlıkla sordu Frewin.</p>
				<p class="normal1">"Evet, insan ırkını koruyan bir tür tırabzan. Korku olmasa insan denetim altında tutulamazdı, aklımızı kaybederdik, hiçbirimiz kendimize hâkim olamazdık, en vahşi içgüdülerimiz tekrar ortaya dökülürdü, çünkü güdüleri hizaya getiren ve onları kontrol etmemizi sağlayan şey korkudur. Güçlü ve iktidar tutkunu bir türün bir arada yaşayabilmesini işte bu korku sağlar. Başkalarından, dışarıdan gelen yırtıcılardan duyulan korku, medeniyetin doğuşundan bu yana insanları işbirliği yapmaya zorlamıştır. Bunu ortadan kaldırırsanız insan temel içgüdüsüne teslim olur; yani sadece arzularını tatmin etmek ister; mevcut kaynaklar için rakip olarak gördüğü başkalarının toprağını işgal eder; bencil ihtiyaçlar, beslenmek ve seksten başka bir şey kalmaz geriye. Korku olmadan... kaostan başka bir şey beklenemez."</p>
				<p class="normal1">"Ve bugün bu bilim dallarına bu nedenle mi böyle ilgi gösteriliyor?"</p>
				<p class="normal1">"Bundan eminim. Dolaptaki canavarın yerine <span class="ideitalik">psikopat</span> konuluyor. Bu, insani bir ihtiyaç. İnsanlar yataklarının altına bakmadan huzurla yatabiliyor. O zaman korku duymak için başka bir neden bulunmalı. Psikopat bu noktada ortaya çıkıyor. Çünkü o da sizin ve benim gibi <span class="ideitalik">normal</span> bir insan görünümünde ama akla hayale gelemeyecek kötülükleri yapabiliyor ve işin kötüsü bunu tamamen bilinçli olarak yapıyor, <span class="ideitalik">arzuları</span> ve <span class="ideitalik">ihtiyaçları</span> doğrultusunda. Bu durumda bir tür canavar oluyor. Bizim dünyamız ile bizlerin anlayamadığı kendi dünyası –kanın dünyası– arasında yaşayan bir varlık."</p>
				<p class="normal1">Frewin genç kadının nereye gelmek istediğini anladı ve şeytanın avukatlığına soyunarak onun oyununa katıldı:</p>
				<p class="normal1">"<span class="ideitalik">İçeriden</span> gelen bir tehlikeyle bizi korkutmak toplum için tehlikeli bir mekanizma değil mi? Birbirimizden kuşkulanmamıza yol açarak medeniyetimizi şekillendiren sosyal bağları zayıflatma tehlikesi içermiyor mu?"</p>
				<p class="normal1">"Bu korkunun sapkınlığı işte tam burada. Bizi birbirimize kenetlemek yerine birbirimizden koparmaya çalışırsa ne olur, düşünsenize."</p>
				<p class="normal1">"Pek iyimser bir tablo çizmiyorsunuz."</p>
				<p class="normal1">Ann ormanı işaret etti.</p>
				<p class="normal1">"Bu savaş sizi çok mu iyimser kılıyor? Bizler, <span class="ideitalik">evrimleşmiş, medeni</span> varlıklar! Bunca evrim, keşif ve ne olduğumuz hakkında bilimsel varsayımdan sonra aramızdaki sorunları barbarca yöntemlerle çözümlememiz gerekiyor! Bugün, hâlâ! Ve bu daha ne kadar sürecek? Elli sene sonra hâlâ savaşacak mıyız? Üç yüz sene sonra? Bin sene sonra? Hâlâ bu şekilde mi yaşayacağız? Şu çok açıklayıcı Craig: Çocukların ilk oynadığı oyun birbirlerini öldürme oyunu. Bu, bizim içimizde; istesek de istemesek de insan bir yırtıcı. Canlıların en korkuncu."</p>
				<p class="normal1">Bir nefes aldıktan sonra karamsar ve alçak sesle ilave etti:</p>
				<p class="normal1">"Bu yok edici davranışlar, asırlarca süren evrime, ahlaki ve ruhsal köleliğe karşı koyamaz. İnsanların bu gezegendeki diğer türlerden daha baskın olmasına ve medeniyetin şekillendirici boyunduruğuna rağmen bunlar hâlâ varlıklarını sürdürebiliyorlarsa şu gerçekle yüzleşmemiz gerekiyor: Bu psikopatlar, şu anda aradığımız katil türünden varlıklar tesadüfen burada değiller. Bugün artık şunu yadsıyamayız: Onlar bir mesajın taşıyıcısı."</p>
				<p class="normal1">Ann hüzünle beyaz ufka bakıyordu.</p>
				<p class="normal1">"Bu mesaj da şunu iletiyor: Bir türün dünya üzerindeki hâkimiyeti onun hayvani üstünlüğünü sürdürebilmesine bağlıdır. Hâkimiyetimizi koruyabilmek için canavar kalmamız gerek."</p>
				<p class="normal1">"Şunu mu demek istiyorsunuz? Korku insanlara yararlıdır ama bugün geliştirdiğimiz türdeki korku, varlığımızı sürdürebilmemiz açısından iyi değildir. Öyle mi?"</p>
				<p class="normal1">"Evet, bundan korkuyorum. Önümüzdeki birkaç on sene içinde insanın hayvanlığının farkına varacağına inanıyorum ve bu farkındalık insanın kendisini reddetmesine yol açacak. Gelişmemiz için gerekli olan tüm umutlar kararacak; bir canavardan başka bir şey olmadığını gören insan, türünün devam etmesi için nasıl sevişebilir, nasıl mücadele edebilir? Ve bu dinamikle aşırıya varan bir bireycilik, empatiden uzaklaşarak şahsi zevklerin peşinde koşmak gibi davranışlar ortaya çıkacak, işte bunun korkusunu yaşıyorum."</p>
				<p class="normal1">"Başımızın belası şu katiller gibi" dedi Frewin.</p>
				<p class="normal1">"Neden olmasın? Onlar bizi bekleyenin habercisi. Bu savaşın başından beri etrafımda olanları izliyorum ve bunlardan garip neticelere, daha doğrusu kesin neticelere varıyorum. Tüm insanlar sinir hastası, az ya da çok, ama bu hep böyleydi. Mükemmel olmayan bir dünyada hayatta kalabilmek için mükemmel değiliz. Savaşta insanlar o denli duygusal gerilimlere maruz kalıyorlar ki, sinir hastalıkları medeni olan her şeyin üstüne çıkıyor. Savaşlar içgüdüsel davranışların evrimini hızlandırıyor. Ve günlük yaşamda gördüklerim, bu inancımı pekiştiriyor."</p>
				<p class="normal1">Frewin karşılık vermedi. Genç kadının tüm söylediklerinde kendi düşüncelerini buluyordu. <span class="ideitalik">Gözlerini açık tutuyor, hepsi bu. Yaşamın önünden geçip gitmesini beklemeyen tutkulu biri, yaşamın kabuklarını soyuyor ve o kadar güçlü deviniyor ki, gidişatını değiştiriyor</span>. Direksiyonu daha sıkı tuttu. <span class="ideitalik">Hepsi bu değil. Şunu söylüyor: Hepimiz sinir hastasıyız ve bunu doğru şekilde kullanabilirsek güçlü oluruz. Konuşmaya öfkeli babasından bahsederek başlaması tesadüf değildi, bu hâlâ taze bir yara</span>.</p>
				<p class="normal1">"Peki ya bizim türümüz sizin gibi davranabilseydi? Ruhundaki yaralarıyla yüzleşip bunları bir güç haline getirebilseydi?"</p>
				<p class="normal1">Ann dönerek ona bir göz attı.</p>
				<p class="normal1">"Bu yetmezdi" diye karşı çıktı. "Gölgede kalan taraflarını kullanabilme yetisi uyanık olmasını sağlar, canavarların gizli lisanını öğretir, ama kendi karanlıklarından kurtulmasına yetmez."</p>
				<p class="normal1">"O zaman ne? Yapabileceğimiz hiçbir şey yok, tahlillerinizden çıkarılacak sonuç bu mu?"</p>
				<p class="normal1">Ann elini alnına götürdü.</p>
				<p class="normal1">"Larsson ile Conrad'ı öldüren adamı bulalım" dedi bezgin bir sesle. "Belki onda bir cevap buluruz."</p>
				<p class="normal1">Frewin genç kadına bakabilmek için gözlerini yoldan ayırdı. Kendisinden, trajik çocukluğundan bahsetmemek için onu bu tartışmaya sürüklemişti. Cinayetlere duyduğu merakın farkına varmasını sağlayan iki sene önceki olaydan da söz etmemişti. Frewin bunlardan hiçbir zaman söz etmeyeceğini anladı. Bu onun sırrıydı.</p>
				<p class="normal1">Başından beri hissettiği endişelerin doğrulandığını gördü: Genel olarak cinayetler hakkında daha fazla bilgi edinmek arzusuyla bir katilin peşinden gitmek değildi onun derdi. Bunu kendisi için yapıyordu.</p>
				<p class="normal1">Kim olduğunu bulmak için.</p>
				<p class="normal1">Bir katilin derinliklerine nüfuz ederek kendininkileri aydınlatmak istiyordu.</p>
				<p class="normal1">Frewin neden bu kadar yakınlaşmış olduklarını kavradı. Hiç soru sormadan onu hissetmişti.</p>
				<p class="normal1">Aynı yaratığın peşindeydiler.</p>
				<p class="normal1">İnsanlıklarının.</p>

		</body>
</html>