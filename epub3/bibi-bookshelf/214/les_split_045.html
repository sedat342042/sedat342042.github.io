<html xmlns="http://www.w3.org/1999/xhtml">
  <head>
    <title>les.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak2" id="calibre_toc_42"><br class="calibre4"/>   42   <br class="calibre4"/><br class="calibre4"/><br class="calibre4"/><br class="calibre4"/></h1>
				<p class="normal1">Frewin bu bedeni ve hareketleri tanıyordu. Omzunda bir şal vardı.</p>
				<p class="normal1">"Ann?"</p>
				<p class="normal1">Genç kadın irkilerek "Sizi uyandırmaya geliyordum" dedi. "Bir şeyler oldu."</p>
				<p class="normal1">"Ne? Dışarıda mı?"</p>
				<p class="normal1">"Uyuyamadım ve meydana biraz hava almaya gittim. İki dakika önce, panik içinde genç bir oğlan bisikletini deli gibi sürerek yanıma geldi ve anlamadığım bir dilde bir sürü şey söyledi. Bir tercüman gerekiyor. Sanırım, iş ciddi."</p>
				<p class="normal1">Frewin karanlıkta Ann'in gözlerini belli belirsiz görebiliyordu.</p>
				<p class="normal1">"Giysileri ve elleri kan içindeydi" diye ilave etti Ann.</p>
				<p class="indentmetin"> </p>
				<p class="normal1">Çocuk kumraldı, saçları darmadağın olmuştu ve ellerini yüzüne sürmüş olduğundan yanağı da kan içindeydi. Frewin adamlarını uyandırmıştı. Conrad biraz sonra istihbarat biriminden bir tercümanla yanlarına geldi. Tercüman otuz yaşlarında, yuvarlak gözlüklü, ufak tefek bir adamdı. Henüz ergenlik çağındaki oğlan, bisikletini hiç bırakmadan şaşkın şaşkın ayakta duruyordu. Kendi dilinde konuşulunca gözleri inanılmaz bir panikle parladı ve makineli tüfek gibi konuşmaya başladı. Tercüman sakinleşmesi için ellerini havaya kaldırdı ve anladığı kadarını orada bulunanlara nakletti.</p>
				<p class="normal1">"Herkes ölmüş, her yerde kan var. Köyün çıkışındaki bir çiftlikten söz ediyor sanırım."</p>
				<p class="normal1">"Düşman komandolar mı?" diye sordu Frewin.</p>
				<p class="normal1">Tercüman soruyu çocuğa yöneltti ve cevapladı:</p>
				<p class="normal1">"Hiçbir şey bilmiyor, söylediği tek şey çok korkunç olduğu."</p>
				<p class="normal1">Frewin adamlarına toplanmalarını emretti.</p>
				<p class="normal1">"Görmeye gidiyoruz. Ne olur ne olmaz, silahlı bir birime ihtiyacımız var."</p>
				<p class="normal1">"Bu çiftliğin nerede olduğunu biliyorum" diye açıkladı tercüman. "Bölüklerden biri yakınına kamp kurmuş ve bölüğün bir takımı da oradan en fazla beş yüz metre uzaklıkta."</p>
				<p class="normal1">Frewin yumruklarını sıktı.</p>
				<p class="normal1">"Bana bunun Raven Bölüğü olduğunu söylemeyin!"</p>
				<p class="normal1">"Evet, Raven Bölüğü. Bu adamların aslanlar gibi dövüştükleri söyleniyor, onlarla beraberken hiçbir tehlike yok."</p>
				<p class="normal1">Frewin daha fazla beklemeden "Donovan" dedi, "siz şimdi başka bir tercüman bulmaya gidin ve sonra çocuğun yanına geri gelin. Ona kim olduğunu, neler gördüğünü tüm ayrıntılarıyla sorun ve bana tam bir rapor hazırlayın. Matters'ı da uyandırın, omzunun durumu hiç önemli değil, bize yardıma gelsin. Monroe, siz de yanınıza ağır silahlarınızı alın, ne olacağını bilemeyiz." Yeniden tercümana doğru döndü. "Ona bu çiftlikte kaç kişinin yaşadığını sorun."</p>
				<p class="normal1">Tercüman soruyu oğlana yöneltti ve cevap hemen geldi.</p>
				<p class="normal1">"Tüm aile, anne, baba ve dört çocuk."</p>
				<p class="normal1">"Çocukların yaşları?"</p>
				<p class="normal1">Bu soruya da cevap gecikmedi.</p>
				<p class="normal1">"En küçüğü on yaşlarında olmalı. Diğerleri de, on yedi yaşındaki en büyük kıza kadar sıralanıyor. Onun da bu kızı görmeye gittiğini sanıyorum."</p>
				<p class="normal1">"Bu saatte mi?"</p>
				<p class="normal1">Adam omzunu silkti ve teğmenin sorusunu oğlana yöneltti. Bu sefer cevap gecikti.</p>
				<p class="normal1">"Kızın babasının bu ilişkiyi onaylamadığını söylüyor. Onu bu saatte görmeye gitmesinin nedeni, kurtuluş havasından faydalanarak şafak vaktinde kaçacak olmalarıymış."</p>
				<p class="normal1">Frewin içini çekti.</p>
				<p class="normal1">"Tamam, gidiyoruz ve herkes bizimle geliyor, siz de Ann."</p>
				<p class="normal1">Hemşire başını salladı.</p>
				<p class="normal1">Tercüman "Şey... bana ihtiyacınız kalmadı" diye kekeledi. "Başka birini..."</p>
				<p class="normal1">"İsminizi öğrenebilir miyim?" diye sordu teğmen.</p>
				<p class="normal1">"Philip Dougman."</p>
				<p class="normal1">"Siz de bizimle geliyorsunuz Philip" diye kestirip attı Frewin. "Belki orada size ihtiyacımız olur. Yani ihtiyacımız olacağını umut edelim."</p>

		</body>
</html>