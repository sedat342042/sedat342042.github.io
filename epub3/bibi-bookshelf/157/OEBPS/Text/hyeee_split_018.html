<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>hyeee</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal1">Lam Hoi-ka</p>

    <p class="normal">Brevig Mission, Bering Boğazı'nda yer alan ufacık bir İnuit<sup class="calibre3"><a href="../Text/hyeee_split_590.html#footnote-602-18" id="footnote-602-18-backlink">[18]</a></sup> köyü. Tam gün çalışan tek yerel devlet memuru, bir "mali idareci." Polis veya itfaiye merkezi yok, kamusal hizmet çalışanları yok, atık idaresi yok. Tuhaftır, internet üzerinden hizmet veren bir çöpçatanlık sitesi var. (Sadece 276 kişinin yaşadığı bir yerde herkes kimin boşta olduğunu bilir sanırsınız.) Sevgili arayan iki erkek ve iki kadın var, iyi bir eşleşme olabilirdi ancak erkeklerden biri -siteye en son şöyle bir göz attığımda- kadınlarla ilgilenmiyordu. Siyahi bir Afrikalı olan Cutieguyl, kendi deyişiyle "sevimli, bir altmış beş boyunda, ince görünümlü biri." Brevig'de bulmayı hayal edeceğiniz türde biri sayılmaz. Bu konuda birincilik ise Johan Hultin'e gidiyor, bir seksen üç boyunda bir İsveçli; kabarık, beyaz saçları ve kısa beyaz bir keçi sakalı var. Hultin, yolculuğundan yalnızca bir kişiye söz ederek, 19 Ağustos 1997'de geldi Brevig'e ve kazı yapmaya koyuldu. Sert buzun altında cesetler vardı. Hultin, bir toplu mezarı kazıyordu.</p>

    <p class="normal">Buzların derinlerinde 1918'deki grip salgınının kurbanları yatıyordu. Brevig'in projeden söz ettiği tek kişi olan bilimadamı dostu Jeffery Taubenberger de, onunla birlikte 1918 grip salgınının kaynağını araştırıyordu.</p>

    <p class="normal">1918'de ölenleri araştırmanın tam zamanıydı. Potansiyel olarak tarihi bir önemi olan, H5N1 tipi virüsün Hong Kong'daki tavuklardan insanlara ilk "sıçrama" vakası, Hultin'in Brevig'e varmasından birkaç ay öncesine denk geliyordu.</p>

    <p class="normal">H5N1 virüsünün bu en tehlikeli türünün öldürdüğü altı kişiden ilki, üç yaşındaki Lam Hoi-ka'ydı.<sup class="calibre3"><a href="../Text/hyeee_split_213.html#footnote-100-189" id="footnote-100-189-backlink">[189]</a></sup> Şu anda onun ismini öğrenmiş oldunuz çünkü ölümcül bir virüs türden türe atlarsa, dünyada yeni bir salgın başlatabilecek bir koridor açılmış olur. Sağlık otoriteleri farklı davranmış olsaydı (veya daha şanssız olsaydık) Lam Hoi-ka, küresel boyutta ölümcül bir salgında ölen ilk kişi olabilirdi. Halen de olabilir. H5N1 hakkındaki endişe verici gelişmeler Amerika'da manşetlerden inmiş olsa da virüs dünyadan silinip gitmedi. Sorulması gereken, daha az sayıda insanı öldürmeye devam mı edeceği, yoksa daha ölümcül bir hal mi alacağıdır. H5N1 benzeri virüsler durmaksızın yenilenen, insan bağışıklık sistemini çökertme yolunda insafa gelmeyen, acımasız müteşebbisler olabilir.</p>

    <p class="normal">Olası bir H5N1 kâbusunun belirmesiyle beraber, Hultin ve Taubenberger 1918 salgınına neyin sebep olduğunu öğrenmek istediler. Bunun için iyi bir nedenleri vardı: 1918 salgını şimdiye kadar diğer tüm hastalıklardan -veya başka herhangi bir <span class="ideitalik">şey</span>den- hızlı bir şekilde ve daha fazla insanı öldürmüştü.<sup class="calibre3"><a href="../Text/hyeee_split_214.html#footnote-100-190" id="footnote-100-190-backlink">[190]</a></sup></p>

    <p class="normal1">Enflüanza</p>

    <p class="normal">1918 salgını "İspanyol gribi" ismiyle hatırlanır çünkü olayın sonuçlarını Batı'da layıkıyla ele alan, İspanyol basınıydı. (Bunu, İspanya'nın savaşa girmemiş olmasına, dolayısıyla basın kuruluşlarında savaş zamanı görülen sansür ve odak kaydırma kaygısından yoksunluğa bağlayanlar var.) İspanyol gribi, isminin aksine tüm dünyayı vurdu - bu salgını epidemi değil de pandemi yapan buydu.<sup class="calibre3"><a href="../Text/hyeee_split_591.html#footnote-602-19" id="footnote-602-19-backlink">[19]</a></sup> Bu ne ilk ne de en yakın zamandaki pandemi (1957 ve 1968 de pandemi gördü) vakasıydı, ancak gelmiş geçmiş en ölümcül olanıydı. AIDS'in 24 milyon insanı öldürmesi yaklaşık yirmi dört yıl alırken, İspanyol gribi aynı sayıda insanı yirmi dört hafta içinde öldürdü.<sup class="calibre3"><a href="../Text/hyeee_split_215.html#footnote-100-191" id="footnote-100-191-backlink">[191]</a></sup> Yapılan son incelemeler, dünya çapında bu nedenle ölenlerin sayısının 50 milyon, hatta 100 milyon olabileceğini öne sürüyor.<sup class="calibre3"><a href="../Text/hyeee_split_216.html#footnote-100-192" id="footnote-100-192-backlink">[192]</a></sup> Tahminlere göre, Amerika'nın dörtte biri ve belki de dünyanın dörtte biri hastalığı kapmıştı.<sup class="calibre3"><a href="../Text/hyeee_split_217.html#footnote-100-193" id="footnote-100-193-backlink">[193]</a></sup></p>

    <p class="normal">Sadece çok genç, çok yaşlı ve zaten hasta olanlarda ölümcül tesirleri olan diğer enflüanzaların çoğunun aksine, İspanyol gribi hayatının en dirençli çağındaki sağlıklı insanları da öldürdü. Ölüm oranı en yüksek olan grup, yirmi beş-yirmi dokuz yaş grubuydu<sup class="calibre3"><a href="../Text/hyeee_split_218.html#footnote-100-194" id="footnote-100-194-backlink">[194]</a></sup> ve gribin zirve yaptığı dönemde, Amerikalıların ortalama yaşam süresi otuz yedi yıla düşmüştü.<sup class="calibre3"><a href="../Text/hyeee_split_219.html#footnote-100-195" id="footnote-100-195-backlink">[195]</a></sup> Amerika'da yaşanan acı -başka yerlerde olduğu gibi- geniş çaplıydı, o yüzden okul, anma törenleri veya öyküler vasıtasıyla bu grip hakkında neden daha fazlasını bilmediğimizi anlamak mümkün değil. İspanyol gribinin en yaygın döneminde, bir hafta içerisinde yirmi bine yakın Amerikalı ölmüştü<sup class="calibre3"><a href="../Text/hyeee_split_220.html#footnote-100-196" id="footnote-100-196-backlink">[196]</a></sup> ve toplu mezarlar açabilmek için buharlı kazı makineleri kullanılmıştı.<sup class="calibre3"><a href="../Text/hyeee_split_221.html#footnote-100-197" id="footnote-100-197-backlink">[197]</a></sup></p>

    <p class="normal">Sağlık otoriteleri bugün böyle bir olay yaşanmasından epey ürküyor. Birçoğu H5N1 virüsüne bağlı bir salgının kaçınılmaz olduğunda ısrarcı ve asıl düşünülmesi gereken, bunun ne zaman patlak vereceği. Daha önemlisi ise, ne kadar şiddetli olacağı.</p>

    <p class="normal">H5N1 virüsü, son zamanlarda çıkan domuz gribinden daha büyük bir darbe vurmadan gelip geçecek olsa bile hiçbir sağlık otoritesi pandemilerin önlenebileceğini düşünmüyor. Dünya Sağlık Örgütü (WHO) genel direktörü yalın bir dille, "Yeni bir pandeminin kaçınılmaz olduğunu biliyoruz... Eli kulağındadır," diyor.<sup class="calibre3"><a href="../Text/hyeee_split_222.html#footnote-100-198" id="footnote-100-198-backlink">[198]</a></sup> Buna ilaveten, Ulusal Bilimler Akademisi Eczacılık Enstitüsü daha yakın bir zamanda, "sadece kaçınılmaz değil, geç bile kaldı," diyor.<sup class="calibre3"><a href="../Text/hyeee_split_223.html#footnote-100-199" id="footnote-100-199-backlink">[199]</a></sup> Yakın tarihte ortalama her yirmi yedi buçuk yılda bir pandemi görülürken, şu anda son pandemiden bu yana kırk yedi yıl geçmiş durumda. Biliminsanları, pandemik bir hastalığın geleceğini kesin olarak öngöremez, ancak tehlikenin yakında olduğunu bilebilirler ve bunu biliyorlar.<sup class="calibre3"><a href="../Text/hyeee_split_224.html#footnote-100-200" id="footnote-100-200-backlink">[200]</a></sup></p>

    <p class="normal">Şu anda Dünya Sağlık Örgütü yetkililerinin elinde, olası bir pandemik grip hakkında günümüze değin toplanabilmiş en yoğun bilimsel veri yığını bulunmakta. Bu takım-kravat-uzun-beyaz-ceketlilerin, şimdi-sakın-kimse-panik-yapmasın geleneğine sahip bu güzide kurumun, ilgililere yani herkese sunmak üzere elinde bulundurduğu "pandemik enflüanza hakkında bilmeniz gerekenler listesi" şöyle:</p>

    <p class="normal"><span class="ideitalik">Dünya yeni bir pandeminin eşiğinde olabilir.</span></p>

    <p class="normal"><span class="ideitalik">Tüm ülkeler etkilenecek.</span></p>

    <p class="normal"><span class="ideitalik">Hastalık yayılacak.</span></p>

    <p class="normal"><span class="ideitalik">İlaç stokları yetersiz kalacak.</span></p>

    <p class="normal"><span class="ideitalik">Çok fazla sayıda insan ölecek.</span></p>

    <p class="normal"><span class="ideitalik">Ekonomik ve sosyal işleyiş sekteye uğrayacak.<sup class="calibre3"><a href="../Text/hyeee_split_225.html#footnote-100-201" id="footnote-100-201-backlink">[201]</a></sup></span></p>

    <p class="normal">Genel anlamda muhafazakâr olan Dünya Sağlık Örgütü, kuş gribi insanlara sıçrayıp hava yoluyla bulaşır hale gelirse (domuz gribi -H1N1- gibi) "genel anlamda muhafazakâr bir tahminle - 2 milyon ila 7,4 milyon ölüm," öngörüyor.<sup class="calibre3"><a href="../Text/hyeee_split_226.html#footnote-100-202" id="footnote-100-202-backlink">[202]</a></sup> "Bu tahminde," diyerek devam ediyorlar, "nispeten daha hafif geçen 1957 pandemisi temel alınmıştır. 1918'de görülene benzer, daha kuvvetli bir virüs üzerinden de bir tahmin yapılmıştır ve sonuçları daha büyüktür." Dünya Sağlık Örgütü insaflı bir biçimde, bu daha büyük sonuçların neler olabileceğini "bilmeniz gerekenler listesi"ne dahil etmemiş. Ancak, daha büyük sonuçların olasılığından bahsederken yeterince insafsız.</p>

    <p class="normal">Neticede, Hultin 1918'in donmuş ölüleri arasından bir kadının kalıntılarını çıkardı ve adını Lucy koydu. Lucy'nin akciğerlerini kesip çıkardı ve Taubenberger'e postaladı. Taubenberger doku örnekleri aldı ve son derece önemli bir veriye ulaştı. 2005'te yayımlanan sonuçlar, 1918 pandemisinin "<span class="ideitalik">avian</span> enflüanza" yani kuş gribi olduğunu gösteriyor.<sup class="calibre3"><a href="../Text/hyeee_split_227.html#footnote-100-203" id="footnote-100-203-backlink">[203]</a></sup> Büyük önem taşıyan bilimsel bir soru, böylece yanıt bulmuş oldu.</p>

    <p class="normal">Diğer veriler, 1918 virüsünün domuzlar (insan ve kuş virüslerine duyarlı tek hayvan<sup class="calibre3"><a href="../Text/hyeee_split_228.html#footnote-100-204" id="footnote-100-204-backlink">[204]</a></sup>) arasında, hatta son ölümcül biçimini almadan önce bir süreliğine insan toplulukları arasında mutasyona uğramış olabileceğini öne sürüyor.<sup class="calibre3"><a href="../Text/hyeee_split_229.html#footnote-100-205" id="footnote-100-205-backlink">[205]</a></sup> Bundan emin olamayız. Emin olabileceğimiz şey, çiftlik hayvanlarıyla insanlar arasında dolaşan virüslerin yakın gelecekte başlı başına bir küresel sağlık tehdidi oluşturacağı konusunda bilimsel fikir birliği olmasıdır. Endişe yaratan sadece kuş gribi, domuz gribi veya sıradaki bilmem ne gribi değil, "zoonotik" (hayvandan-insana veya tersi) patojenlerin her cinsidir - özellikle de insanlar, tavuklar, hindiler ve domuzlar arasında dolaşanlar.</p>

    <p class="normal">Bugün, pandemik enflüanzadan, yani gelmiş geçmiş en yıkıcı hastalık tecrübesinden, yanı başımızdaki en büyük sağlık tehdidinden bahsederken bunun çiftlik hayvanlarının, en çok da kuşların sağlığı ile ilgili olduğu inkar edilemez.</p>

    <p class="normal1">Bütün Gripler</p>

    <p class="normal">Enflüanza araştırmaları öyküsünün kilit isimlerinden bir diğeri, insanlarda görülen tüm grip türlerinin kuş kökenli olduğunu kanıtlayan Robert Webster adında bir virologdur. İnsanlarda görülen pandemiğin genetik bazı özelliklerini, evcil hayvanlarda görülen kuş virüslerinden aldığını varsayan çalışmasına "çiftlik teorisi" adını vermiştir.<sup class="calibre3"><a href="../Text/hyeee_split_230.html#footnote-100-206" id="footnote-100-206-backlink">[206]</a></sup></p>

    <p class="normal">1968'deki "Hong Kong gribi" denilen pandemiden birkaç yıl sonra (takip eden türevleri ABD'de, sessiz sedasız, yılda yirmi bin "ani ölüm"ün sebebi olmaya devam ediyor) Webster buna yol açan virüsü teşhis etti.<sup class="calibre3"><a href="../Text/hyeee_split_231.html#footnote-100-207" id="footnote-100-207-backlink">[207]</a></sup> Tahmin ettiği gibi hibrit olan virüs, Orta Avrupa'da bir ördekte rastlanmış bir kuş virüsünün özelliklerini taşıyordu.<sup class="calibre3"><a href="../Text/hyeee_split_232.html#footnote-100-208" id="footnote-100-208-backlink">[208]</a></sup> Bugün 1968 pandemisinin kuş kaynaklı olduğunu yalnızca tek bir delil de belgelemiyor: Biliminsanları, artık tüm grip türlerinin kaynağının yüz milyonlarca yıldan beri dünyayı gezen ördek ve kaz gibi göçmen su kuşları olduğunu savunuyor.<sup class="calibre3"><a href="../Text/hyeee_split_233.html#footnote-100-209" id="footnote-100-209-backlink">[209]</a></sup> Gribin, tamamen, kuşlarla olan ilişkimizle alakalı olduğu ortaya çıkmıştır.</p>

    <p class="normal">Burada bazı temel, bilimsel verilere ihtiyaç duyuyoruz. Bu virüslerin kaynağı olan yabanördekleri, kazlar, denizkırlangıçları ve martılar -günümüz biliminsanları tarafından sınıflandırılmış olan H1'den yakın zamanda keşfedilen H16'ya, N1'den N9'a- tüm grip türlerini taşır.<sup class="calibre3"><a href="../Text/hyeee_split_234.html#footnote-100-210" id="footnote-100-210-backlink">[210]</a></sup> Evcil kuşlar da bu tip grip türlerini yaygın olarak taşır.<sup class="calibre3"><a href="../Text/hyeee_split_235.html#footnote-100-211" id="footnote-100-211-backlink">[211]</a></sup> Virüsü taşıyan yabani veya evcil kuşların hastalanması gerekmez. Çoğunlukla taşıyıcı görevi görür, virüsleri bazen dünyanın bir ucundan diğerine götürür ve sonra dışkı yoluyla göl, ırmak, havuz ve en çok da, endüstriyel hayvan işleme teknikleri sağ olsun, doğrudan yediğimiz gıdalara bulaştırırlar.</p>

    <p class="normal">Kuşların taşıdığı virüslerin sadece bazıları memeli türlere tesir eder. Örneğin insanlar tipik olarak sadece H1, H2 ve H3; domuzlar H1 ve H3; atlar ise H3 ve H7 virüslerinden etkilenir.<sup class="calibre3"><a href="../Text/hyeee_split_236.html#footnote-100-212" id="footnote-100-212-backlink">[212]</a></sup><span class="ideitalik">H</span>, enflüanza virüsleri yüzeyinde bulunan, dikenli şekle sahip bir protein olan hemaglutinini temsil eder ve adını "aglutinleşme," yani alyuvarları bir araya getirme özelliğinden alır.<sup class="calibre3"><a href="../Text/hyeee_split_237.html#footnote-100-213" id="footnote-100-213-backlink">[213]</a></sup> Hemaglutinin, tıpkı düşman birliklerinin kurduğu eğreti bir köprü gibi virüsün kurbanın hücrelerine nüfuz etmesinde bir tür moleküler köprü görevi üstlenir. Hemaglutinin, bu ölümcül görevi insan ve hayvan hücreleri yüzeyinde bulunan ve reseptör olarak bilinen bir tür özel moleküler yapıya tutunma kabiliyetiyle gerçekleştirir. H1, H2 ve H3 gibi, genellikle insanlara saldıran bu üç çeşit hemaglutinin, solunum sistemimize tutunmakta ustadır. Grip bu yüzden sıklıkla insanların solunum yollarında baş gösterir.</p>

    <p class="normal">Sorun, H1N1'de (kuş, domuz ve insandaki virüsleri birleştirme yoluyla) gerçekleştiği üzere, bir türde rastlanan virüsün diğer türlerdeki virüslerle birleşme isteği duymasıyla ortaya çıkar. H5N1 vakasında, domuzların hem kuşlara hem de insanlara saldıran virüslere duyarlı olmasından dolayı insanlara bulaşma oranı yüksek olan yeni bir virüsün "oluşum" gerçekleştirmesinden korkuluyor. Tek bir domuza aynı anda iki farklı tipte virüs bulaştığında, virüslerin gen alışverişinde bulunma olasılığı vardır. H1N1 domuz gribinin tam olarak bu şekilde meydana geldiği anlaşılıyor. İşin kötü tarafı ise şu: böylesi bir genetik değiş tokuş, herkesin kaptığı soğuk algınlığının bulaşıcı ve kuş gribinin öldürücü özelliklerine sahip yeni bir virüsün ortaya çıkmasına öncülük edebilir.</p>

    <p class="normal">Bu durum nasıl ortaya çıktı? Modern hayvancılık, bundan ne kadar sorumlu? Bu soruları yanıtlayabilmek için yediğimiz kuşların nereden geldiğini ve neden ortamlarının sadece kuşları değil, aynı zamanda bizleri de hasta etmek için kusursuz olduğunu bilmemiz gerekir.</p>

    <p class="normal1">Bir Kuşun Yaşamı ve Ölümü</p>

    <p class="normal">C ile beraber gördüğüm ikinci çiftlik, her biri 14 metre eninde ve 150 metre uzunluğunda olan ve 33.000 kuşa ev sahipliği yapan, sıra sıra dizilmiş yirmi barakadan oluşuyordu.<sup class="calibre3"><a href="../Text/hyeee_split_238.html#footnote-100-214" id="footnote-100-214-backlink">[214]</a></sup> Yanımda şerit metre yoktu ve hayvanları sayamadım. Ama bu sayıları rahatlıkla telaffuz edebilirim çünkü endüstrinin ölçütleri standart - gerçi bazı yetiştiriciler şimdi daha büyük barakalar inşa ediyor: 50.000'den fazla kuş barındıran, 18 metreye 154 metre büyüklüğünde barakalara rastlanabiliyor.<sup class="calibre3"><a href="../Text/hyeee_split_239.html#footnote-100-215" id="footnote-100-215-backlink">[215]</a></sup></p>

    <p class="normal">Aynı çatı altında 33.000 kuşun bulunmasının ne demek olduğunu algılamak kolay değil. Nasıl bir yığılma olduğunu anlamak için bizzat görmeniz veya hesaplamanız gerekmez. Ulusal Tavukçuluk Komitesi, Hayvan Refahı Kılavuzu'nda, uygun stoklama yoğunluğunun bir kuş için bir metrekarenin yüzde yedi buçuğu kadar olması gerektiğini belirtiyor.<sup class="calibre3"><a href="../Text/hyeee_split_240.html#footnote-100-216" id="footnote-100-216-backlink">[216]</a></sup> Tavuk üreticilerini temsil eden ana kuruluşun bunu hayvan refahı kapsamı altına alması, refah algısının hangi noktaya çekildiğinin ve güvenilir, tarafsız odaklar haricindeki kurumlar tarafından yapılmış sınıflandırmalara neden inanmamanız gerektiğinin göstergesidir.</p>

    <p class="normal">Burada biraz duraklayalım. Aslında birçok hayvan çok daha dar alanlarda yaşasa da biz bir metrekarenin yüzde yedi buçuğunu ele alalım. Zihninizde canlandırmaya çalışın. (Bir tavuk çiftliğini içeriden, kendi gözlerinizle görmeniz pek olası değil, ancak hayal gücünüzün desteğe ihtiyacı varsa internette sürüyle resim bulabilirsiniz.) Bir adet yazıcı kâğıdı alın ve yetişkin bir kuşun, bacakları olan bir Amerikan futbol topu şeklinde olduğunu düşünün. Bu dikdörtgenlerin 33.000 tanesinin ızgara gibi yan yana ve arka arkaya dizildiğini hayal edin. (Broylerler asla kafese alınmaz ve kat kat yerleştirilmez.) Şimdi bu ızgaralı sistemin dört yanını penceresiz duvarlarla örtün ve tepesine bir tavan yerleştirin. (İlaç katkılı) otomatik besleme, su, ısıtma ve havalandırma sistemlerini çalıştırın. Çiftlik dedikleri budur işte.</p>

    <p class="normal">Şimdi yetiştiriciliğe geçelim.</p>

    <p class="normal">Önce, mümkün olan en az miktarda yemle hızla büyüyen bir tavuk bulun. Yeni tasarlanan broyler tavukların kas ve yağ dokuları<sup class="calibre3"><a href="../Text/hyeee_split_241.html#footnote-100-217" id="footnote-100-217-backlink">[217]</a></sup> kemiklerine oranla çok daha hızlı gelişir ve bu da biçim bozukluklarına ve hastalıklara yol açar.<sup class="calibre3"><a href="../Text/hyeee_split_242.html#footnote-100-218" id="footnote-100-218-backlink">[218]</a></sup> Kuşların yüzde 1 ila 4'ü, ani ölüm sendromuyla kasılıp kıvranarak ölecektir – bu, sınai çiftlikler dışında neredeyse hiç görülmemiş bir hastalıktır.<sup class="calibre3"><a href="../Text/hyeee_split_243.html#footnote-100-219" id="footnote-100-219-backlink">[219]</a></sup> Bir diğer sinai çiftlik kaynaklı hastalık olan karın boşluğunda fazladan sıvı birikmesi daha fazla ölüme yol açar (dünya çapında yüzde beş.)<sup class="calibre3"><a href="../Text/hyeee_split_244.html#footnote-100-220" id="footnote-100-220-backlink">[220]</a></sup> Dörtte üçünde bir dereceye kadar yürüme bozukluğu gelişecektir ve bunların kronik acı çektikleri tahmin edilir.<sup class="calibre3"><a href="../Text/hyeee_split_245.html#footnote-100-221" id="footnote-100-221-backlink">[221]</a></sup> Dörtte biri,<sup class="calibre3"><a href="../Text/hyeee_split_246.html#footnote-100-222" id="footnote-100-222-backlink">[222]</a></sup> acı çektiklerine dair herhangi bir soru işareti bırakmayacak ölçüde açık bir şekilde yürüme zorluğu sergiler.<sup class="calibre3"><a href="../Text/hyeee_split_247.html#footnote-100-223" id="footnote-100-223-backlink">[223]</a></sup></p>

    <p class="normal">Broylerleriniz için, civcivlerin yaşamının ilk bir haftası boyunca ışıkları günde yaklaşık yirmi dört saat açık bırakın.<sup class="calibre3"><a href="../Text/hyeee_split_248.html#footnote-100-224" id="footnote-100-224-backlink">[224]</a></sup> Bu onları daha çok yemeye teşvik edecektir. Sonra ışıkları kısa bir süre kapatın. Günde dört saatliğine karanlık ortam sağlayabilirsiniz - hayatta kalmalarına ancak yetecek uyku süresi budur. Tavuklar uzun süreli ışık ve kalabalık, grotesk bedenlerinin yükü gibi koşullar altında yaşamaya zorlandıklarında elbette ki delirirler. Neyse ki broyler tavukları genellikle yaşamlarının kırk ikinci gününde<sup class="calibre3"><a href="../Text/hyeee_split_249.html#footnote-100-225" id="footnote-100-225-backlink">[225]</a></sup> (şimdilerde kesim otuz dokuzuncu güne denk gelmeye başlamıştır<sup class="calibre3"><a href="../Text/hyeee_split_250.html#footnote-100-226" id="footnote-100-226-backlink">[226]</a></sup>) kesilir. Böylece uğruna savaşacakları sosyal hiyerarşilerini henüz kurmamış olurlar.</p>

    <p class="normal">Sıkışıklıktan dolayı biçimi bozulmuş, ilaç verilmiş, stres yüklü kuşları bir arada, pislik içinde, dışkı kaplı bir odaya tıkmanın sağlıklı olmadığını söylemeye lüzum yok. Biçim bozukluğu dışında göz hasarı, körlük, kemiklerde bakteriyel enfeksiyon, belkemiği kayması, felç, iç kanama, anemi, tendon sakatlıkları, alt bacak ve boyun eğriliği, güçsüz bağışıklık sistemi ve solunum hastalıkları, sınai çiftliklerde eskiden beri ve sıklıkla karşılaşılan sorunlardır.<sup class="calibre3"><a href="../Text/hyeee_split_251.html#footnote-100-227" id="footnote-100-227-backlink">[227]</a></sup> Bilimsel araştırmalar ve devlet raporları, neredeyse bütün (yüzde 95 üzeri) tavuklara<sup class="calibre3"><a href="../Text/hyeee_split_252.html#footnote-100-228" id="footnote-100-228-backlink">[228]</a></sup> (dışkının bulaşma belirtisi olan) E. Coli bulaştığını ve perakende satış noktalarında bulunan tavukların yüzde 39 ila 75'ine bulaşmaya devam ettiğini gösteriyor.<sup class="calibre3"><a href="../Text/hyeee_split_253.html#footnote-100-229" id="footnote-100-229-backlink">[229]</a></sup> Kuşların yaklaşık yüzde 8'ine<sup class="calibre3"><a href="../Text/hyeee_split_254.html#footnote-100-230" id="footnote-100-230-backlink">[230]</a></sup> salmonella bulaşmıştır (birkaç yıl öncesinde, her dört kuştan en az birinde<sup class="calibre3"><a href="../Text/hyeee_split_255.html#footnote-100-231" id="footnote-100-231-backlink">[231]</a></sup> salmonellaya rastlanıyordu ve bu durum bazı çiftlikler için halen geçerlidir.)<sup class="calibre3"><a href="../Text/hyeee_split_256.html#footnote-100-232" id="footnote-100-232-backlink">[232]</a></sup> Yüzde 70 ila 90'ı başka bir ölümcül patojen taşır:<sup class="calibre3"><a href="../Text/hyeee_split_257.html#footnote-100-233" id="footnote-100-233-backlink">[233]</a></sup> Kampilobakter. Balçık, koku ve bakterilerden arındırmada yaygın olarak, klor banyolarına başvurulur.<sup class="calibre3"><a href="../Text/hyeee_split_258.html#footnote-100-234" id="footnote-100-234-backlink">[234]</a></sup></p>

    <p class="normal">Tüketiciler, elbette tavuklarının gereken lezzette olmadığını fark edebilirler -ilaca boğulmuş, hastalıklı, boka bulanmış bir hayvan ne kadar lezzetli olabilir ki?- ancak kuşlara bizim tavuk görüntüsü, kokusu ve tadı sandığımız hali almaları için "et suyu" ve tuzlu solüsyonlar enjekte edilir (veya pompalanır.)<sup class="calibre3"><a href="../Text/hyeee_split_259.html#footnote-100-235" id="footnote-100-235-backlink">[235]</a></sup> (<span class="ideitalik">Consumer Reports</span>'un [<span class="ideitalik">Tüketici Raporları</span>] yeni bir incelemesinde ulaştığı sonuca göre, çoğu <span class="ideitalik">doğal</span> etiketli tavuk ve hindi ürünleri, "ağırlıklarının yüzde 10 ila 30'u kadar et suyu, tatlandırıcı veya su ile şişiriliyorlar.")<sup class="calibre3"><a href="../Text/hyeee_split_260.html#footnote-100-236" id="footnote-100-236-backlink">[236]</a></sup></p>

    <p class="normal">Yetiştiriciliği tamamladık, sırada "işleme" var.</p>

    <p class="normal">İlk olarak, kuşları kafeslerde toplayıp "hat başında duracak" ve canlı, bir bütün halindeki kuşları naylona sarılı parçalara dönüştürecek işçiler bulmanız gerekir. Sürekli işçi bulmanız gerekecek, çünkü yıllık işgücü devir hızı genelde yüzde 100'ün üzerinde olur.<sup class="calibre3"><a href="../Text/hyeee_split_261.html#footnote-100-237" id="footnote-100-237-backlink">[237]</a></sup> (Yaptığım görüşmeler, yüzde 150 oranında personel değişimine işaret ediyor.) Öncelikli tercih kaçak yabancı işçiler olsa da İngilizce bilmeyen yeni göç etmiş fakir işçiler de caziptir.<sup class="calibre3"><a href="../Text/hyeee_split_262.html#footnote-100-238" id="footnote-100-238-backlink">[238]</a></sup> Amerikan mezbahalarındaki tipik koşullar, uluslararası insan hakları savunucularının standartlarına göre insan haklarını ihlal etmektedir;<sup class="calibre3"><a href="../Text/hyeee_split_263.html#footnote-100-239" id="footnote-100-239-backlink">[239]</a></sup> size göreyse, ucuz et üretip dünyayı doyurmak için çok gereklidir. İşçine asgari ücret veya biraz daha fazlasını öde, o da karşılığında kuşları tutup -ayaklarından, baş aşağı, iki elinde beşer adet- nakliye kafeslerine tıkıştırsın.</p>

    <p class="normal">Eğer faaliyetiniz gereken süratte -görüştüğüm taşıyıcılara göre bir işçiden 3,5 dakikada 105 tavuğu kafese yerleştirmesi beklenir- ilerliyorsa, kuşlar kabaca tutuluyor ve bana anlatıldığına göre, kemiklerinin sık sık avuçlarda çatırdadığı hissediliyor demektir. (Mezbahaya ulaşan canlı kuşların aşağı yukarı yüzde 30'unun kemiklerinde, Frankenstein genleri ve kaba muamele sebebiyle taze kırıklar olur.)<sup class="calibre3"><a href="../Text/hyeee_split_264.html#footnote-100-240" id="footnote-100-240-backlink">[240]</a></sup> Hiçbir yasa kuşları korumaz ama işçilere nasıl davranabileceğinize dair yasalar vardır elbette. Bu tür bir mesaiden sonra işçiler günlerce ağrı çeker; bu yüzden şikâyet edecek durumda olmayan kimseler çalıştırdığınızdan emin olun. Beraber bir gün geçirdiğim, Kaliforniya'daki en büyük tavuk "işleme" firması işçilerinden "Maria" gibileri uygundur. Kırk yıllık çalışma hayatı ve iş kazalarından dolayı geçirdiği beş ameliyattan sonra, Maria artık bulaşık yıkarken ellerini kullanamıyor. Daimi ağrıları yüzünden, geceleri kollarını buzlu sulara sokmak zorunda ve çoğu zaman ilaç almaksızın uyuyamıyor. Saatine sekiz dolar ücret alıyor ve başına bir şey geleceğinden korktuğundan, burada gerçek ismini kullanmamı istemedi.</p>

    <p class="normal">Kafesleri kamyona yerleştir. Hava muhalefetine aldırma ve tesis yüzlerce kilometre mesafede olsa bile kuşlara bu esnada yem veya su verme. Tesise varınca kuşları boyunlarından metal kelepçelere geçirip baş aşağı asarak konveyör sistemine sokacak birkaç işçi daha bul. Kemikler kırılmaya devam edecek. Kuşların çığlıkları ve kanat çırpmaları epey gürültülü olacağından, işçiler hat üzerinde hemen yanında çalışanın sesini duyamayacak. Kuşlar sık sık acı ve dehşet içinde dışkılayacak.</p>

    <p class="normal">Konveyör sistemi kuşları sürükleyerek elektroşok banyosundan geçirir. Bu onları en iyi ihtimalle felç eder ama bilinçlerini kaybetmelerine yol açmaz.<sup class="calibre3"><a href="../Text/hyeee_split_265.html#footnote-100-241" id="footnote-100-241-backlink">[241]</a></sup> Birçok Avrupa ülkesinin de dahil olduğu bazı diğer yerlerde, tavukların kanı akıtılmadan ve tütsülenmeden önce şuursuz kılınması veya öldürülmesi (en azından yasal olarak) zorunlu tutulur. Tarım Bakanlığı'nın tavuk kesimini İnsani Kesim Yöntemleri Yasası'ndan muaf tutan yorumundan dolayı, Amerika'da düşük voltaj tercih edilir - hayvanları şuursuz kılacak düzeyin onda biri civarında.<sup class="calibre3"><a href="../Text/hyeee_split_266.html#footnote-100-242" id="footnote-100-242-backlink">[242]</a></sup> Elektrik banyosundan çıktıktan sonra felçli kuşun gözleri hareket etmeye devam edebilir. Bazen, gagalarını sanki çığlık atmaya yelteniyormuşçasına yavaşça aralamaya yetecek denli bedenlerine hâkim olurlar.</p>

    <p class="normal">Hareketsiz-ancak-bilinci-açık kuşun hat üzerinde bir sonraki durağı otomatik boğaz bıçağıdır. Eğer atardamarlar ıskalanmışsa (görüştüğüm işçilerden birine göre bu "her zaman" olan bir şey) kuşun kanı yavaş yavaş akacaktır. Bu yüzden, kesim destekçisi olarak fazladan birkaç işçiye ihtiyaç duyacaksınız - makinenin ıskaladığı kuşların boğazını kesecek "iş bitiricilere." Onlar da ıskalamazsa tabii, çünkü bana söylendiğine göre bu da "her zaman" oluyormuş. Endüstri temsilcisi Ulusal Tavukçuluk Komitesi'ne göre yılda 180 milyon civarı kuş uygunsuzca kesiliyor. Bu sayılar sizi düşündürmüyor mu diye sorulduğunda komite sözcüsü Richard L. Lobb iç çekerek şöyle demişti: "İşlem birkaç dakika içinde sona eriyor."<sup class="calibre3"><a href="../Text/hyeee_split_267.html#footnote-100-243" id="footnote-100-243-backlink">[243]</a></sup></p>

    <p class="normal">Canlı ve şuuru açık halde haşlama kazanlarına atılan kuşlardan bahseden çok sayıda gözcü, askıcı ve iş bitirici ile görüştüm. (Bilgi Özgürlüğü Yasası sayesinde edindiğimiz devlet verilerine göre, her yıl yaklaşık dört milyon kuş buna maruz bırakılıyor.)<sup class="calibre3"><a href="../Text/hyeee_split_268.html#footnote-100-244" id="footnote-100-244-backlink">[244]</a></sup> Deri ve tüylerdeki dışkılar da kazanı boyladığından, kuşlar dışarı çıktıklarında solunum veya deri yoluyla emdikleri patojenlere bulanmış halde olur (kazandaki sıcak su da kuşun gözeneklerinin açılmasını sağlar.)<sup class="calibre3"><a href="../Text/hyeee_split_269.html#footnote-100-245" id="footnote-100-245-backlink">[245]</a></sup></p>

    <p class="normal">Kuşların kafa ve ayakları koparıldıktan sonra, makineler tarafından diklemesine yarılmak suretiyle bağırsakları çıkarılır. Hızlı işleyen makineler genellikle bağırsakları yırtıp açar, bu esnada kuşun vücudundaki oyuğa dışkı sızar; bu nedenle mikroplar, daha çok burada bulaşır. Bir zamanlar Tarım Bakanlığı, dışkı bulaşmış bu tür kuşlara satılamaz hükmü vermek zorundaydı. Ancak yaklaşık otuz yıl önce, tavukçuluk endüstrisi otomatik bağırsak çıkartıcıları kullanmayı sürdürebilmek için Tarım Bakanlığı'nı dışkıyı yeniden sınıflama konusunda ikna etti. Eskiden tehlikeli atık olan dışkı, artık "kozmetik kusur" diye sınıflandırılıyor.<sup class="calibre3"><a href="../Text/hyeee_split_270.html#footnote-100-246" id="footnote-100-246-backlink">[246]</a></sup> Sonuç olarak, denetçiler yarı sayıda kuşu kusurlu buluyor.<sup class="calibre3"><a href="../Text/hyeee_split_271.html#footnote-100-247" id="footnote-100-247-backlink">[247]</a></sup> Lobb ve Ulusal Tavukçuluk Komitesi buna yönelik, belki şöyle bir iç çekerek, "Dışkı sadece birkaç dakikalığına tüketiliyor," diyecektir.</p>

    <p class="normal">Ardından kuşlar, işlevi tüketiciyi sözde korumak olan bir Tarım Bakanlığı görevlisi tarafından denetlenir. Denetçinin her bir kuşun içini dışını, hem gövdesini hem organlarını onlarca değişik hastalığa karşı tetkik edip anormallikleri tespit etmesi için yaklaşık iki saniyesi olur.<sup class="calibre3"><a href="../Text/hyeee_split_272.html#footnote-100-248" id="footnote-100-248-backlink">[248]</a></sup> Bu adam veya kadın günde yaklaşık 25.000 kuşu gözden geçirir. Gazeteci Scott Bronstein, <span class="ideitalik">Atlanta Journal-Constitution</span> için tavuk denetimi hakkında, tavuk yemeyi düşünen herkesin okuması gereken bir dizi çarpıcı yazı kaleme aldı. Otuz yedi farklı tesisten yaklaşık yüz bakanlık denetçisiyle röportaj yapan Bronstein, şöyle diyor: "Her hafta, üzerinden sarı irinler akan ve yeşil dışkılara bulanmış, zararlı bakteri ihtiva eden, ciğer veya kalp enfeksiyonu geçirmiş, kanserojen tümöre veya deri hastalıklarına sahip milyonlarca tavuk, tüketiciye ulaştırılmak üzere satışa çıkıyor."<sup class="calibre3"><a href="../Text/hyeee_split_273.html#footnote-100-249" id="footnote-100-249-backlink">[249]</a></sup></p>

    <p class="normal">Daha sonra tavuklar, binlerce tavuğun müşterek soğutulduğu büyük su tanklarına yollanır.<sup class="calibre3"><a href="../Text/hyeee_split_274.html#footnote-100-250" id="footnote-100-250-backlink">[250]</a></sup> Kamusal İzlenebilirlik Tasarısı üyelerinden Tom Devine, "Tankların içindeki bu suya, üzerinde yüzen pislik ve bakteriden dolayı 'dışkı çorbası' demeyi uygun buluyoruz.<sup class="calibre3"><a href="../Text/hyeee_split_275.html#footnote-100-251" id="footnote-100-251-backlink">[251]</a></sup> Temiz ve sağlıklı kuşlar, pis olanlarla aynı suya konduğunda mikropların dolaşımı tamamen garanti altına alınmış oluyor," diyor. Avrupa ve Kanada'da pek çok tavuk imalatçısı hava ile soğutma sistemleri kullanırken, ABD'deki tavuk üreticilerinin yüzde 99'u su ile soğutma sisteminde ısrar ediyor ve bu modası geçmiş sistemi yürürlükte tutmak namına, tüketicinin açtığı davalara karşın et endüstrisinin mücadelesi sürüyor.<sup class="calibre3"><a href="../Text/hyeee_split_276.html#footnote-100-252" id="footnote-100-252-backlink">[252]</a></sup> Sebebini anlamak güç değil. Hava ile soğutma yöntemi kuşun vücut ağırlığını düşürüyor, ancak su ile soğutma yöntemi ölü kuşun ("dışkı çorbası" denilen) suyu emmesini sağlıyor. Yapılan bir araştırma, tavukların gövdesini basitçe naylon poşetle korumaya almanın mikrop geçişini bertaraf edeceğini gösteriyor.<sup class="calibre3"><a href="../Text/hyeee_split_277.html#footnote-100-253" id="footnote-100-253-backlink">[253]</a></sup> Ancak bu, endüstrinin tavuk ürünlerinde atık suyu onlarca milyon dolar değerinde ilave tavuk ağırlığına çevirmesini engellemiyor.<sup class="calibre3"><a href="../Text/hyeee_split_278.html#footnote-100-254" id="footnote-100-254-backlink">[254]</a></sup></p>

    <p class="normal">Hükümet harekete geçmeden önce, yakın zamana kadar Tarım Bakanlığı, yüzde 8 oranına kadar emilmiş sıvının tavuk eti fiyatına dahil olabileceğine dair bir limit belirlemişti.<sup class="calibre3"><a href="../Text/hyeee_split_279.html#footnote-100-255" id="footnote-100-255-backlink">[255]</a></sup> 1990'lı yıllarda halkın bunu öğrenmesiyle beraber haklı bir yaygara koptu. Tüketici, iğrençliği bir yana aldatmaya da yönelik bulduğu bu uygulamaya karşı davalar açtı.<sup class="calibre3"><a href="../Text/hyeee_split_280.html#footnote-100-256" id="footnote-100-256-backlink">[256]</a></sup> Mahkemeler "keyfi ve düşüncesiz" olduğuna hükmedilen yüzde 8 kuralını yürürlükten kaldırdı.<sup class="calibre3"><a href="../Text/hyeee_split_281.html#footnote-100-257" id="footnote-100-257-backlink">[257]</a></sup></p>

    <p class="normal">Buna karşın Tarım Bakanlığı'nın bu hükme yaklaşımı, ironik bir şekilde tavukçuluk endüstrisinin tavuk etinin yüzde kaç oranında kirli ve klorlu sudan oluşabileceğini hesaplamak için kendi araştırmalarını yapmasına önayak oldu.<sup class="calibre3"><a href="../Text/hyeee_split_282.html#footnote-100-258" id="footnote-100-258-backlink">[258]</a></sup> (Endüstri hususunda buna benzer hamleleri daha önce görmüştük.) Endüstri istişaresi sonucunda, ülkedeki yeni yasalar <span class="ideitalik">yüzde 11</span>'den biraz daha fazla (tam oran, paketlerde küçük yazılarla belirtilir - bir dahaki sefere göz atın) emilim oranına izin veriyor.<sup class="calibre3"><a href="../Text/hyeee_split_283.html#footnote-100-259" id="footnote-100-259-backlink">[259]</a></sup> Tavukçuluk endüstrisi, halkın dikkati başka yöne kaydığı anda, tüketiciyi korumaya yönelik düzenlemeleri kendi çıkarına uygun hale getirdi.</p>

    <p class="normal">ABD'deki tavuk tüketicileri, bu ilave sıvı sayesinde tavuk üreticilerinin her yıl fazladan milyonlarca dolar kazanmasını sağlıyor.<sup class="calibre3"><a href="../Text/hyeee_split_284.html#footnote-100-260" id="footnote-100-260-backlink">[260]</a></sup> Tarım Bakanlığı durumun farkında ve savunmada - nihayetinde, tavuk imalatçıları birçok sinai çiftliğin de gururla belirttiği gibi, "dünyayı doyurmak" adına ellerinden gelenin en iyisini yapıyor. (Bu durumda, sıvı alımını garanti ettikleri kesin.)</p>

    <p class="normal">Burada anlattıklarım istisna değil. Mazoşist işçilerin, arızalı makinelerin veya "çürük elmaların" sonucu değil bunlar. İşin kuralı böyle. Amerika'da eti için satılan tavukların yüzde 99'u böyle yaşayıp böyle ölüyor.</p>

    <p class="normal">Sınai çiftçilik sistemleri, bazı yönlerden belirgin farklılıklar gösterebilir; işleme sürecinde her hafta kazara canlı canlı haşlanan kuş oranı veya vücutlarının emdiği dışkı çorbasının miktarı gibi konularda örneğin. Bunlar önem taşıyor. Yoksa tavukçuluk tesisleri -iyi veya kötü işletilsin, "gezen tavuk" olsun olmasın- temelde birbirinin aynısıdır: Tüm kuşlar Frankenstein benzeri aynı genetik malzemelerden üretilir; tümü hapsedilmiştir; hiçbiri rüzgârın veya güneş ısısının keyfini süremez; hiçbiri yuvalanmak, tünemek, etrafı keşfetmek ve sabit sosyal birimler oluşturmak gibi türe-özel davranışlarını sergileyemez; hastalıklar kol gezer; eziyet elzemdir; hayvanlar salt bir birime, vücut ağırlıkları kadarına indirgenmiştir ve ölüm hep zulümle gelir. Bu benzerlikler, aradaki farklılıklardan daha önemlidir.</p>

    <p class="normal">Tavukçuluk endüstrisinin muazzamlığından dolayı, sistemde bir yanlış olması, dünyamızda son derece büyük bir yanlış olduğu anlamına gelir. Şu anda her yıl, Avrupa Birliği'nde altı milyar, Amerika'da dokuz milyar ve Çin'de yedi milyardan fazla tavuk, az çok bu koşullarda yetiştirilmektedir.<sup class="calibre3"><a href="../Text/hyeee_split_285.html#footnote-100-261" id="footnote-100-261-backlink">[261]</a></sup> Hindistan'ın bir milyarı geçen nüfusu, kişi başına çok düşük sayıda tavuk tüketiyor olsa da buradaki endüstri tavuklarının toplam sayısı yılda iki milyara denk geliyor ve yetiştirdikleri kuş sayısı Çin'de olduğu gibi, (çoğunlukla, hızla genişleyen ABD tavukçuluk endüstrisini ikiye katlayarak) agresif ve küresel boyutta etkili oranlarda artış göstermekte. Dünya genelinde toplam elli milyar (sayısı artmaya devam eden) sınai çiftlik kuşu bulunuyor. Bugün Hindistan ve Çin, ABD oranlarında tavuk tüketmeye başlayacak olsa, halihazırdaki akla zarar sayı iki katından fazlasını bulacak.</p>

    <p class="normal">Elli milyar. Her yıl elli milyar kuş, böyle yaşayıp böyle ölmek zorunda bırakılıyor.</p>

    <p class="normal">Bu gerçeğin ne kadar köklü ve nispeten yeni olduğunu söylemek yanlış olmaz - sınai çiftlik kuşlarının sayısı, Celia Steele'nin 1923 deneyi öncesinde sıfırdı. Üstelik daha çok tavuk üretmekle kalmıyoruz, daha çok tavuk yiyoruz artık. Amerikalılar seksen yıl öncesine nazaran 150 kat daha fazla tavuk tüketiyor.<sup class="calibre3"><a href="../Text/hyeee_split_286.html#footnote-100-262" id="footnote-100-262-backlink">[262]</a></sup></p>

    <p class="normal">Elli milyar hakkında değinebileceğimiz bir başka nokta, bunun büyük bir titizlikle hesaplandığıdır. ABD'deki dokuz milyar sayısını ortaya koyan istatistikçiler bunu aylara, eyaletlere ve kuşun ağırlığına bölüp -her aya göre- bir önceki yılın aynı ayında ölen tavukların toplamıyla karşılaştırmaya alıyor.<sup class="calibre3"><a href="../Text/hyeee_split_287.html#footnote-100-263" id="footnote-100-263-backlink">[263]</a></sup> Bunlar üzerinde çalışılmış, tartışılmış, hedeflenmiş ve endüstri tarafından neredeyse kültleştirilerek saygı gösterilmiş sayılar. Yalın gerçeklerden ziyade, bir zaferin ilanı bu.</p>

    <p class="normal1">Tesir<sup class="calibre3"><a href="../Text/hyeee_split_592.html#footnote-602-20" id="footnote-602-20-backlink">[20]</a></sup></p>

    <p class="normal"><span class="ideitalik">Enflüanza</span> sözcüğü, ismini verdiği virüs gibi, bir tür mutasyon sonucunda karşımıza çıktı.<sup class="calibre3"><a href="../Text/hyeee_split_288.html#footnote-100-264" id="footnote-100-264-backlink">[264]</a></sup> İlk olarak İtalyancada kullanılan bu sözcük, esasında yıldızların tesirlerine dairdi - yani, aynı anda birçok insan tarafından hissedilecek astral veya okült etkilere. Ancak on altıncı yüzyıla girildiğinde, diğer sözcük anlamlarıyla birleşip karışmaya başlayan bu ifade, (bazı art niyetler sonucuymuş gibi) aynı anda birden fazla topluluğu vuran epidemik ve pandemik gripleri tanımlamak üzere kullanıldı.</p>

    <p class="normal">Etimolojik açıdan enflüanzadan söz ettiğimizde, dünyayı bir anda şekillendiren tesirlerden söz ediyoruz. Günümüzün kuş gribi, domuz gribi ya da 1918 İspanyol gribi virüsleri tesirin kendisi değil sadece semptomlarıdır.</p>

    <p class="normal">Artık çok azımız pandemilerin doğa üstü güçler tarafından yaratıldığına inanıyoruz. Hastalıklı ve ilaç pompalanmış 50 milyar kuşun -tüm grip virüslerinin en eski kaynağı olan kuşların- insanları hedef alan yeni patojenlerin oluşumundaki temel etken olduğunu düşünmeli miyiz? Ya kapatılma suretiyle bağışıklık sistemleri çökertilen 500 milyon domuza ne demeli?<sup class="calibre3"><a href="../Text/hyeee_split_289.html#footnote-100-265" id="footnote-100-265-backlink">[265]</a></sup></p>

    <p class="normal">2004 yılında, gelişmekte olan zoonoz<sup class="calibre3"><a href="../Text/hyeee_split_290.html#footnote-100-266" id="footnote-100-266-backlink">[266]</a></sup> hastalıklar konusunda uzman bir grup, risk taşıyan ve hastalıklı sınai çiftlik hayvanları ile pandemilerde görülen artış arasındaki bağlantıyı görüşmek üzere bir araya geldi. Vardıkları sonuca geçmeden önce yeni patojenleri, birbiriyle ilişkili olmakla birlikte ayrı türde halk sağlığı meseleleriyle birlikte ele almakta fayda var. Bunlardan daha genel olan ilki, sınai çiftliklerle yeni mikroplardan kampilobakter, salmonella veya E. coli gibi <span class="ideitalik">her çeşit</span> patojen arasındaki ilişki. İkinci ise daha önemli: İnsanlar tüm bu süper patojenlerden yeni bir süper patojenin yaratılmasına zemin hazırlıyor; az çok 1918 İspanyol gribine benzer, tekrar edebilecek hibrit bir virüse. Bu iki konu birbiriyle yakından alakalı.</p>

    <p class="normal">Gıda kaynaklı her hastalık vakasının izi sürülemez ancak kökeni nedir veya nasıl bulaşmıştır diye kurcaladıklarımızda hayvansal ürünler ile yüz yüze gelmemiz kaçınılmazdır.<sup class="calibre3"><a href="../Text/hyeee_split_291.html#footnote-100-267" id="footnote-100-267-backlink">[267]</a></sup> ABD Hastalık Kontrol ve Korunma Merkezleri'ne (CDC) göre, tavukçuluk bu vakalarda açık ara en büyük nedendir.<sup class="calibre3"><a href="../Text/hyeee_split_292.html#footnote-100-268" id="footnote-100-268-backlink">[268]</a></sup><span class="ideitalik">Consumer Reports</span>'ta yayımlanan bir araştırmaya göre, tavuk etlerinin yüzde 83'ünde (organik olan ve antibiyotik içermeyen markalar dahil) satın alındıkları sırada kampilobakter ve salmonella bulunur.<sup class="calibre3"><a href="../Text/hyeee_split_293.html#footnote-100-269" id="footnote-100-269-backlink">[269]</a></sup></p>

    <p class="normal">Çoğu insan sakınılabilecek gıda kaynaklı hastalıkların oranlarından neden haberdar (ve öfkeli) değil bilemiyorum. Belki de etlerde (özellikle tavuk etlerinde) patojenlere çok sık rastlandığından bu vakalar arka planda kaybolup gitmeye yüz tutuyor.</p>

    <p class="normal">Nasıl olursa olsun, neyin peşinde olduğunuzu biliyorsanız patojen sorunu gözden kaçmaz. Örneğin, bir dahaki sefere arkadaşlarınızdan biri aniden "grip" olursa -millet bunu bazen gastrit diye yanlış teşhis eder- birkaç soru sorun. Arkadaşınızın hastalığı, kusma ya da ishal şeklinde ve ardından bir rahatlamanın geldiği şu gelip geçici "yirmi dört saatlik grip" vakalarından mıydı? Teşhisi çok kolay olmasa da bu soruya verdiği cevap evet ise arkadaşınız büyük olasılıkla grip falan değildi - muhtemelen, CDC tahminlerine göre Amerika'da her yıl rastlanan 76 milyon gıda kaynaklı hastalık vakasından biriydi.<sup class="calibre3"><a href="../Text/hyeee_split_294.html#footnote-100-270" id="footnote-100-270-backlink">[270]</a></sup> Arkadaşınız hastalık kapmaktan ziyade, hastalığı yemişe benziyor. Ve bu mikrobun sınai bir çiftlik tarafından yaratılmış olması kuvvetle muhtemel.</p>

    <p class="normal">Bu işletmelerle doğrudan bağlantılı hastalık vakalarının yanı sıra, sınai çiftliklerdeki antimikrobik madde kullanımının, antimikrobiklere dayanıklı patojenlerin üremesine katkıda bulunduğunu da biliyoruz. Halk sağlığı tedbiri olarak, antibiyotik veya antimikrobiklerin insanlar tarafından kullanımını sınırlamak adına, bu tür ilaçları almak istediğimizde doktora gitmek şarttır. Tıbbi önemi dolayısıyla bu zahmete girmeyi kabul ediyoruz. Mikroplar önünde sonunda antimikrobiklere uyum sağlar ve bizler de, mikroplar hayatta kalabilmeyi öğrenmeden önce işe yarayacak kısıtlı sayıdaki antimikrobikten gerçekten hasta olan insanlar faydalansın isteriz.</p>

    <p class="normal">Tipik bir sınai çiftlikte hayvanlar her öğünle beraber ilaç alırlar. Sınai tavukçuluk tesislerinde, daha önce de anlattığım gibi, bu hemen hemen zaruridir. Endüstri en başından beri bu sorunun farkındaydı ancak daha az verim elde edecekleri hayvanları benimsemek yerine, hayvanların çöken bağışıklık sistemlerini yem katkılarıyla dengelemeyi tercih ettiler.</p>

    <p class="normal">Sonuç olarak, sınai çiftlik hayvanları tedavi amacı taşımayan (bu, hastalanmadan önce demek oluyor) antibiyotikle besleniyor. ABD'de insanlara her yıl yaklaşık 1,4 milyon kilogram antibiyotik verilirken, çiftlik hayvanları yılda 8 milyon kilogramla besleniyor - en azından endüstrinin iddiası böyle.<sup class="calibre3"><a href="../Text/hyeee_split_295.html#footnote-100-271" id="footnote-100-271-backlink">[271]</a></sup> Duyarlı Biliminsanları Birliği (UCS) endüstrinin antibiyotik kullanımını en az yüzde 40 oranında eksik bildirdiğini ortaya koydu.<sup class="calibre3"><a href="../Text/hyeee_split_296.html#footnote-100-272" id="footnote-100-272-backlink">[272]</a></sup> UCS, sadece <span class="ideitalik">tedavi amacı taşımayan</span> kullanım göz önünde bulundurulduğunda tavuk, domuz ve diğer çiftlik hayvanlarının 11,2 milyon kilogram antibiyotik aldığını hesapladı. Kullanılan 6,1 milyon kilogramlık antimikrobiğin tamamının şu anda AB'de yasak olduğunu da saptadılar.<sup class="calibre3"><a href="../Text/hyeee_split_297.html#footnote-100-273" id="footnote-100-273-backlink">[273]</a></sup></p>

    <p class="normal">İlaca dirençli patojenler yaratmanın sonuçları ortada. Çalışmalar, antimikrobik direncin, sınai çiftliklerdeki yeni ilaç uygulamalarının ardından baş gösterdiğini ısrarla ortaya koyuyor. Örneğin, Gıda ve İlaç İdaresi Kurumu, 1995'te florakinolonun -Cipro gibi- tavuklarda kullanımını Hastalık Kontrol ve Korunma Merkezleri'nin itirazına karşın onayladığında, 2002 yılına gelindiğinde bu yeni cins güçlü antibiyotiklere karşı bakteri direnci sıfırdan neredeyse yüzde 18'e yükselmişti.<sup class="calibre3"><a href="../Text/hyeee_split_298.html#footnote-100-274" id="footnote-100-274-backlink">[274]</a></sup><span class="ideitalik">New England Journal of Medicine</span>'de yer alan daha kapsamlı bir çalışma, antimikrobiklere karşı direnç artışının 1997'de 1992'ye kıyasla sekiz kat yükseldiğini gösterdi ve moleküler alt-tip saptama yöntemi bu artışı çiftlik tavuklarına uygulanan antimikrobiklere bağladı.<sup class="calibre3"><a href="../Text/hyeee_split_299.html#footnote-100-275" id="footnote-100-275-backlink">[275]</a></sup></p>

    <p class="normal">Biliminsanları, 1960'ların sonlarından bu yana, çiftlik hayvanı yemlerinde kullanılan tedavi amaçlı olmayan antibiyotiklere karşı uyarılarda bulundu.<sup class="calibre3"><a href="../Text/hyeee_split_300.html#footnote-100-276" id="footnote-100-276-backlink">[276]</a></sup> Bugün, Amerikan Tıp Derneği,<sup class="calibre3"><a href="../Text/hyeee_split_301.html#footnote-100-277" id="footnote-100-277-backlink">[277]</a></sup> Hastalık Kontrol ve Korunma Merkezleri,<sup class="calibre3"><a href="../Text/hyeee_split_302.html#footnote-100-278" id="footnote-100-278-backlink">[278]</a></sup> Eczacılık Enstitüsü<sup class="calibre3"><a href="../Text/hyeee_split_303.html#footnote-100-279" id="footnote-100-279-backlink">[279]</a></sup> (Ulusal Bilimler Akademisi bölümlerinden biri) ve Dünya Sağlık Örgütü<sup class="calibre3"><a href="../Text/hyeee_split_304.html#footnote-100-280" id="footnote-100-280-backlink">[280]</a></sup> gibi farklı kurumlar, antimikrobiklere karşı artış gösteren direnci sınai çiftliklerdeki tedavi amaçlı olmayan antibiyotik kullanımına bağlıyor ve bir sınırlama getirilmesi çağrısında bulunuyor. Ancak endüstri buna şiddetle karşı çıkıyor. Diğer ülkelerdeki sınırlı kısıtlamaların da salt sınırlı çözümler sunmasına şaşmamalı.</p>

    <p class="normal">Tedavi amaçlı olmayan antibiyotiklere karşı halen toptan bir sınırlama gelmemiş olmasının bariz bir sebebi var: Sınai çiftlik endüstrisi (ilaç endüstrisiyle birlikte) günümüz itibariyle halk sağlığı uzmanlarından daha fazla güce sahiptir. Endüstrinin sınırsız gücünün kaynağını anlamak güç değil. Bunu onlara biz verdik. Farkında olmadan, sınai çiftliklerin hayvan ürünlerini (ve hayvan ürünü olarak satılan suyu) tüketerek sınai çiftlikleri desteklemeyi sürdürüyoruz. Ve bunu her gün yapıyoruz.</p>

    <p class="normal">Her yıl 76 milyon Amerikalıyı tükettiği gıdalardan dolayı hasta eden ve antimikrobik dirence katkıda bulunan koşullar, pandemi riskini de artırıyor. 2004 yılında BM Gıda ve Tarım Örgütü (FAO), Dünya Sağlık Örgütü (WHO) ve Dünya Hayvan Sağlığı Örgütü (OIE) kurumlarının "gelişmekte olan zoonoz hastalıklar"la ilgili bilgileri incelemek için muazzam kaynaklarını bir araya getirdikleri çarpıcı konferansa uzanalım.<sup class="calibre3"><a href="../Text/hyeee_split_305.html#footnote-100-281" id="footnote-100-281-backlink">[281]</a></sup> Konferansın düzenlendiği sırada, gelişmekte olan tehlikeli zoonoz hastalıkların başında H5N1 ve SARS vardı. H1N1 bugün muhtemelen bir numaralı düşman patojen olacaktır.</p>

    <p class="normal">Biliminsanları, zoonoz hastalıklarda "temel risk faktörleri" ile hastalığın salt yayılma oranına etki eden "kuvvetlendirici risk faktörleri" arasında bir ayrım yaptılar.<sup class="calibre3"><a href="../Text/hyeee_split_306.html#footnote-100-282" id="footnote-100-282-backlink">[282]</a></sup> "Sınai hayvancılık sistemleri veya tüketim modellerinin değişimi" temel risk faktörleri arasındaki tipik örnekti. Tam olarak nasıl bir sanayi ve tüketici değişiminden bahsediyorlardı? Dört temel risk faktörü maddesinin ilki, "hayvansal protein talebindeki artış"tı; bu da gelişmekte olan zoonoz hastalıkları etkileyen "temel faktör" et, yumurta ve süt ürünlerine olan taleptir demenin değişik bir yoluydu.</p>

    <p class="normal">Hayvan ürünlerine karşı bu talep, diye devam ediyor rapor, "besicilik uygulamalarındaki değişime" öncülük ediyor.<sup class="calibre3"><a href="../Text/hyeee_split_307.html#footnote-100-283" id="footnote-100-283-backlink">[283]</a></sup> "Değişim" terimiyle ne kast edildiğinden emin olamayanlar için tavukçuluk tesisleri örneklenmişti.</p>

    <p class="normal">Endüstri uzmanları ile WHO, OIE ve Tarım Bakanlığı uzmanlarını bir araya getiren Tarımsal Bilim ve Teknoloji Konseyi tarafından da benzer sonuçlara varılmıştı. 2005 yılı raporlarında, sınai hayvancılığın başlıca etkisi, "virüse maruz kalmış üst kuşaklardan (sıklıkla gizli mutasyon ile) aktarılan patojenlerde ani seleksiyon ve amplifikasyon sebebiyle hastalığın ortaya çıkma ve/veya yayılma riski yüksektir," diye belirtilmiştir.<sup class="calibre3"><a href="../Text/hyeee_split_308.html#footnote-100-284" id="footnote-100-284-backlink">[284]</a></sup> Genetik açıdan tek tip ve hastalığa meyilli kanatlıların sınai çiftliklerin aşırı kalabalık, stres yüklü, dışkı kaplı ve yapay ışıklandırmalı ortamlarında yetiştirilmesi, patojenlerin gelişim ve mutasyonuna destek olur.<sup class="calibre3"><a href="../Text/hyeee_split_309.html#footnote-100-285" id="footnote-100-285-backlink">[285]</a></sup> "Bu yüksek verimin maliyeti," raporun sonucuna göre, küresel hastalık riskindeki artıştır.<sup class="calibre3"><a href="../Text/hyeee_split_310.html#footnote-100-286" id="footnote-100-286-backlink">[286]</a></sup> Yani seçenekler apaçık ortada: Ya ucuz tavuk ya da sağlığımız.</p>

    <p class="normal">Günümüzde, sınai çiftlikler ile pandemiler arasındaki ilişki artık barizdir. Yakın zamandaki H1N1 domuz gribi salgını, Amerika'nın sınai-domuz-çiftliği-zengini eyaleti Kuzey Carolina'daki bir domuz tesisinde türedi ve hemen ardından tüm Amerika kıtasına yayıldı. Biliminsanları kuş, domuz ve insan virüslerindeki genetik malzemeyi bir araya getiren virüslere, ilk olarak bu sınai çiftliklerde rastladı. Columbia ve Princeton üniversitelerinden biliminsanları, dünyada (şu anda) muazzam korku uyandıran bu virüsun sekiz genetik segmentinden altısının izlerini doğrudan ABD sınai çiftliklerinden bulup çıkardı.<sup class="calibre3"><a href="../Text/hyeee_split_311.html#footnote-100-287" id="footnote-100-287-backlink">[287]</a></sup></p>

    <p class="normal">Belki de tüm bu saydıklarıma girmemize gerek olmadan, içten içe büyük yanlışlar yapıldığını biliyoruz. Istırap ile besle-niyoruz artık. Biri bize etimizin nasıl üretildiğiyle ilgili bir film göstermeye yeltenecek olsa, bir korku filmi izleyeceğimizden eminiz. Belki de içten içe fazlasını biliyor, bildiklerimizi hafızalarımızın karanlık köşelerinde zapt ediyoruz. Sınai çiftliklerde işlenmiş etler yediğimizde karnımızı gerçek anlamda işkence görmüş etle doyuruyoruz. İşkence görmüş o et, giderek bizim bedenimizle bütünleşiyor.</p>

    <p class="normal1">Diğer Tesirler</p>

    <p class="normal">Sınai çiftliklerde işlenmiş ete gösterdiğimiz rağbetin gıda kaynaklı ve bulaşıcı hastalıklar üzerindeki sağlıksız etkisinin ötesinde, halk sağlığı konusunda diğer tesirlerden de söz edilebilir: En açık olanı, artık ülkenin kanıksanmış, önde gelen katilleri (bir numara: kalp krizi, iki numara: kanser, üç numara: felç) ile et tüketimi arasındaki ilişki veya biraz daha az göze çarpanı, et endüstrisinin, devlet yetkilileri ve sağlık uzmanlarından beslenmeyle ilgili aldığımız bilgileri çarpıtma gücüdür.<sup class="calibre3"><a href="../Text/hyeee_split_312.html#footnote-100-288" id="footnote-100-288-backlink">[288]</a></sup></p>

    <p class="normal">1917 yılında, I. Dünya Savaşı Avrupa'yı vurduğu sırada ve İspanyol gribinin dünyayı vurmasından hemen önce, Amerika'nın gıda kaynaklarından savaş süresince azami ölçüde fayda sağlaması için harekete geçen bir grup kadın, şu anda ülkenin baş gıda ve beslenme danışmanlığı grubu olan ADA'yı (<span class="ideitalik">American Dietetic Association –</span> Amerikan Beslenme Uzmanlığı Derneği) kurdu.<sup class="calibre3"><a href="../Text/hyeee_split_313.html#footnote-100-289" id="footnote-100-289-backlink">[289]</a></sup> 1990'lardan beri ADA, vejetaryen beslenmenin faydalarıyla ilgili standart haline gelen bu-kadarını-biliyoruz özetleri yayımlıyor. ADA, hayvan ürünleri tüketimini azaltmak gerektiğine yorulacak kanıtlanmış avantajların tümü üzerinde durmayarak tutucu bir tavır alıyor. Onların özetlerinden özet geçelim ve konuyla ilgili üç anahtar cümleye yer verelim. Bir:</p>

    <p class="indentmetin">Doğru tasarlanmış vejetaryen diyetler hamilelik, emzirme, emekleme, çocukluk ve ergenlik gibi yaşamın çeşitli evrelerindeki tüm bireyler ve sporcular için uygundur.<sup class="calibre3"><a href="../Text/hyeee_split_314.html#footnote-100-290" id="footnote-100-290-backlink">[290]</a></sup></p>

    <p class="normal">İki:</p>

    <p class="indentmetin">Vejetaryen beslenme, daha düşük doymuş yağ oranları ve kolesterol; daha yüksek lif, magnezyum, potasyum, C ve E vitamini, folik asit, karoten, flavonoid ve diğer fitokimyasallar içerme eğilimindedir.<sup class="calibre3"><a href="../Text/hyeee_split_315.html#footnote-100-291" id="footnote-100-291-backlink">[291]</a></sup></p>

    <p class="normal">Yazının başka bir yerinde, vejetaryen ve veganların (sporcular dahil) protein "gereksinimlerini karşıladıklarına ve aştıklarına" işaret ediliyor.<sup class="calibre3"><a href="../Text/hyeee_split_316.html#footnote-100-292" id="footnote-100-292-backlink">[292]</a></sup> Ayrıca, yeterli-protein-aldığımızdan-emin-olmak-için-et-yemeliyiz fikrini daha da işe yaramaz kılan bir başka veri, aşırı hayvan proteini alımının osteoporoz, böbrek rahatsızlığı, idrar yollarında taşlar ve bazı kanser türleriyle bağlantılı olduğunu gösteriyor.<sup class="calibre3"><a href="../Text/hyeee_split_317.html#footnote-100-293" id="footnote-100-293-backlink">[293]</a></sup> Israrlı biçimde süregiden yanıltmalara rağmen, vejetaryen ve veganların hepçillere göre daha optimal bir protein tüketiminde bulundukları açıktır.</p>

    <p class="normal">Son olarak, spekülasyona (temel bilimlerde böylesi spekülasyonlar sağlam temellere sahip olabilir) değil de beslenme araştırmalarının kati altın standartlarına dayalı, gerçekten önemli bilgiler var elimizde: Doğrudan insan toplulukları üzerinde yapılan çalışmalar.</p>

    <p class="normal">Üç:</p>

    <p class="indentmetin">Vejetaryen beslenme sağlık açısından sıklıkla faydalı kabul edilir.<sup class="calibre3"><a href="../Text/hyeee_split_318.html#footnote-100-294" id="footnote-100-294-backlink">[294]</a></sup> Buna kanda daha düşük kolesterol oranı, daha düşük kalp hastalığı riski [bu, tek başına ülkedeki yıllık toplam ölümlerin yüzde 25'ine neden olur]<sup class="calibre3"><a href="../Text/hyeee_split_319.html#footnote-100-295" id="footnote-100-295-backlink">[295]</a></sup> daha düşük kan basıncı ve daha düşük hipertansiyon ile tip 2 diyabet riski dahildir. Vejetaryenler daha düşük beden kitle endeksleri [yani diğerleri kadar şişman değildirler] (BKE) ve kesinlikle daha düşük kanser oranları sergileme eğilimindedir [ülkedeki toplam ölümlerin yıllık yüzde 25'lik bölümüne kanser sebep olur].<sup class="calibre3"><a href="../Text/hyeee_split_320.html#footnote-100-296" id="footnote-100-296-backlink">[296]</a></sup></p>

    <p class="normal">Bireysel sağlığın mutlak bir vejetaryenlik sebebi olduğunu düşünmüyorum ancak hayvan yemeyi kesmek sağlıksız olsaydı, elbette bu, vejetaryen olmamak için bir sebep teşkil ederdi. Hiç şüphesiz, oğluma hayvan yedirmemin sebebi olurdu.</p>

    <p class="normal">Belli başlı Amerikalı beslenme uzmanlarıyla -hem yetişkinleri hem de çocukları sorularıma dahil ederek- bu konuyu görüştüm ve her seferinde aynı şeyi duydum: Vejetaryen beslenme en az et tüketilen beslenme biçimleri kadar sağlıklıdır.</p>

    <p class="normal">Hayvansal ürünlerden kaçınmanın daha sağlıklı beslenmeyi kolaylaştıracağına inanmak bazen güç görünüyorsa, bunun bir sebebi var: Beslenme hakkında bize devamlı yalan söyleniyor. İzninizle bunu açayım. Bize yalan söyleniyor dediğimde, bilimsel yayınlara dil uzatmıyorum, onlara itimat ediyorum. Halkın beslenme ve sağlık hakkında edindiği bilimsel veriler (özellikle resmi beslenme kılavuzları) bize birçok elden ulaşıyor. Bilimin gelişmesiyle birlikte, et üreticileri, sizin ve benim gibilere beslenme verilerinin sunumuna tesir eden insanlar arasında yer edinmeye baktılar.</p>

    <p class="normal">Örneğin, Sütçülük İdaresi A.Ş.'nin pazarlama kolu olan NDC'yi (Ulusal Sütçülük Konseyi) düşünün; internet sitelerine göre, yegâne amacı "Amerikan süt ürünlerine talebi ve satışları arttırmak," olan bir endüstri kuruluşu bu.<sup class="calibre3"><a href="../Text/hyeee_split_321.html#footnote-100-297" id="footnote-100-297-backlink">[297]</a></sup> NDC halk sağlığına olumsuz etkilerini göz ardı ederek süt ürünleri tüketimini teşvik ediyor, hatta bu ürünleri sindiremeyen insanlara bile pazarlıyor.<sup class="calibre3"><a href="../Text/hyeee_split_322.html#footnote-100-298" id="footnote-100-298-backlink">[298]</a></sup> Ticari bir grup olmasından dolayı NDC'nin tavrı anlaşılabilir. Kavranması güç olan, eğitimcilerin ve hükümetin 1950 yılından beri NDC'nin ülkede beslenme-eğitimi malzemelerinin belki de en büyük ve en önemli sağlayıcısı olmasına göz yummasıdır.<sup class="calibre3"><a href="../Text/hyeee_split_323.html#footnote-100-299" id="footnote-100-299-backlink">[299]</a></sup> Daha kötüsü, hükümetimizin mevcut "beslenme" kılavuzlarının, sınai çiftlikleri Amerika'nın standardı haline getirmek için büyük çaba harcayan devlet kurumu Tarım Bakanlığı tarafından bize ulaşmasıdır.</p>

    <p class="normal">Tarım Bakanlığı, ülkede -neredeyse yediğimiz her şeyde rastladığımız şu küçük besin değeri bilgileri etiketlerinin üzerinde yer alan- en önemli reklam alanlarında tekeldir. ADA ile aynı yıl kurulan Tarım Bakanlığı, ulusa beslenme bilgisi sağlamakla ve halk sağlığına hizmet edecek kılavuzlar yaratmakla görevlendirilmişti.<sup class="calibre3"><a href="../Text/hyeee_split_324.html#footnote-100-300" id="footnote-100-300-backlink">[300]</a></sup> Bununla beraber, Tarım Bakanlığı endüstrinin reklamını yapmaya da koyuldu.</p>

    <p class="normal">Çatışan çıkarlar apaçık ortada: Ulusumuz besinle ilgili devlet destekli bilgiyi, gıda sektörünü yani bugünkü anlamıyla sınai çiftlikleri desteklemek zorunda olan bir aracıdan ediniyor. Hayatımıza sızan yanlış bilgiler ("yeterli protein" kaygısı gibi) bunun sonucudur ve Marion Nestle gibi yazarlar tarafından derinlemesine ortaya konmaktadır. Nestle, halk-sağlığı uzmanı olarak hükümetle beraber "Sağlık İdaresi Başkanlığı'nın Beslenme ve Sağlık Raporu" dahil kapsamlı çalışmalarda ve dolayısıyla gıda sektörüyle on yıl boyunca temas içinde bulundu.<sup class="calibre3"><a href="../Text/hyeee_split_325.html#footnote-100-301" id="footnote-100-301-backlink">[301]</a></sup> Çıkarımları, birçok yönden beklentilerimizi onaylar nitelikte sıradan olsa da içeriden biri olarak sunduğu bakış açısı gıda sektörünün -özellikle hayvan yetiştiriciliğinin- ulusal beslenme politikası üzerinde ne derece etkili olabileceğini aydınlatmayı başardı. Gıda şirketlerinin, tıpkı tütün şirketleri (benzetme Nestle'ye ait) gibi ürün satabilmek adına işe yarar her şeyi söyleyip uygulayacaklarını savunuyor.<sup class="calibre3"><a href="../Text/hyeee_split_326.html#footnote-100-302" id="footnote-100-302-backlink">[302]</a></sup> "Uygunsuz buldukları düzenlemeleri saf dışı bırakmak için mecliste lobi oluşturmak; federal düzenleme aracılarına o yasaları uygulamamaları için baskı yapmak ve düzenleme sonuçlarını beğenmediklerinde dava açmak. Tütün şirketleri gibi gıda şirketlerinin de uzman kuruluşlara ve araştırmalara destek vererek gıda ve beslenme uzmanlarını yönlendirmesi ve doğrudan çocuklara pazarlama yaparak satışlarını genişletmesi," olağan sayılır.<sup class="calibre3"><a href="../Text/hyeee_split_327.html#footnote-100-303" id="footnote-100-303-backlink">[303]</a></sup> ABD hükümetinin osteoporozdan korunma adına süt ürünleri tüketimini teşvik eden tavsiyelerine gelirsek; Nestle, dünyada sütün temel yiyecekler arasında bulunmadığı bölgelerde yaşayan insanlarda, Amerikalılara kıyasla osteoporoza ve kemik hastalıklarına daha ender rastlandığını belirtiyor.<sup class="calibre3"><a href="../Text/hyeee_split_328.html#footnote-100-304" id="footnote-100-304-backlink">[304]</a></sup> En yüksek oranlardaki osteoporoz, insanların süt ürünlerini en fazla tükettiği ülkelerde görülüyor.<sup class="calibre3"><a href="../Text/hyeee_split_329.html#footnote-100-305" id="footnote-100-305-backlink">[305]</a></sup></p>

    <p class="normal">Gıda sektörünün tesirlerine dair çarpıcı bir örnekte, Nestle, Tarım Bakanlığı'nın şu anda herhangi bir gıda hakkında sağlığa ne ölçüde zararı olabileceğine aldırmaksızın "daha az yemeliyiz" demekten kaçındığı gayri resmi bir politika uyguladığı iddiasını öne sürüyor;<sup class="calibre3"><a href="../Text/hyeee_split_330.html#footnote-100-306" id="footnote-100-306-backlink">[306]</a></sup> bakanlık bu yüzden (yardımcı olabilecekken) "daha az et yiyin" demek yerine, (anlaşılması güç şekilde) "yağ alımını toplam kalorinin yüzde 30'undan aşağıda tutun" diyor. Gıdalar tehlike arz ettiğinde bizi uyarması için görevlendirdiğimiz kuruluş, gıdalar (özellikle hayvan ürünleri) tehlike arz ettiğinde bize (doğrudan) bildirmeme politikası uyguluyor.</p>

    <p class="normal">Yerel marketlerdeki sağlıklı-gıda tezgâhlarında hangi gıdaların bulundurulacağından, okulda çocuklarımızın hangi gıdaları tüketeceğine varana değin her şey üzerinde tesiri olan ulusal beslenme politikamızı gıda sektörünün şekillendirmesine izin verdik. Örneğin, beslenme verileri beslenme alışkanlığımızdaki bu tür ürünlerin tüketimini azaltmamız gerektiği yönünde olmasına rağmen, Ulusal Okul Öğle Yemekleri Programı'nda çocuklarımıza hayvan ürünleri sağlamak üzere vergilerimizin yarım milyar dolarından fazlası süt ürünleri, sığır eti, yumurta ve tavukçuluk sektörlerine ödeniyor.<sup class="calibre3"><a href="../Text/hyeee_split_331.html#footnote-100-307" id="footnote-100-307-backlink">[307]</a></sup> Bu arada, daha fazla yememiz gerektiğini Tarım Bakanlığı'nın bile kabul ettiği meyve ve sebzeler içinse 161 milyon dolar gibi mütevazı bir meblağ ayrılıyor.<sup class="calibre3"><a href="../Text/hyeee_split_332.html#footnote-100-308" id="footnote-100-308-backlink">[308]</a></sup> Böylesi bir sorumluluğu Ulusal Sağlık Enstitüleri<sup class="calibre3"><a href="../Text/hyeee_split_593.html#footnote-602-21" id="footnote-602-21-backlink">[21]</a></sup>'nin -insan sağlığı üzerine uzmanlaşmış ve bunun ötesinde bir kazancı olmayan bir kuruluş- üstlenmesi daha mantıklı (ve etik) olmaz mıydı?</p>

    <p class="normal">Sınai çiftliklerin gelişiminin küresel ölçekte yol açtıkları, özellikle gıda kaynaklı hastalık, antimikrobik direnç ve potansiyel pandemi sorunları göz önünde tutulduğunda gerçekten dehşet vericidir. 1980'den bu güne Hindistan ve Çin tavukçuluk sektörleri yılda yüzde 5 ila 13 büyüdü.<sup class="calibre3"><a href="../Text/hyeee_split_333.html#footnote-100-309" id="footnote-100-309-backlink">[309]</a></sup> Eğer Hindistan ve Çin'dekiler, Amerikalılar kadar tavuk ürünü yeseydi (yılda yirmi yedi-yirmi sekiz tavuk) <span class="ideitalik">yalnızca</span> ikisi tüm dünyanın tükettiği sayıda tavuk yiyor olurlardı.<sup class="calibre3"><a href="../Text/hyeee_split_334.html#footnote-100-310" id="footnote-100-310-backlink">[310]</a></sup> Eğer tüm dünya Amerika'nın izinden gitseydi, yılda 165 milyar tavuk tüketilirdi (nüfus artışı söz konusu olmazsa tabii.) Peki ya sonra? İki yüz milyar mı? Beş yüz mü? Kafesler üst üste dizilirken daha fazla kattan mı oluşacak, yoksa boyutları mı küçülecek ya da her ikisi birden mi olacak? Antibiyotiklerin, insanları eziyet çekmekten koruma özelliklerinin yitip gitmesini hangi tarihte kabul edeceğiz? Torunlarımız haftanın kaç günü hasta olacaklar? Bu nereye varacak?</p>
  </div>
</body>
</html>
