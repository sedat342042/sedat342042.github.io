<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>satranc</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="calibre1">

				<h1 class="baslik" id="calibre_toc_22">XX</h1>
				<p class="normal">10 kasım </p>
				<p class="normal">Bu günlerde git gide daha çok kaçar oldum insanlardan, içimde, derinliklerde bir yerlerde aptallıklarını duyma korkusu yatıyordu. Kumsaldan dağa ve dağdan kumsala, dalgaların yuvarlanmasından, yerlerde yuvarlanan yapraklara. Ve kimi zaman da dalgaların üstünde yuvarlanan yapraklara.</p>
				<p class="normal">Ve düne kadar Felipe, şimdi sıkı dur, kim geldi otele benimle konuşmak için biliyor musun? Don Sandalio’nun damadından başkası değil tabii ki.</p>
				<p class="normal">-Sizi görmek istememin nedeni -diye başladı- zavallı kayın pederimin hikâyesini anlatmak... .</p>
				<p class="normal">-Devam etmenin bir anlamı yok -diye sözünü kestim-bir anlamı yok. Bir şey söylemenizi istemiyorum, Don Sandalio’yla ilgili olarak bana söyleyebileceğiniz hiçbir şey ilgilendirmiyor beni. Başkalarının hikâyeleri çok az ilgilendiriyor beni, onların yaşamlarına burnumu sokmak istemiyorum... </p>
				<p class="normal">-Ama kayın pederim sizden sık sık söz ederdi... </p>
				<p class="normal">-Benden mi? Kayın pedereniz mi? Ama kayınpederiniz beni çok az tanıyordu... Don Sandalio belki adımı bile bilmiyordu... </p>
				<p class="normal">-Yanılıyorsunuz.</p>
				<p class="normal">-Yanılıyorsam, yanılmayı tercih ediyorum ben de. Ve Don Sandalio’nun benden söz edebilmiş olması şaşırtıyor beni çünkü o hiç kimseden söz etmezdi ve hemen hemen hiçbir şeyden de söz etmezdi. </p>
				<p class="normal">—Ev dışında öyle.</p>
				<p class="normal">-Ama evde ne konuştuğu beni hiç ilgilendirmez.</p>
				<p class="normal">-Ben sanmıştım ki efendim -dedi o zaman-, Don Sandalio’ya bir bağlılığınız, bir sevginiz var. </p>
				<p class="normal">-Evet -diye sözünü kestim anında- ama benim Don Sandalio’m için geçerli bunlar, anlıyor musunuz benim Don Sandalio’m, benimle hiç konuşmadan satranç oynayan Don Sandalio ve sizinki değil, sizin kayınpederiniz değil. Hiç konuşmadan satranç oynayanlar beni ilgilendiriyor ama kayınpederler kesinlikle ilgilendirmiyor. Ve rica ediyorum, sizin Don Sandalio’nuzun hikâyesini anlatmaya çalışmayın bana çünkü ben benimkinin hikâyesini sizden iyi biliyorum. </p>
				<p class="normal">-Ama hiç değilse -diye karşılık verdi- bir gencin sizden öğüt almak istemesinden rahatsız olmazsınız herhalde... </p>
				<p class="normal">-Öğüt mü? Ben, öğüt? Hayır, kimseye verecek öğüdüm yok benim.</p>
				<p class="normal">-Yani reddediyorsunuz.</p>
				<p class="normal">-Bana anlatabilecekleriniz konusunda daha fazla bir şey öğrenmeyi kesinlikle reddediyorum. Benim bulduklarım yetiyor bana.</p>
				<p class="normal">Damat, kayınpederine deli piskopos, ters yürüyen deli gibi laflar ettiğimde nasıl baktıysa, biraz öyle baktı; sonra omuz silkerek izin istedi ve odamdan çıktı. Ve ben Don Sandalio’nun, evinde, kızı ve damadının önünde satrancın filvari deli piskoposu üstüne konuşmalarımı anlatıp anlatmadığını düşündüm. Kim bilir... </p>
				<p class="normal">Şimdi bu kentten ayrılmaya kararlıyım, bu sahil ve dağ köşesini terketmeye kararlıyım. Ama yapabilecek miyim? Özellikle Don Sandalio’nun anısına bağlı değil miyim? Hayır hayır, burdan ayrılmam imkânsız.</p>
				

</div>

<div class="calibre2" id="calibre_pb_47"/></body>
</html>