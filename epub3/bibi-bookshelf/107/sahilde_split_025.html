<html xmlns="http://www.w3.org/1999/xhtml">
	<head>
		
		<title>sahilde</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="kitapickapak2" id="calibre_toc_24"><br class="calibre3"/>23</h1><br class="chapter"/><br class="chapter"/><br class="chapter"/>
				<p class="normal1">O gece ben hayalet gördüm.</p>
				<p class="normal1"> </p>
				<p class="normal1">“Hayalet” tanımının doğru olup olmadığını bilemiyorum. Fakat en azından o şey yaşayan bir nesne değildi. Bu dünyaya ait değildi, bir bakışta anlaşılabiliyordu.</p>
				<p class="normal1">Odada bir şeylerin varlığını hissedince gözlerimi açtığımda o kızı gördüm. Geceyarısı olmasına rağmen, odanın içi akıl almayacak ölçüde aydınlıktı. Ay ışığı pencereden içeri doluyordu. Yatmadan önce perdeleri kapattığımdan emindim, ama şimdi ardına kadar açılmıştı. Kız, ay ışığının vurduğu yerde sabit bir siluet halinde, kemik beyazı ışıkların ortasında duruyordu.</p>
				<p class="normal1">Kız benimle yaşıt olmalıydı, on beş, belki de on altı yaşında. Daha çok on beş yaşında gösteriyordu. Bana öyle gelmişti. On beş ve on altı yaş arasında büyük fark vardır. Vücudu ufak tefek ve narindi, ama düzgün oturuşuyla cılız bir izlenim bırakmaktan uzaktı. Dümdüz saçları omuzlarına kadar iniyordu, kâkülleri alnına dökülmüştü. Eteği geniş, uçuk mavi, tek parça bir elbise giymişti. Boyu ne uzun ne de kısaydı. Ayağında ne ayakkabı, ne de çorap vardı. Elbisesinin düğmeleri muntazaman iliklenmişti. Dolgun göğüsleri ve düzgün hatlı boynu dikkat çekiciydi.</p>
				<p class="normal1">Kız masanın önünde oturmuş, eli çenesinde duvarda bir yerlere bakıyordu. Sanki yakınlarda yaşanmış bir anısına dalmış gibi bir hali vardı. Arada sırada dudaklarında hafif bir tebessüm belirir gibi oluyordu. Fakat ay ışığının etkisiyle, yattığım yerden yüz ifadesindeki değişiklikleri yakalayamıyordum. Orada ne yapıyor olursa olsun, rahatsız etmeye niyetim yoktu. Nefesimi tutmaya, kendi varlığımı hissettirmeye çalışıyordum.</p>
				<p class="normal1">Kızın bir “hayalet” olduğunu anlayabiliyordum. Her şeyden önce çok güzeldi. Yalnızca yüz hatları değil, her şeyiyle gerçek olamayacak kadar güzeldi. Sanki birilerinin rüyasının içinden öylece çıkıp gelmiş gibiydi. O saf güzelliği, içimde hüzne benzer bir duygu uyandırmıştı. Çok doğal bir duyguydu. Fakat doğal olduğu halde normal bir durumda ortaya çıkmayan bir duygu.</p>
				<p class="normal1">Yorganıma sarılmış, soluk alış verişlerimi iyice sessizleştirmiştim. Kız ise dirseğini masaya koymuş, elini çenesine dayamış öylece duruyordu. Arada sırada, çenesinin konumu elinin içinde hafifçe oynuyor, bu hareketle birlikte başının konumu da hafifçe yer değiştiriyordu. Odanın içindeki tek hareket bu hafif kımıldamalardı. Pencerenin dışındaki o koca kızılcık ağacının ay ışığı altında parladığını görebiliyordum. Rüzgâr kesilmişti. Kulağıma hiç ses gelmiyordu. Sanki farkına varmadan ölüp gitmiştim. Ölmüş, kızla birlikte derin bir krater gölünün dibine çökmüştüm.</p>
				<p class="normal1">Kız aniden elini çenesinden çekerek ellerini dizlerinin üstüne koydu. Eteğinin bittiği yerde, iki narin diz yan yana duruyordu. Aniden aklına bir şey gelmiş gibi, duvara bakmayı bırakarak vücudunun yönünü değiştirerek bakışlarını benden tarafa çevirdi. Elini alnına götürüp usulca kâküllerine dokundu. Her haliyle genç bir kıza ait olduğu belli olan parmakları, sanki bir şeyleri anımsamaya çalışıyormuş gibi, bir süre alnında kaldı. Bana bakıyordu. Kalbim tok sesler çıkarmaya başlamıştı. Fakat nedense ben bana baktığını hiç hissetmiyormuş gibiydim. Belki de bana değil, benden daha ileride bir şeye bakıyordu.</p>
				<p class="normal1">Dibine indiğimiz krater gölünde her şey sessizliğe gömülmüştü. Yanardağın faaliyetleri asırlar önce sona ermişti. Orada yalnızlık yumuşak bir çamur gibi öbeklenmişti. Su tabakasını geçerek dibe ulaşan cılız ışık, belleğin derinliklerindeki anılar gibi etrafı biraz olsun aydınlatmıştı. Suyun derin dibinde yaşam belirtisi yoktu. Acaba ne kadar süreyle bana ya da benim bulunduğum tarafa baktı? Zaman kavramı anlamını yitirmiş gibiydi. Orada zaman, yüreğin ihtiyaçlarına göre genleştirilip daraltılabiliyordu. Derken nihayet kız koltuktan kalkıp sessiz adımlarla kapıya doğru ilerledi. Kapı açılmadı, ama kız sessizce arka tarafa geçiverdi.</p>
				<p class="normal1">Kımıldamaksızın, yorganın altında kaldım. Gözlerimi hafifçe aralanmış halde, hiç hareket etmeden duruyordum. Kız belki geri dönebilirdi. Öyle sanıyordum. Hayır, geri gelmesini diliyordum. Fakat ne kadar beklesem de kız bir daha geri gelmedi. Kafamı kaldırarak başucumdaki saatin fosforlu ibrelerine baktım. 03.25. Yataktan kalkıp kızın oturduğu koltuğa elimle dokundum. Sıcaklık hissedilmiyordu. Masanın üstüne baktım. Acaba saç tellerinden biri oraya düşmüş olabilir miydi? Fakat hiçbir şey bulamadım. O koltuğa oturup çenemi avcumla ovalayarak derin bir nefes aldım.</p>
				<p class="normal1">Artık uyuyamazdım. Perdeleri çekip yorganın altına girdim. Uykuya dalmamın imkânı yoktu. İnanılmaz biçimde o gizemli kızın çekim gücüne kapılmıştım. İlk önce hissettiğim, başka hiçbir şeye benzemeyen müthiş güçlü bir şeyin yüreğimin derinliklerinde doğarak kök salmaya, gelişmeye başladığıydı. Kaburga kafesimin içinde hapsolmuş sıcak yüreğim, benim bilincimden bağımsız olarak büzülüp genleşiyordu. Genleşiyor, tekrar daralıyordu.</p>
				<p class="normal1">Işıkları yaktım, yatağın üstünde oturmuş halde sabahı ettim. Ne kitap okuyabildim ne de müzik dinleyebildim. Hiçbir şey yapamadım. Yalnızca doğrulup öylece sabahı beklemekten başka bir şey elimden gelmedi. Gökyüzünün beyazlaşmaya başladığı saatlerde, nihayet uykuya dalabildim. Uyurken ağlamıştım herhalde. Gözlerimi açtığımda yastık nemlenmişti. Fakat bu gözyaşlarının neden aktığı hakkında hiçbir fikrim yoktu.</p>
				<p class="normal1"> </p>
				<p class="normal1">Saat dokuzu biraz geçe Oşima’nın Mazda Roadstarının motor gürültüsü geldi. Birlikte kütüphaneyi açma hazırlıklarına giriştik. Hazırlıklar bitince Oşima’nın kahvesini hazırladım. Oşima kahveyi nasıl yapmam gerektiğini öğretmişti. Elektrikli değirmende kahveyi öğütecek, akıtma ucu ince özel bir demlikle suyu kaynatacak, biraz beklettikten sonra kâğıt filtreye yerleştirdiğim kahvenin üzerine ağır ağır dökecektim. Kahve hazır olduğunda, Oşima sanki bir yerlere küçük bir işaret koyuyormuş gibi yalnızca bir gıdım şeker ekliyordu. Krema istemiyordu. Bunun en keyif verici kahve içme şekli olduğunu söylemişti. Ben de kendime tomurcuk çayı yapıp içtim. Oşima hafif ışıltılı kısa kollu kahverengi bir tişört ve beyaz keten pantolon giymişti. Cebinden çıkardığı yeni mendiliyle gözlüklerini silip bana doğru döndü.</p>
				<p class="normal1">“Gece pek iyi uyuyamamış gibisin” dedi.</p>
				<p class="normal1">“Bir ricam olacaktı” dedim.</p>
				<p class="normal1">“Buyur.”</p>
				<p class="normal1">“<span class="ideitalik">Sahilde Kafka</span>’yı dinlemek istiyorum. Plak baskısını bulabilir miyiz?”</p>
				<p class="normal1">“CD olmasın öyle mi?”</p>
				<p class="normal1">“Mümkünse eski plak halini istiyorum. Orijinal haliyle dinlemek istiyorum. Eh, onun için pikap da lazım elbette.”</p>
				<p class="normal1">Oşima parmağını şakağına götürüp bir an düşündü. “Şimdi hatırladım. Ardiyede eski bir pikap olacaktı. Çalışıp çalışmadığından emin değilim gerçi.”</p>
				<p class="normal1">Ardiye dediği, otoparka bakan küçük bir odaydı. Havalandırma amaçlı konulmuş yüksek bir penceresi vardı sadece. Çok farklı dönemlerden kalma, çok farklı amaçlara hizmet etmiş eşyalar düzensiz bir şekilde oraya konulmuştu. Mobilyalar, kap kacak, dergiler, giysiler, resimler... Biraz değerli gibi duran şeyler olduğu gibi, hiçbir değeri olmadığı belli olan şeyler de (bu tür şeyler çok daha fazlaydı) vardı. “Birilerinin burayı bir ara düzeltmesi lazım ama o kadar cesur biri henüz çıkmadı” dedi Oşima ürkütücü bir ses tonuyla.</p>
				<p class="normal1">Zamandan arta kalan şeylerin biriktiği o odada, eski Sansui marka pikabı bulduk. Alet sapasağlam duruyordu, ama yeni model olarak piyasaya sürülüşünün üzerinden en az yirmi beş yıl geçtiği de kesindi. Üzerini ince, beyaz bir toz tabakası kaplamıştı. Amfi, otomatik plak çalıcısı, taşınabilir hoparlörler. Aletle birlikte, eski uzunçalar koleksiyonunu da bulduk. Beatles, Rolling Stones, Beach Boys, Simon&amp;Garfunkel, Stevie Wonder... Hepsi 1960’ların müzikleriydi. 30 kadar plak. Plakları kaplarından çıkarıp baktım. Özenle kullanılmışa benziyordu, üzerlerinde tek bir çizik bile yoktu. Küf de.</p>
				<p class="normal1">Ardiyede gitar da vardı. Telleri de sağlamdı. Daha önce adlarını hiç duymadığım dergiler de dağ gibi üst üste yığılmıştı. Bir de antika değeri olabilecek bir tenis raketi. Oda başlı başına yakın geçmişe ait bir müze gibiydi.</p>
				<p class="normal1">“Plaklar, gitar, tenis raketi falan, herhalde Saeki Hanım’ın erkek arkadaşınındı” dedi Oşima. “Önceden de söylediğim gibi, o burada yaşıyordu ya, ondan kalan eşyalar olduğu gibi buraya tıkıştırıldı sanırım. Ama pikap biraz daha yakın bir zamandan kalma gibi.”</p>
				<p class="normal1">O pikap ile plak koleksiyonunu odama taşıdık. Tozunu alıp fişe takarak amfisini bağladık, tuşuna bastık. Amfinin yeşil pilot ışığı yanıp sönmeye ve plak kasnağı düzgün bir şekilde dönmeye başladı. Devir düzenini yansıtan gösterge bir süre dengesiz sayılar gösterdiyse de, sonra dengeye girdi. Çubuğun ucundaki iğnenin temiz olup olmadığını kontrol ettikten sonra Beatles’ın kırmızı plastikten yapılma <span class="ideitalik">Sergeant Pepper’s Lonely Hearts Club Band</span> uzunçalarını kasnağa yerleştirdim. O tanıdık gitar girişi hoparlörlerden yayılmaya başladı. Sesi umduğumdan çok daha temizdi.</p>
				<p class="normal1">“Ülkemizin birçok sorunlu yanı var ama en azından teknolojisi saygı uyandıracak düzeyde” dedi Oşima, hayranlıkla. “O kadar uzun süre kullanılmadığı halde, sesi hâlâ mükemmel çıkıyor.” Bir süre <span class="ideitalik">Sergeant Pepper’s Lonely Hearts Club Band</span>’ı dinledik. Sanki o güne kadar hep CD’lerden dinlediğim <span class="ideitalik">Sergeant Pepper</span>’s’tan farklı bir müzik çalıyor gibiydi.</p>
				<p class="normal1">O anı bozan Oşima oldu. “Böylelikle çalabileceğimiz aleti bulduk ama<span class="ideitalik"> Sahilde Kafka</span> single plağını bulmak biraz zor olabilir. Üzerinden o kadar zaman geçince, artık antika değeri de var çünkü. Anneme bir sorayım. Belki onda vardır. Onda olmasa bile olan birilerini biliyordur herhalde.”</p>
				<p class="normal1">Başımı sallamakla yetindim.</p>
				<p class="normal1">Oşima, öğrencisine ders veren bir öğretmen gibi, parmağını burnumun ucunda doğru salladı. “Ancak, sanırım daha önce söylemiştim, ama Saeki Hanım buradayken o plağı asla dinlemeyeceksin. Her ne şekilde olursa olsun. Bu konuda anlaştık değil mi?”</p>
				<p class="normal1">Yine başımı salladım.</p>
				<p class="normal1">“Sanki <span class="ideitalik">Casablanca</span> filmi gibi” dedi Oşima. Sonra da <span class="ideitalik">as Time Goes By</span>’ın girişini mırıldanmaya başladı. “O şarkıyı asla çalma.”</p>
				<p class="normal1">“Oşima, baksana. Bir sorum var ama” dedim tüm cesaretimi toplayarak. “Hiç buraya gelip giden on beş yaşlarında bir kız var mı?”</p>
				<p class="normal1">“Buraya derken? Bu kütüphaneye mi?”</p>
				<p class="normal1">Başımı salladım. Oşima başını hafifçe yana eğerek biraz düşündü.</p>
				<p class="normal1">“En azından benim bildiğim kadarıyla, buralarda hiç on beş yaşlarında kız yok” dedi. Sonra, sanki bir pencereden odanın içine dikkatle bakıyormuş gibi yüzüme baktı. “Nereden çıktı şimdi bu tuhaf soru?”</p>
				<p class="normal1">“Geçenlerde sanki bir an görür gibi oldum” dedim.</p>
				<p class="normal1">“Geçenlerde derken, ne zaman?”</p>
				<p class="normal1">“Dün gece.”</p>
				<p class="normal1">“Dün gece buralarda on beş yaşlarında bir kız mı gördün?”</p>
				<p class="normal1">“Evet.”</p>
				<p class="normal1">“Nasıl bir kızdı?”</p>
				<p class="normal1">Biraz kızardım. “Yani, sıradan bir kız işte. Saçları omzuna kadardı, mavi tek parça elbise giymişti.”</p>
				<p class="normal1">“Güzel miydi bari?”</p>
				<p class="normal1">Başımı sallayarak onayladım.</p>
				<p class="normal1">“Bu belki de senin arzularının yarattığı bir halüsinasyondur” dedi Oşima neşeyle gülümseyerek. “Tuhaf şeylerle dolu bir dünya bu. Üstelik senin yaşlarındaki sağlıklı bir heteroseksüel için anormal bir şey sayılmaz.”</p>
				<p class="normal1">O an, Oşima’nın beni ormanda çırılçıplak gördüğünü anımsayınca, yüzüm iyice kızardı. </p>
				<p class="normal1"> </p>
				<p class="normal1">Öğlen tatilinde Oşima, dörtgen kabının içindeki <span class="ideitalik">Sahilde Kafka</span> single plağını, gizlice bana uzattı.</p>
				<p class="normal1">“Düşündüğüm gibi, annemde varmış. Hem de beş tane. Eşyalarını çok özenli saklar. Hiçbir şeyi de atamaz. Sorunlu bir durum, ama böyle zamanlarda işe yaradığı da oluyor işte.”</p>
				<p class="normal1">“Teşekkür ederim” dedim.</p>
				<p class="normal1">Odama dönüp plağı kabından çıkardım. Muhtemelen bir kez bile kullanılmadan saklanmış olan plak, şaşırtıcı ölçüde yeniydi. Önce kabındaki fotoğrafa baktım. On dokuz yaşındaki Saeki Hanım’ın fotoğraftaydı bu. Kayıt stüdyosundaki piyanonun önüne oturmuş, objektife bakıyordu. Nota tahtasına dirseğini yerleştirerek elini çenesine koymuş, başını hafifçe yana eğmişti. Dudaklarında bir parça çekingen ama doğal bir gülümseme vardı. Kapalı dudakları yana doğru genişlemiş, kenarları tüm şirinliğiyle kıvrılmıştı. Hiç makyaj yapmamış gibiydi. Kâkülleri alnına dökülmesin diye, plastik bir taçla tutturmuştu. Sağ kulağının yarısı saçlarının arasından dışarı çıkmıştı. Kısa kollu, uçuk mavi, tek parça bir elbise vardı üzerinde. Tek aksesuarı; sol elinin bileğindeki ince, gümüş bilezikti. Çorapsız, narin ayaklar. Piyano iskemlesinin altında ayağından attığı bir çift sandalet.</p>
				<p class="normal1">Sanırım bir şeyleri sembolize ediyordu. Sembolize ettiği şey belirli bir zaman, belirli bir yer olmalıydı. Elbette, belirli bir ruh hali. Şans eseri bir karşılaşmadan çıkarılıp getirilmiş bir ruh gibiydi işte. Asla kirlenmeyecek, ebediyen çocuksu ve masum anılar onun çevresini bahar havası gibi sarmıştı sanki. Fotoğraftaki zaman durmuştu. 1969 yılı. Benim doğumumdan önceki bir an.</p>
				<p class="normal1">Elbette, önceki gece odaya gelen kızın Saeki Hanım olduğunu, o fotoğrafı görmeden de biliyordum. Bunun kuşku götürür bir yanı yoktu. Yalnızca emin olmak istemiştim.</p>
				<p class="normal1">Fotoğraftaki Saeki Hanım on dokuz yaşındaydı ve on beş yaşındaki halinden biraz daha olgunlaşmış duruyordu. Yüzünün silueti, ille de karşılaştırmak gerekirse, biraz daha sivrilmiş olabilir. Fakat genel hatlarıyla on dokuz yaşındaki hali ile on beş yaşındaki hali hemen hemen aynıydı. Fotoğraftaki gülümseme gece gelen kızınkinden farksızdı. Elini çenesine koyuş şekli, başını hafifçe yana eğişi aynıydı. Sonra, yüzlerinde taşıdıkları hava, doğal olmasına doğal, ama şimdiki Saeki Hanım’la da tıpatıp örtüşüyordu. Şimdiki Saeki Hanım’ın yüz ifadesinde ve mimiklerinde, on dokuz yaşındaki halinden ve on beş yaşındaki halinden bir şeyler bulabiliyordum. Düzenli yüz hatları, gerçeklerden kopuk bir peri gibi duran hali şimdi bile aynıydı. Vücut hatları bile değişmemişti. Bunu düşündükçe, içimde bir sevinç dalgası dolaşıyordu.</p>
				<p class="normal1">Yine de plak kabındaki fotoğraf, orta yaşlarına gelen şimdiki Saeki Hanım’dan gasp edilen şeylerin kayıtlı hali gibiydi. Bir güç canlılığını koruyordu orada. Gözle görülür bir şey değildi. Kayaların arasından kaynayan bir su gibi renksiz ve saydam, herkesin yüreğine doğrudan ulaşabilen, katıksız ve doğal bir haykırış. O güç, özel bir parıltı gibi, piyanonun önünde oturan on dokuz yaşındaki Saeki Hanım’ın tüm vücudundan taşar gibiydi. Onun dudaklarındaki gülümsemeye bakarken bile, yüreğinin geçip geldiği mutlu yolu izleyebilmek mümkündü. Ateşböceğinin karanlıkta çizdiği ışığın izinin, insanın gözlerinde kalması gibi.</p>
				<p class="normal1">O plak kabındaki fotoğrafı alıp yatağın kıyısına koydum. Zihnimi tamamen boşaltarak, zamanı akışına bıraktım. Sonra gözlerimi açıp pencerenin yanına giderek dışarının havasını ciğerlerime doldurdum. Rüzgâr deniz kokusu yüklüydü. Çam korusunu aşıp gelen rüzgâr. Gece odada gördüğüm kesinlikle Saeki Hanım’ın on beş yaşındaki haliydi. Gerçek Saeki Hanım, elbette yaşıyordu. Elli yaşını aşmış bir kadın olarak gerçek dünyada, gerçek bir yaşam sürüyordu. Hatta artık gelmiş, ikinci kattaki odasında çalışmaya başlamış olmalıydı. Odadan çıkıp merdivenleri çıkacak olursam, gerçek halini görebilirim. Konuşmam da mümkün olurdu. Fakat buna rağmen benim orada gördüğüm, onun “hayalet”iydi. “Bir insan aynı anda iki yerde birden olamaz” demişti Oşima. Fakat bazı durumlarda mümkün olabiliyordu. Buna bizzat şahit olmuştum. İnsan yaşadığı halde “hayalet”i de olabiliyordu.</p>
				<p class="normal1">Son olarak, bir diğer büyük gerçek ise şuydu: Ben o “hayalet”e yüreğimi kaptırmıştım. Şu an var olan Saeki Hanım’a değil, var olmayan on beş yaşındaki Saeki Hanım’a kaptırmıştım yüreğimi. Hem de çok güçlü bir şekilde. Sözcüklerle ifade edemeyeceğim kadar güçlü bir şekilde. Bu, kim ne derse desin, gerçek bir duyguydu. O kız gerçekte olmayan bir varlık olabilirdi. Fakat göğsümün içinde gürültüyle çarpan, benim gerçek yüreğimdi. Tıpkı o akşam göğsüme bulaşan kanın da gerçek olması gibi.</p>
				<p class="normal1"> </p>
				<p class="normal1">Kütüphanenin kapanış saati yaklaştığında, Saeki Hanım aşağıya indi. Topukları, altı boş merdivenlerde her zaman yankılanıyordu. Onun yüzünü görür görmez, tüm kaslarım gerilmiş, yüreğim kulağımın dibinde atmaya başlamıştı. Saeki Hanım’ın içinde, o on beş yaşındaki kızı bulabiliyordum. O kız, sanki kış uykusuna yatmış gibi, Saeki Hanım’ın vücudunun içinde küçük bir yumak halinde mışıl mışıl uyuyordu. Bunu ben görebiliyordum.</p>
				<p class="normal1">Saeki Hanım bana bir soru sordu. Fakat yanıtlayamadım. Sorunun anlamını bile yakalayamadım. Elbette sözcükler kulağıma ulaşmıştı. Kulak zarımı titreterek, o titreşimler beynime ulaşmış, sözcüklere dönüşmüştü. Fakat sözcüklerin arasındaki bağı yakalayamıyordum. Anında kıpkırmızı olup onun sorduğuyla hiç alakası olmayan bir şeyler söyledim. Oşima, benim yerime sorusunu yanıtladı. Bense yalnızca başımla onaylayabildim. Saeki Hanım gülümseyerek bizimle vedalaştıktan sonra ayrıldı. Otoparktan VW Golf’ün motor sesi geldi. Sonra ses uzaklaşıp silindi gitti. Oşima biraz daha kalarak, benim kütüphaneyi kapatmama yardım etti.</p>
				<p class="normal1">“Yoksa birilerine âşık mı oldun?” dedi Oşima. “Bir hayli dalgınsın.”</p>
				<p class="normal1">Nasıl cevap vereceğimi bilemediğimden yalnızca sustum. Sonra ben bir soru sordum.</p>
				<p class="normal1">“Baksana, Oşima. Tuhaf bir soru olabilir belki, ama bir insanın yaşadığı halde hayaletinin olması mümkün olabilir mi?”</p>
				<p class="normal1">Oşima bankoda yaptığı işi bırakıp yüzüme baktı.</p>
				<p class="normal1">“İlginç bir soru. Fakat bu soru edebi açıdan yani metafor olarak, insanın ruhunun durumuyla ilgili bir soru mu acaba? Yoksa gerçekle ilgili bir soru mu?”</p>
				<p class="normal1">“Sanırım gerçekle ilgili” dedim.</p>
				<p class="normal1">“Hayaletlerin gerçekten olduğunu varsayarak mı?”</p>
				<p class="normal1">“Evet.”</p>
				<p class="normal1">Oşima gözlüklerini çıkarıp mendiliyle silerek yeniden taktı.</p>
				<p class="normal1">“Buna ‘yaşayan hayalet’ denir. Yabancı ülkeleri bilmem, ama Japonya’da öylesi olgular edebi eserlerde karşımıza sık sık çıkar. Sözgelimi Genci Öyküsü’ndeki dünya, yaşayan hayaletlerle doludur. Heian Dönemi’nde, en azından Heian Dönemi insanlarının ruhani dünyasında, insanlar bazı durumlarda yaşarken hayalet haline gelerek mekânlar arasında hareket edebiliyor, akıllarındaki işi gerçekleştirebiliyorlardı. <span class="ideitalik">Genci Öyküsü</span>’nü okumuşluğun var mı?”</p>
				<p class="normal1">Başımı iki yana salladım.</p>
				<p class="normal1">“Bu kütüphanede birkaç çağdaş Japonca çevirisi var, oku istersen. Sözgelimi Prens Genci’nin sevgilisi olan Rokuco prensesi, Genci’nin resmi karısı Aoi’ye kıskançlığından, kötü bir ruh haline gelerek kadına musallat olur. Her gece her gece kadının yattığı odaya girerek, sonunda öldürür onu. Aoi, Genci’nin çocuğuna hamiledir ve bu haber Rokuco prensesinin nefretini tetikler. Genci, rahipleri toplayıp ayin yaptırarak kötü ruhu kovdurmaya çalışır, ama ruhun taşıdığı nefret öylesine güçlüdür ki ona direnmek bile imkânsızdır. </p>
				<p class="normal1">Fakat bu öyküdeki en ilginç nokta Rokuco prensesinin kendisinin, yaşayan hayalet haline geldiğinin farkında bile olmamasıdır. Kâbus görüp de uyandığında, uzun siyah saçlarına nasıl bulaştığını asla bilmediği bir susam kokusu sinmiştir. Bir anlam veremez, aklı karmakarışık olur. Koku, Aoi için yapılan ayinlerde kullanılan tütsünün kokusudur. Kadın, farkında olmadığı halde mekânlar arasında hareket ederek, bilinçaltı tünellerinden geçip Aoi’nin yatak odasına gidip gelmektedir. Bu <span class="ideitalik">Genci Öyküsü</span>’nün içindeki en ürpertici, en heyecanlı bölümlerden birisidir. Rokuco prensesi sonradan kendi yaptıklarını öğrenip işlediği günahın büyüklüğünden korkarak saçlarını kestirip bir tapınağa kapanır.</p>
				<p class="normal1">Bu fizikötesi gibi görünen dünya, aslında bizim yüreğimizde taşıdığımız karanlıktan başka bir şey değildir. XIX. yüzyılda Freud ve Jung çıkıp da bilinçaltı analizlerine el atmadan önce, bu iki karanlığın göreceliği insanlar için öyle uzun uzun düşünmeyi gerektirmeyecek gerçeklerdi ve metafor bile değildi. Hatta göreceliği olan unsurlar bile değildi. Edison’un ampulü keşfetmesine kadar, dünyanın büyük kısmı harfi harfine derin bir is karanlığıyla kaplıydı. Dahası, dışarıya ait fiziksel karanlık ile içlerindeki ruhun karanlığı arasındaki sınır çizgisi bile belirsiz, hatta birbirine karışmış haldeydi. İşte böyle.”</p>
				<p class="normal1">Oşima iki elinin avuç içlerini birbirine yapıştırdı.</p>
				<p class="normal1">“Murasaki Şikibu’nun yaşadığı devirde ise yaşayan hayaletler hem fizikötesi varlıklar hem de hemen insanların burunlarının dibindeki doğal bir ruh haliydi. Bu iki tür karanlığı ayrı ayrı şeyler olarak düşünmek, o zamanın insanları için sanırım imkânsızdı. Fakat şu an bizim yaşadığımız dünya öyle değil. Dışarıdaki karanlık tamamen silindi, ama yüreklerimizdeki karanlık varlığını olduğu gibi koruyor. Bizim ego veya bilinç olarak adlandırdığımız şeyler, buzdağları gibi, kütlelerinin büyük kısmını karanlıkta gizliyorlar. Böylesi bir yabancılaşma, bazı durumlarda içimizde derin karşıtlıklara ve karmaşaya da yol açabiliyor.”</p>
				<p class="normal1">“Sizin o dağ kulübesinin çevresinde ben gerçek karanlığın ne olduğunu gördüm.”</p>
				<p class="normal1">“Evet. Haklısın. Orada hâlâ gerçek karanlık var. Ben de, arada sırada o gerçek karanlığı görmek için giderim oraya” dedi Oşima.</p>
				<p class="normal1">“İnsanın yaşayan hayalet haline gelmesinin nedeni, her zaman böyle negatif unsurlar mıdır?” diye sordum.</p>
				<p class="normal1">“Bu sonuca varmak için yeterli dayanağım yok. Fakat eğitimsiz ve dehası kıt biri olarak bildiğim kadarıyla, o tür yaşayan hayaletlerin hemen hemen hepsi, negatif duygulardan doğuyor. İnsanın sahip olduğu şiddetli duygular, çoğu zaman bireysel ve negatif duygulardır. Dahası, yaşayan hayaletler, şiddetli duyguların doğal yan ürünleri olarak doğarlar. Maalesef, insanoğlunun barışı ya da mantığın her alanda hâkim olması amacıyla yaşayan hayalet haline gelen yok.”</p>
				<p class="normal1">“Peki ya aşk için?”</p>
				<p class="normal1">Oşima sandalyeye oturup bir an düşündü.</p>
				<p class="normal1">“Bu zor bir soru işte. Tam olarak yanıtlayabileceğimi sanmıyorum. Yalnız, o tür bir örneği bir kez bile görmediğimi söyleyebilirim. Sözgelimi <span class="ideitalik">Ay Işığı ve Yağmur Öyküleri</span>’nde ‘Kasımpatı Yemini’ diye bir öykü var. Hiç okudun mu?”</p>
				<p class="normal1">“Hayır” dedim.</p>
				<p class="normal1">“<span class="ideitalik">Ay Işığı ve Yağmur Öyküleri</span>, Akinari Ueda adlı yazarın Edo Dönemi sonlarında yazdığı bir eserdir. Dönem olarak Savaşan Beylikler Dönemi’ni anlatır. Akinari Ueda bu anlamda bir nebze eski moda tutkunu mu desem, nostalji eğilimleri olan bir insandı.</p>
				<p class="normal1">İki samuray dost olur, kankardeşliği yemini ederler. Bu bir samuray için çok önemli bir bağdır. Kankardeşliği yemini etmek, karşılıklı olarak canların emanet edilmesi anlamına gelir. Yemin ettiğin kişi için canını seve seve verirsin. Kankardeşliği öyle bir şeydir.</p>
				<p class="normal1">İkisi birbirinden uzak yerlerde yaşamakta, farklı efendilere hizmet etmektedirler. ‘Kasımpatıların açma zamanı geldiğinde, ne olursa olsun yanına geleceğim’ der samuraylardan biri. ‘O zaman hazırlık yapar seni beklerim’ der öteki. Fakat dostunu ziyarete gelmesi gereken samuray, kendi beyliğinin içindeki bir tartışmaya karışır ve hapse atılır. Dışarıya çıkmasına izin verilmez. Mektup göndermesine de izin yoktur. Sonunda yaz geçer, sonbaharın ortalarında kasımpatıların açma mevsimi gelir. O halde, dostuna verdiği sözü yerine getiremeyecektir. Bir samuray için, verilmiş söz her şeyden çok daha önemlidir. Güven, insanın canından daha değerli bir şeydir. O samuray harakiri yaparak ruh haline gelir, fersahlar ötedeki dostunu ziyaret eder. Kasımpatıların önünde dostuyla diledikleri gibi sohbet ettikten sonra da, yeryüzünden silinip gider. Çok hoş bir öyküdür.”</p>
				<p class="normal1">“Fakat hayalet haline gelebilmesi için ölmek zorunda kalmış.”</p>
				<p class="normal1">“Orası öyle” dedi Oşima. “İnsanlar güven, sevgi ve dostluk gibi şeyler için yaşayan hayalet haline pek gelemiyorlar herhalde. O durumlarda ölmek gerekiyor. Güven, sevgi ve dostluk için canını verip ruh haline geliyorlar. Yaşar haldeyken ruh haline gelebilmek için, benim bildiğim kadarıyla, kötülük gerekiyor. Negatif duygular yani.”</p>
				<p class="normal1">Biraz bu söylediklerini düşündüm.</p>
				<p class="normal1">“Fakat senin söylediğin gibi, olumlu bir aşk için insanların yaşayan hayalet haline gelmeleri örneği de vardır belki. Ben sorunların peşine pek o kadar ayrıntılı düşmem. Olabilir belki” dedi Oşima. “Aşk dediğin, dünyayı yeniden inşa etmek demektir. O yüzden, insana her şeyi yaptırabilir.”</p>
				<p class="normal1">“Baksana Oşima” dedim. “Sen hiç âşık oldun mu?”</p>
				<p class="normal1">Sanki bozulmuş gibi bir ifadeyle yüzüme baktı. “Yok artık. Sen beni ne zannediyorsun? Taştan ya da tahtadan yapılmış bir heykel değilim ben. Damarlarında kan dolaşan bir insanım. Eh, âşık da oldum tabii.”</p>
				<p class="normal1">“O anlamda söylememiştim” dedim kızararak.</p>
				<p class="normal1">“Biliyorum” dedi. Sonra da, yüzünde şefkat dolu bir gülümseme belirdi.</p>
				<p class="normal1"> </p>
  <p class="normal1">Oşima gittikten sonra odama dönüp pikabı açarak Sahilde Kafka’yı kasnağa yerleştirdim. Deviri 45’e ayarlayıp iğneyi üzerine bıraktım. Sonra da, şarkı sözleri kartını okuyarak şarkıyı dinledim.</p>
				<p class="indentmetin"> </p>
				<p class="indentmetin">Sahilde Kafka</p>
				<p class="indentmetin">Sen dünyanın öbür ucunda</p>
				<p class="indentmetin">Ben sönmüş bir yanardağın ağzında</p>
				<p class="indentmetin">Kapının gölgesinde</p>
				<p class="indentmetin">Yazısını yitirmiş sözcükler</p>
				<p class="indentmetin"> Ay ışığı vurur uyuyan kertenkeleye</p>
				<p class="indentmetin"> Gökten ufacık balıklar yağar</p>
				<p class="indentmetin"> Pencerenin ardında bekler</p>
				<p class="indentmetin"> Yüreği nasırlaşmış askerler</p>
				<p class="indentmetin">           (Nakarat)</p>
				<p class="indentmetin">           Sahilde Kafka</p>
				<p class="indentmetin">           Aklında dünyayı oynatan sarkaç</p>
				<p class="indentmetin">           Yüreğinin halkası bağlıdır</p>
				<p class="indentmetin">           Gidemez hiçbir yere Sfenks</p>
				<p class="indentmetin">           Gölgeler bıçak olur</p>
				<p class="indentmetin">           Rüyanı deler.</p>
				<p class="indentmetin">                     İnce, narin parmaklar</p>
				<p class="indentmetin">                     Giriş taşını arar</p>
				<p class="indentmetin">                     Dalgalanır keten eteği</p>
				<p class="indentmetin">                     Sahilde Kafka’ya bakar.</p>
				<p class="normal1">Plağı üç kez dinledim. Önce aklımda bir soru belirdi. Şarkı bu sözleriyle, nasıl olup da milyondan fazla satabilmişti acaba? Kullanılan sözcüklerin zor anlaşıldığı söylenemese bile, aşırı sembolik, hatta sürrealist bir havası vardı. En azından, pek fazla insanın hemen aklında tutup mırıldanabileceği türden değildi. Fakat tekrar tekrar dinledikçe, şarkının sözlerine ısınmaya başladım. Oradaki her bir söz, teker teker yüreğimdeki yerlerini bulup yerleştiler. Tuhaf bir histi. Anlamı aşan imgeler kesilmiş resimler gibi ayaklanıp yalnız başlarına yürümeye başlamışlardı. Derin bir uykuda görülen bir rüya gibi.</p>
				<p class="normal1">Her şey bir yana, melodi mükemmeldi. Kıvrılıp bükülmeyen, güzel bir beste. Fakat kesinlikle sıradan değildi. Üstelik Saeki Hanım’ın sesi melodiyle uyumlu bir şekilde bütünleşmişti. Profesyonel bir şarkıcıya göre sesi yetersiz kalıyordu ve gerekli teknikleri de uygulayamamıştı. Ancak, o ses bahçedeki atlama taşlarını ıslatan bahar yağmuru gibi, dinleyenin bilincini yumuşak dokunuşlarla yıkayıveriyordu. Önce, yalnızca kendi çaldığı piyano eşliğinde söylüyor, sonradan da herhalde yaylı çalgılar ve obua ekleniyordu. Herhalde plak, bütçe sorunlarıyla boğuşularak çıkarılmıştı. O döneme göre bir hayli sade bir aranjman olmuştu, ama gereksiz şeylerin eklenmemesi, şarkıyı daha da güzelleştiriyordu.</p>
				<p class="normal1">Sonra, nakarat kısmında tuhaf mı tuhaf iki akort belirginleşiyordu. Bunlar dışındaki akortların tamamı son derece basit ve her yerde görülebilecek türdendi, ama o ikisi şaşırtıcı ölçüde özgündü. Uyumun ne şekilde sağlandığı bir dinlemeyle anlaşılacak türden değildi. İlk duyduğumda, dürüst olmak gerekirse karmaşık duygulara kapıldım. Biraz abartılı olacak, ama içimde ihanete uğradığım hissi bile uyanıverdi. O tınıdaki ani nüans, zihnimi sarsmış, dengesini bozmuştu. Sanki hiç ummadığım bir anda, bir yerlerden soğuk bir rüzgâr esmiş gibi. Fakat nakarat kısmı bitince baştaki güzel melodi tekrar sahneye çıkıyor, dinleyeni içine çekip yeniden uyumlu ve sıcak dünyasına götürüyordu. Artık o nereden geldiği belli olmayan serin rüzgâr esmiyordu. Sonunda şarkı biterken, piyano son notasını çalıyor, yaylı çalgılar sakince son akortlarını giriyor, obuanın yankılanan sesiyle müzik sona eriyordu.</p>
				<p class="normal1">Tekrar tekrar dinledikçe, <span class="ideitalik">Sahilde Kafka</span>’nın nasıl olup da o kadar çok insanın yüreğine işleyebildiğini, az da olsa anlamaya başlamıştım. Şarkıda doğal bir deha ve ihtiraslardan arınmış bir yürek, tüm yalınlığı ve yumuşaklığıyla üst üste gelmişti. Bir taşra kentinde yaşayan on dokuz yaşındaki utangaç bir kız, uzaklardaki sevgilisine olan duygularını şarkı sözlerine dökmüş, piyanoda besteleştirmiş ve gösterişsiz bir biçimde seslendirmişti. O kız, birileri dinlesin diye değil, kendisi için yapmıştı o besteyi. Kendi yüreği biraz olsun sıcaklığı bulsun diye. O yalınlık insanların yüreğine sakin ama net bir darbe gibi inmişti.</p>
				<p class="normal1">Buzdolabındaki şeylerle basit bir akşam yemeği hazırladım. Sonra, <span class="ideitalik">Sahilde Kafka</span>’yı bir kez daha kasnağa yerleştirdim. Döner koltukta oturup gözlerimi kapatarak on dokuz yaşındaki Saeki Hanım’ın stüdyoda piyano çalıp o şarkıyı söylerkenki halini zihnimde canlandırmaya çalıştım. Onun, o an taşıdığı sıcak duyguları düşündüm. Elbette, o duyguların anlamsız bir şiddet yüzünden koparılıp alınmasını da.</p>
				<p class="normal1">Plak bitti, iğne havalanarak başlangıç noktasına döndü.</p>
				<p class="normal1"> </p>
				<p class="normal1">Saeki Hanım <span class="ideitalik">Sahilde Kafka</span>’yı herhalde o odada yazmıştı. Plağı defalarca kez dinleyince, artık bundan emin olmuştum. <span class="ideitalik">Sahilde Kafka</span> ise duvarda asılı yağlıboya resimdeki çocuk olmalıydı. Koltuğa oturup önceki gece kızın yaptığı gibi dirseğimi masaya elimi de çenemin altına koyarak, bakışlarımı aynı açıdan duvara yönelttim. Baktığım yerde yağlıboya resim vardı. Şüphe götürür yanı yoktu. Saeki Hanım o odada o yağlıboya resimdeki çocuğu düşünerek <span class="ideitalik">Sahilde Kafka</span> şiirini yazmıştı. Olasılıkla da, gecenin karanlığının en derin olduğu saatlerde.</p>
				<p class="normal1">Duvarın önünde durup hemen yakın bir noktadan resme bir kez daha baktım. Çocuk uzaklara bakıyordu. Gözlerinde gizemli bir derinlik vardı. Onun baktığı yönde, gökyüzünde silueti belirgin bulutlar vardı. En büyük bulutun şekli, kıvrılmış bir sfenkse benziyordu sanki. Sfenks. Hafızamı yokladım. Evet, genç Oedipus’un alt ettiği rakibiydi. Oedipus bir bilmeceyle denenmiş, o bilmeceyi çözmeyi başarmıştı. Yaratık yenilgiye uğradığını anlayınca, kendini uçurumdan atarak intihar etmişti. Oedipus o başarısı sayesinde Teb tahtına oturmuş, kraliçe olan kendi annesiyle eş olmuştu.</p>
				<p class="normal1">Son olarak Kafka ismi... Tahminimce, Saeki Hanım resimdeki çocuğun yaydığı gizemli yalnızlığı, Kafka’nın roman dünyasıyla bağdaştırmış olmalıydı. O yüzden de çocuğu Sahilde Kafka diye adlandırmıştı. Acımasız dalgaların vurduğu sahilde dolaşan yalnız bir ruh. Herhalde Kafka, bu anlamı taşıyordu.</p>
				<p class="normal1">Kafka, Sfenks gibi özel isimler dışında, şiirin bazı mısralarında içinde bulunduğum koşullarla özdeşleşen kısımlar da vardı. “Gökten ufacık balıklar yağar” kısmı, Nakano Semti’nin alışveriş merkezine sardalye ve istavrit yağmasını olduğu gibi yansıtıyordu. “Gölgeler bıçak olur / Rüyanı deler” kısmı ise babamın bıçaklanarak öldürülmesini anlatıyor sanki. Şiiri mısra mısra defterime kopya ederek birkaç kez okudum. Aklıma takılan kısımların altını çizdim. Fakat nihayetinde hepsinde kelime oyunları var gibiydi ve cesaretimi yitirdim.</p>
				<p class="indentmetin"> </p>
  <p class="indentmetin">Kapının gölgesinde</p>
				<p class="indentmetin">Yazısını yitirmiş sözcükler</p>
				<p class="indentmetin"> </p>
				<p class="indentmetin">Pencerenin ardında bekler</p>
				<p class="indentmetin">Yüreği nasırlaşmış askerler</p>
				<p class="indentmetin"> </p>
				<p class="indentmetin">İnce, narin parmaklar </p>
				<p class="indentmetin">Giriş taşını arar</p>
				<p class="indentmetin"> </p>
				<p class="normal1">Bu ifadeler ne anlama geliyordu acaba? Yoksa, bir anlamı var gibi dursa bile, yalnızca ölçüyü tamamlamak için mi eklenmişti? Pencerenin önüne gidip bahçeye baktım. Dışarıda, karanlık yavaş yavaş etkisini göstermeye başlamıştı. Sonra okuma salonundaki koltuğa oturup <span class="ideitalik">Genci Öyküsü</span>’nün sayfalarını çevirmeye başladım. Saat on olduğunda yatağa girip başucu lambasını kapatıp gözlerimi yumdum. Sonra, on beş yaşındaki Saeki Hanım’ın odaya dönmesini beklemeye başladım.</p>
				</body>
</html>