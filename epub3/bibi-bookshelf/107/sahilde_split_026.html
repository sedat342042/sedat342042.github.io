<html xmlns="http://www.w3.org/1999/xhtml">
	<head>
		
		<title>sahilde</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="kitapickapak2" id="calibre_toc_25"><br class="calibre3"/>24</h1><br class="chapter"/><br class="chapter"/><br class="chapter"/>
				<p class="normal1">Kobe’den yola çıkan otobüs Tokuşima İstasyonu önünde durduğunda, saat akşamın sekizini geçmişti.</p>
				<p class="normal1">“Artık Şikoku’dayız, Nakata Amca.”</p>
				<p class="normal1">“Evet. Çok güzel bir köprüydü. Bendeniz Nakata o kadar büyük bir köprüyü ilk kez gördüm” dedi Nakata.</p>
				<p class="normal1">İkisi otobüsten inerek, istasyondaki bir banka oturup bir süre hiçbir şey yapmadan çevredeki manzaraya baktılar.</p>
				<p class="normal1">“Eee, bundan sonra nereye gideceğiz, ne yapacağız, vahiy geldi mi bari?” diye sordu genç adam.</p>
				<p class="normal1">“Hayır. Bendeniz Nakata hâlâ bilemiyorum.”</p>
				<p class="normal1">“Şimdi bir sorunumuz var demektir.”</p>
				<p class="normal1">Nakata bir şeyler düşünüyormuş gibi, uzunca bir süre başını ovaladı.</p>
				<p class="normal1">“Hoşino Bey” dedi.</p>
				<p class="normal1">“Ne oldu?”</p>
				<p class="normal1">“Kusura bakmayın, ama bendeniz Nakata biraz uyumak istiyorum. Çok feci uykum var. Bıraksan şuracıkta uyuyabilecek haldeyim.”</p>
				<p class="normal1">“Dur hele” dedi genç adam. “Burada uyumaya kalkarsan, bu benim için de sorun olur. Hemen kalabileceğimiz bir yerler bakayım, biraz sabret.”</p>
				<p class="normal1">“Tamam. Bendeniz Nakata biraz sabreder, uyumamaya çalışırım.”</p>
				<p class="normal1">“Yemek yemeyecek misin?”</p>
				<p class="normal1">“İstemem. Yalnızca uyumak istiyorum.”</p>
				<p class="normal1">Genç Hoşino aceleyle turizm tanıtım kitapçıklarını karıştırıp pek pahalı olmayan oda kahvaltı servis veren bir pansiyon bularak, telefonla oda durumunu sordu. Pansiyon istasyona biraz uzaktı, iki adam taksi çevirerek gittiler. Odalarına girdiklerinde, hemen bir kadın görevli gelip yer yataklarını hazırladı. Nakata banyoya bile girmeksizin, üzerindekileri çıkararak yorganın altına girdi ve hemen de uykuya daldı.</p>
				<p class="normal1">“Bendeniz Nakata, sanırım bir hayli uzun uyuyacağım. Endişelenmeyin, yalnızca uyuyorumdur” dedi Nakata uykuya dalmadan önce.</p>
				<p class="normal1">“Tamam. Rahatsız etmem, istediğin kadar uyu” dedi genç adam anında derin uykusuna dalan Nakata’ya.</p>
				<p class="normal1">Genç Hoşino uzunca bir banyodan sonra gezmeye çıktı. Bir süre çevrede amaçsızca dolaşıp nasıl bir yer olduğunu anlayınca önce karşısına çıkan suşi lokantasına girip yemeğini yiyerek, bir şişe bira içti. Genç adam aslında pek fazla içemezdi, orta büyüklükteki bira bile çakırkeyif olmasına yetmiş, yanakları kızarıvermişti. Oradan bir paçinkocuya girip 3 000 yenlik oyun oynadı. O süre boyunca, Çuniçi Dragons şapkasını başından hiç çıkarmadığından, birkaç kişi tuhaf bakışlarla onu süzmüştü. “Tokuşima gibi bir yerde, başında Çuniçi Dragons şapkayla dolaşan bir tek benimdir herhalde” dedi genç adam içinden. </p>
				<p class="normal1">Pansiyona döndüğünde, Nakata nasıl bıraktıysa öylece yatmış uykusuna devam ediyordu. Odanın ışıkları açıktı, ama ışıklar Nakata’nın uyumasına engel olmuyor gibiydi. “Ne kadar rahat bir adam” dedi genç adam kendi kendine. Sonra şapkasını, Hawaii tişörtünü ve kot pantolonunu çıkararak üzerinde yalnızca külotuyla yatağına girdi. Sonra da ışıkları kapattı. Fakat belki de mekân değişikliğinin yarattığı huzursuzluktan, bir türlü uyuyamadı. “Öff be, en iyisi genelevde bir posta patlatıp da geleyim” diye geçirdi bir an aklından. Fakat karanlığın içinde Nakata’dan gelen huzur dolu ve düzenli soluk seslerini dinledikçe, aklına cinsel iştahını getirmenin çok sefilce bir davranış olduğunu düşünmeye başladı. Neden olduğunu anlayamıyordu, ama aklından geneleve gitme düşüncesinin geçmiş olmasından utandı.</p>
				<p class="normal1">Uyku tutmaz bir halde odanın karanlık tavanına gözlerini dikmiş, kim olduğunu bilmediği yaşlı bir adamla birlikte, Tokuşima’da ucuz bir pansiyonda aynı odada kaldığını düşününce kendinden şüphe etmeye başladı. Aslında o gece Tokyo’ya dönüş postasını sürüyor olacaktı. Herhalde, o saatlerde Nagoya’ya varmış olurdu. Çalışmayı sevmiyor değildi, ayrıca Tokyo’da bir telefonuyla atlayıp gelebilecek bir kadın arkadaşı da vardı. Fakat alışveriş merkezinin yükünü teslim ettikten sonra, tamamen ani bir kararla Kobe’deki iş arkadaşlarını aramış ve o geceki postayı kendi yerine götürmelerini istemişti. Şirkete telefon ederek zorla da olsa üç günlüğüne izin almış, sonra da Nakata’yla birlikte Şikoku’ya gelmişti. Yanında yalnızca küçük bir çantadaki yedek giysileri ve basit bir temizlik takımı vardı.</p>
				<p class="normal1">Başlangıçta genç Hoşino’nun Nakata’ya yakınlık duymasının nedeni, onun hal ve tavırlarının, konuşma şeklinin dedesine benzemesiydi. Fakat biraz zaman geçince, dedesine benzediği izlenimi silikleşmeye başlamış, genç adamın içinde Nakata’ya karşı bir merak uyanmştı. Nakata’nın konuşma şekli gerçekten sıradışıydı, anlattıkları şeyler ise kesinlikle tuhaftı. Fakat o sıradışılıkta insanı çeken bir şeyler vardı. Hoşino, Nakata’nın oradan nereye gideceğini, ne yapacağını mutlaka öğrenmek istemişti.</p>
				<p class="normal1"> </p>
				<p class="normal1">Çiftçi çocuğu olan Hoşino, beş erkek kardeşin üçüncüsüydü. Ortaokul yıllarına kadar düzgün bir öğrenciydi, ama endüstri meslek lisesine geçtikten sonra kötü arkadaşlar edinmiş, haytalıktan başka bir şey yapmaz olmuştu. Birçok kez karakola da düşmüştü. Bir şekilde liseden mezun olabilmişti, ama mezun olmak bir iş bulmasına yetmemiş, biraz da kadınlarla sorun yaşayınca, gidip orduya yazılmıştı. Aslında tank kullanmak istemişti, ama yeterlilik sınavından geçememiş, orduda çalıştığı yıllarda ancak büyük tip ikmal kamyonlarından birini kullanabilmişti. Üç yıl sonra ordudan ayrılmış, taşımacılık şirketinde iş bulmuştu. Altı yıldır da şehirlerarası tır şoförlüğü yapıyordu.</p>
				<p class="normal1">Tır sürmek, karakteriyle örtüşüyordu. Zaten makinelerle uğraşmak sevdiği bir uğraştı ve kamyonun şoför koltuğundayken kendisini kalesinde gibi hissediyordu. Elbette zor bir işti. Çalışma saatleri de bir o kadar düzensizdi. Fakat her sabah cimri şirketlerden birindeki işine giderek, gün boyu şefin bakışları altında çalışmak gibi bir yaşama katlanabileceğini hiç sanmıyordu.</p>
				<p class="normal1">Eskiden beri kavgacı bir adamdı. Ufak tefek ve zayıf haliyle kavgadan pek anlamazmış gibi duruyordu, ama gücü yerindeydi. Üstelik bir kez tepesi attı mıydı, kontrolünü kaybeder, gözü dönerdi; gerçekten kavga ettiği anlarda da karşı taraf onun bu halini görünce yenilgiyi kabullenirdi. Ordudayken de, şoförlüğe başladıktan sonra da birçok kez kavga etmişti. Elbette, yendiği olduğu gibi yenildiği de oluyordu. Fakat kavgada yense de yenilse de eline geçen hiçbir şey olmuyordu. Bunu ancak çok yakın bir zamanda anlayabilmişti. O güne kadar kalıcı bir sakatlıkla karşılaşmadığını düşündükçe, kendini şanslı sayıyordu.</p>
				<p class="normal1">En fırtınalı günlerini yaşadığı lise yıllarında, karakolluk olduğu zamanlarda, dedesi mutlaka her seferinde onu almaya gelirdi. Polislere başını eğip içerden çıkarırdı. Dönüşte ise, mutlaka bir restorana götürüp güzel yemekler yedirirdi. Öyle anlarda bile, asla vaaz vermeye kalkmazdı. Anne ve babası bir kez bile onun için uğraşmamışlardı. Yoksulluktan ucu ucuna geçiniyorlardı ve serseri bir evlat için ayıracak zamanları da yoktu. Hoşino arada sırada, dedesi olmasaydı kendisinin sonunun ne olacağını düşünmeden edemiyordu. Bir tek dedesi, onun oralarda bir yerlerde yaşadığını asla unutmamış ve hep onun için bir şeyler yapmaya çalışmıştı.</p>
				<p class="normal1">Buna rağmen, o zamanlarda Hoşino, bir kez bile dedesine teşekkür etmemişti. Teşekkür etmeyi bilmediği gibi, aklında hayatta kalmaktan başka bir şey de yoktu. Orduya girişinden bir süre sonra dedesi kanserden ölmüştü. Son anlarında iyice bunamış, Hoşino’yu gördüğünde kim olduğunu çıkaramaz hale gelmişti. Dedesi öldükten sonra da, bir kez bile memleketine dönmemişti.</p>
				<p class="normal1"> </p>
				<p class="normal1">Genç Hoşino sabah sekizde uyandığında Nakata hâlâ aynı vaziyette uyumaya devam ediyordu. Soluk seslerinin tonu da, düzenli ritmi de değişmemişti. Genç adam aşağıya inip genişçe bir odada pansiyondaki diğer müşterilerle birlikte kahvaltısını etti. Basit bir kahvaltıydı ama sınırsız miso çorbası ve pirinç pilavı servisi vardı.</p>
				<p class="normal1">“Oda arkadaşınız kahvaltı edecek mi?” diye sordu pansiyon görevlisi kadın.</p>
				<p class="normal1">“Hâlâ horlaya horlaya uyuyor. Galiba kahvaltı istemiyor. Kusura bakmayın, ama bir süre yatsın olur mu?” dedi Hoşino.</p>
				<p class="normal1">Öğlen saatleri olduğunda, Nakata hâlâ uyuduğundan genç adam pansiyonda konaklama sürelerini bir gün daha uzattı. Sonra dışarı çıkarak bir erişteciye girip pilav üstü yumurtalı tavuk kızartma yedi. Yemekten sonra bir süre oralarda dolaşıp bir kafede kahvesini ve sigarasını içerek, kafedeki haftalık manga dergilerini karıştırdı.</p>
				<p class="normal1">Pansiyona döndüğünde Nakata hâlâ uyuyordu. Saat öğleden sonra ikiye yaklaşmıştı. Genç adam biraz endişelenerek elini Nakata’nın alnına koydu. Anormal bir durum yoktu. Ateşi olmadığı gibi alnı soğuk da değildi. Soluk alışverişleri yine aynı ton ve ritimde devam ediyordu, yanaklarının pembeliği de ne kadar sağlıklı olduğunun bir göstergesiydi. Herhangi bir rahatsızlığı varmış gibi durmuyordu. Yalnızca sakin sakin uyuyordu. Yattığı yerde bir kez bile pozisyonunu değiştirmeden.</p>
				<p class="normal1">“Bu kadar uzun uyuması normal mi acaba? Bir yerlerinden rahatsız olmasın sakın?” dedi duruma bakmaya gelen pansiyoncu kadın endişeyle.</p>
				<p class="normal1">“Çok yorgundu” dedi Hoşino. “Bırakın istediği kadar uyusun.”</p>
				<p class="normal1">“Elbette. Fakat bu kadar rahat uyuyan birini de ilk kez görüyorum.”</p>
				<p class="normal1">Akşam yemeği saatleri geldiğinde Nakata yine aynı şekilde uyuyordu. Genç adam dışarı çıkarak köriciye girip bol kepçe körili dana eti ve salata yedi. Önceki gün gittiği aynı paçinkocuya girip bu kez 1 000 yen bile harcamadığı halde iki karton Marlboro kazandı. Sonra koltuğunun altında sigara kartonlarıyla pansiyona döndüğünde saat dokuz buçuk olmuştu. Şaşırmıştı ama Nakata hâlâ uyuyordu.</p>
				<p class="normal1">Genç adam zamanı hesapladı. Böylelikle Nakata yirmi dört saatten fazla bir süredir uyumuş oluyordu. Uzun uyuyacağını, endişelenmemesini söylemişti, ama bu kadarı da biraz uzun bir süreydi. Nadiren endişeye kapıldığı olurdu, ama Nakata’nın asla uyanmayacağından endişelenmeye başlamıştı.</p>
				<p class="normal1">“Al başına belayı” diyerek başını iki yana salladı.</p>
				<p class="normal1"> </p>
				<p class="normal1">Fakat genç adam ertesi sabah yedide uyandığında Nakata çoktan uyanmış, pencereden dışarıya bakıyordu.</p>
				<p class="normal1">“Ooo, amca! Uyandın demek!” dedi genç adam rahatlamış bir yüz ifadesiyle.</p>
				<p class="normal1">“Evet, az önce uyandım. Ne kadar uyuduğumu bilemiyorum, ama bir hayli uzun uyumuş gibiyim. Hatta kendimi yeniden doğmuş gibi hissediyorum.”</p>
				<p class="normal1">“Uzun sözcüğü yetersiz kalır. Evvelsi günün akşam dokuzundan beri uyuyordun yahu! Kesintisiz otuz dört saat uyudun herhalde. Pamuk Prenses diyeceğim, o da sana uymaz.”</p>
				<p class="normal1">“Evet. Bendeniz Nakata acıktım.”</p>
				<p class="normal1">“Eh, acıkmışsındır elbette. Neredeyse iki gündür yemek yemedin çünkü.”</p>
				<p class="normal1">İkisi birlikte aşağı kattaki salona inerek kahvaltılarını ettiler. Nakata, pansiyoncu kadını şaşırtacak kadar çok yemek yedi.</p>
				<p class="normal1">“Bu amca çok uyuyor ama uyanınca da çok güzel yiyor. İki günlük yedi herhalde” dedi pansiyoncu kadın.</p>
				<p class="normal1">“Evet. Bendeniz Nakata, yemeklerimi hep iyi yerim.”</p>
				<p class="normal1">“Sağlığınız yerindedir o zaman.”</p>
				<p class="normal1">“Evet. Bendeniz Nakata yazıları okuyamam, ama tek çürük dişim yoktur. Gözlüğe de hiç ihtiyacım olmadı. Doktora bile hiç gitmedim. Omzum tutulmaz, sabahları da kakamı rahat yaparım.”</p>
				<p class="normal1">“Ne güzel!” dedi pansiyoncu kadın. “Peki, bugün ne yapacaksınız?”</p>
				<p class="normal1">“Batıya gideceğim” dedi Nakata kendinden emin bir ses tonuyla.</p>
				<p class="normal1">“Batıya?” dedi pansiyoncu kadın. “Buradan daha batısı diyorsan, Takamatsu tarafına gideceksiniz öyleyse.”</p>
				<p class="normal1">“Bendeniz Nakata akılsızın biriyimdir, coğrafyadan pek anlamam.”</p>
				<p class="normal1">“Neyse. Hele bir Takamatsu’ya gidelim amca” dedi Hoşino. “Sonrasını o zaman düşünürüz.”</p>
				<p class="normal1">“Evet. Önce Takamatsu’ya gidelim. Sonrasını orada düşünürüz.”</p>
				<p class="normal1">“Sizin yolculuk tarzınız da biraz farklıymış” dedi pansiyoncu kadın.</p>
				<p class="normal1">“Doğrusunu söylemek gerekirse öyle” dedi genç adam.</p>
				<p class="normal1"> </p>
				<p class="normal1">Odaya döndüklerinde Nakata hemen tuvalete girdi. O süre boyunca, Hoşino üzerinde pansiyonun verdiği pijamayla yerdeki hasırın üzerinde uzanıp sabah haberlerini izledi. Pek önemli bir haber yoktu. Nakano Semti’ndeki ünlü heykeltıraş cinayeti olayında herhangi bir gelişme olmamıştı. Ne tanık ne de ipucu bulunabilmişti. Polis, maktulün, olaydan bir süre önce ortalıktan kaybolan on beş yaşındaki oğluna ulaşmaya çalışıyordu.</p>
				<p class="normal1">“Şu işe bak. Hem de on beş yaşında” dedi Hoşino. Acaba son zamanlarda neden hep on beş yaşındaki gencecik insanlar feci suçlar işliyorlardı? On beş yaşındayken, Hoşino park halindeki bir motosikleti çalmış, ehliyetsiz olduğu halde bir sürü yeri dolaşmıştı. O yüzden başkalarına söz söyleyebilecek durumda değildi. Elbette motosiklet ödünç almak ile insanın kendi babasını bıçaklayarak öldürmesi farklıydı. Yine de, olayların akışına kapılarak babasını öldürmemiş olması, onun için belki de şans sayılabilirdi. Ne de olsa, babasından yediği dayağın haddi hesabı yoktu.</p>
				<p class="normal1">Tam haberler bittiğinde, Nakata tuvaletten döndü.</p>
				<p class="normal1">“Şey, Hoşino Bey, bir soru sorabilir miyim?”</p>
				<p class="normal1">“Ne oldu?”</p>
				<p class="normal1">“Hoşino Bey. Yoksa beliniz mi ağrıyor?”</p>
				<p class="normal1">“Ağrıyor elbette. Uzun süre direksiyon sallayınca, insanın beli ağrımaya başlıyor. Uzun yol şoförleri arasında beli sağlam olan yoktur. Omzunu sakatlamayan beyzbol atıcısı olmadığı gibi” dedi genç adam. “İyi de nereden çıktı şimdi bu?”</p>
				<p class="normal1">“Hoşino Bey, sizin sırtınıza bakınca, bir an bana öyleymiş gibi geldi de.”</p>
				<p class="normal1">“Hmm.”</p>
				<p class="normal1">“Elimle yoklamamın bir sakıncası var mı?”</p>
				<p class="normal1">“Yok da...”</p>
				<p class="normal1">Nakata yüzüstü uzanmış haldeki Hoşino’nun sırtının üstüne ata biner gibi çömeldi. İki elini belinin biraz üzerine koyarak bir süre öylece bekledi. Genç adam o sırada sanat dünyası dedikodu haberlerini izliyordu. Ünlü bir kadın sanatçı, pek isim yapmamış genç bir yazarla nişanlanmıştı. Öyle bir haber hiç ilgisini çekmiyordu ama diğer kanallarda da doğru dürüst bir program olmadığından, onu izliyordu. Kadının geliri genç yazarın gelirinin on katından daha fazlaydı. Yazar öyle pek yakışıklı olmadığı gibi pek de zeki gibi durmuyordu. Genç adam boynunu eğdi.</p>
				<p class="normal1">“Baksana, bu tür ilişkiler pek uzun sürmüyor değil mi? Bunlar kesin bir şeyleri yanlış anlıyorlar.”</p>
				<p class="normal1">“Hoşino Bey, bel kemiklerin yerinden oynamış.”</p>
				<p class="normal1">“Uzun zamandır yerinden oynamış bir yaşam sürüyorum zaten. Eh, kemikler de yerinden oynamıştır herhalde” dedi genç adam esneyerek.</p>
				<p class="normal1">“Bu haliyle kalırsa, başına büyük sorunlar açabilir.”</p>
				<p class="normal1">“Cidden mi?”</p>
				<p class="normal1">“Baş ağrısı yapmaya başlar, kakanı doğru dürüst yapamazsın, felç bile olabilirsin.”</p>
				<p class="normal1">“Durum o kadar ciddi mi?”</p>
				<p class="normal1">“Biraz acı verir, ama bir bakabilir miyim?”</p>
				<p class="normal1">“Olur, bak.”</p>
				<p class="normal1">“Doğruyu söylemek gerekirse bir hayli acıyabilir.”</p>
				<p class="normal1">“Bana bak amca. Ben doğduğumdan beri, evde, okulda, orduda yemediğim dayak kalmadı. Övünülecek bir durum değil ama yumruk yemediğim gün sayısı, bir elin parmaklarıyla sayılacak kadar az neredeyse. Şimdi artık, acıymış, sıcakmış, kaşıntıymış, huylanmaymış, tatlıymış, tuzluymuş umurumda değil. Bildiğini yap.”</p>
				<p class="normal1">Nakata gözlerini kısıp zihnini yoğunlaştırarak Hoşino’nun beline yerleştirdiği iki başparmağının yerini dikkatle kontrol etti. Yerini bulunca, önce yavaş yavaş parmaklarına verdiği gücü artırdı. Sonra seslice nefes alarak, kış kuşları gibi kısa bir ses çıkardıktan sonra tüm gücüyle kemik ve kaslar arasındaki boşluğa parmaklarını bastırdı. O sırada, genç adamın yaşadığı acı, hayal gücünün sınırlarını aşacak kadar şiddetliydi. Kafasının içinde kocaman bir tütsü çubuğu dolaştırılıyormuş gibi, gördüğü her şey beyaz bir sis perdesinin ardında kalmış, nefesi kesilmişti. Yüksek bir kulenin tepesinden cehennem kazanına atılıvermişti sanki. Çığlık bile atamıyordu. Acı yüzünden, zihnindeki tüm düşünceler silinmiş, darmadağın olmuştu. Duyularının tamamının yerini de acı almıştı. Vücudunun bir anda parçalara ayrılıp dağıldığı hissine kapıldı. Ölüm bile bu kadar yıkıcı olamazdı. Gözlerini açmayı bile başaramıyordu. Yüzüstü çaresiz halde yatarken, salyası hasıra akıverdi. O feci durum otuz saniye kadar sürdü.</p>
				<p class="normal1">Sonra genç adam nihayet nefes almaya başlayarak, dirseklerini destek olarak kullanıp yalpalaya yalpalaya doğruldu. Önündeki tatami hasırı, fırtına öncesindeki deniz misali dalgalanıyor gibiydi.</p>
				<p class="normal1">“Acıdı mı?”</p>
				<p class="normal1">Genç adam önce hâlâ hayatta olup olmadığından emin olmak için başını sağa sola salladı. “Bunun adına acı denmez! Derim yüzülmüş, kemiklerime şişler geçirilmiş, tıraşlanmış, üzerinde de onlarca kızgın boğa tepinmiş gibi oldum. Ne yaptın sen be!”</p>
				<p class="normal1">“Hoşino Bey, senin yerinden oynayan kemiklerini esas yerine oturttum. Artık uzun süre bir şey olmaz. Belin de ağrımaz. Kakanı da rahat yaparsın.”</p>
				<p class="normal1">Gerçekten de, acı dalgaların çekilmesi gibi dindiğinde, genç adam bel kısmının oldukça rahatladığının farkına vardı. Her zamanki ağır bir yük taşıyor hissi kaybolmuş, şakaklarında hissettiği sancı dinmiş, nefes alıp verişleri bile rahatlamıştı. Evet, tuvaleti de gelmişti.</p>
				<p class="normal1">“Evet, gerçekten de birçok yerim düzelmiş gibi oldum.”</p>
				<p class="normal1">“Evet. Hepsinin nedeni bel kemiğinizdeki sorundu” dedi Nakata.</p>
				<p class="normal1">“Fakat yine de çok acıdı be!” dedi Hoşino derin bir iç geçirerek. </p>
				<p class="normal1">İki adam Tokuşima İstasyonu’nda ekspres JR trenine binerek, Takamatsu’ya yöneldiler. Pansiyon ücretini de, tren masraflarını da Hoşino ödedi. Nakata ödemek istediğini söylese de, kabul ettiremedi.</p>
				<p class="normal1">“Şimdilik hepsini ben vereyim, sonra hallederiz. Koskoca adamların para meselelerinde titizlenmesi pek hoşuma gitmiyor.”</p>
				<p class="normal1">“Tamam. Bendeniz Nakata paradan anlamam pek. Hesap işini size bırakıyorum Hoşino Bey” dedi Nakata.</p>
				<p class="normal1">“Zaten, Nakata Amca, senin parmaklarının marifeti sayesinde kendimi çok iyi hissediyorum. Biraz teşekkürüm olsun. Kendimi ilk defa bu kadar iyi hissediyorum. Sanki bambaşka bir insan olmuş gibiyim.”</p>
				<p class="normal1">“Çok sevindim. Parmak marifetinin ne demek olduğunu bilemiyorum, ama kemikler çok önemlidir.”</p>
				<p class="normal1">“Parmak marifeti, masaj ya da el çabukluğu mudur, nasıl söylenir bilemiyorum, ama galiba sende öyle bir yetenek var. Bu işi yapsana, çok kazanırsın. Garanti ediyorum. Benim şoför arkadaşlarımı getirsem bile, küçük bir servet kazanmana yeter.”</p>
				<p class="normal1">“Sizin sırtınıza bakınca, kemiğinizin yerinden oynadığını anlamıştım. Yerinde durmayan bir şeyler gördüğümde, hemen esas yerine koymak isterim. Uzun yıllar mobilya yaptım da, gözümün önünde eğri büğrü bir şeyler olunca düzeltmeden duramıyorum. Bu da çok eskiden kalma bir huy işte. Fakat ilk kez kemik düzeltiyorum.”</p>
				<p class="normal1">“Yetenek dedikleri, kesinlikle böyle bir şey olmalı” dedi genç adam hayranlıkla bakarak.</p>
				<p class="normal1">“Daha önce de kedilerle konuşabiliyordum.”</p>
				<p class="normal1">“Ooo!”</p>
				<p class="normal1">“Fakat bir süre öncesinden beri artık kedilerle konuşamıyorum. Herhalde Johnnie Walker yüzünden.”</p>
				<p class="normal1">“Haydi yahu!”</p>
				<p class="normal1">“Bildiğiniz gibi, bendeniz Nakata akılsızın tekiyimdir. Zor şeylerden pek anlamam. Fakat şu sıralarda başıma durmadan zor işler geliyor. Sözgelimi, gökten balık ve sülük yağıyor.”</p>
				<p class="normal1">“Ya, evet.”</p>
				<p class="normal1">“Fakat Hoşino Bey, belinizin düzelmesine çok sevindim. Siz kendinizi iyi hissettikçe ben de kendimi iyi hissediyorum.”</p>
				<p class="normal1">“Ben de çok sevindim bu duruma.”</p>
				<p class="normal1">“İyi oldu gerçekten.”</p>
				<p class="normal1">“O bir yana da, şu geçen akşam Fucikava servis alanındaki sülük meselesi var ya.”</p>
				<p class="normal1">“Evet. Sülükleri ben de anımsıyorum.”</p>
				<p class="normal1">“Yoksa seninle bir ilgisi mi var?”</p>
				<p class="normal1">Nakata her zaman yaptığının aksine hemen yanıtlamadan biraz düşündü. “Bunu bendeniz Nakata da bilemiyorum. Fakat bendeniz Nakata şemsiyemi açınca, yağmaya başlayıverdi.”</p>
				<p class="normal1">“Hmm.”</p>
				<p class="normal1">“Ne olursa olsun, insan öldürmenin kötü bir şey olduğuna inanıyorum” diyen Nakata başını birkaç kez yukarıdan aşağı salladı.</p>
				<p class="normal1">“Orası öyle. İnsan öldürmek kötü bir şeydir” dedi genç adam da.</p>
				<p class="normal1">“Evet” dedi Nakata başını bu kez daha güçlü sallayarak.</p>
				<p class="normal1"> </p>
				<p class="normal1">İki adam Takamatsu İstasyonu’nda indiler. İstasyonun önündeki erişteciye girip öğlen yemeği olarak erişte yediler. Eriştecinin penceresinden limanın devasa vinçleri görünüyordu. Vinçlerin üzerine martılar üşüşmüştü. Nakata her bir telinin tadına vara vara yedi eriştesini.</p>
				<p class="normal1">“Bu erişte çok lezzetli” dedi Nakata.</p>
				<p class="normal1">“İyi öyleyse” dedi Hoşino. “Nasıl peki? Doğru yerde miyiz, Nakata Amca?”</p>
				<p class="normal1">“Evet. Hoşino Bey, galiba doğru yerdeyiz. Bendeniz Nakata’ya öyle geliyor.”</p>
				<p class="normal1">“Yer meselesi tamam. Peki şimdi ne yapıyoruz?”</p>
				<p class="normal1">“Giriş taşını bulacağım.”</p>
				<p class="normal1">“Giriş taşı?”</p>
				<p class="normal1">“Evet.”</p>
				<p class="normal1">“Hmm” dedi genç adam. “Kesin orada da uzun bir öykü bekliyordur bizi.”</p>
				<p class="normal1">Nakata erişte tasını eğerek suyunu son damlasına varana kadar içti. “Evet. Uzun bir öykü var. Fakat öylesine uzun ki, bendeniz Nakata tam olarak anlayamıyorum. Oraya gittiğimizde anlayacağımı sanıyorum.”</p>
				<p class="normal1">“Her zamanki gibi, ‘oraya’ gidiyoruz öyleyse.”</p>
				<p class="normal1">“Evet. Aynen dediğiniz gibi.”</p>
				<p class="normal1">“Oraya gidene kadar anlayamıyorsun yani.”</p>
				<p class="normal1">“Evet. Bendeniz Nakata oraya gitmediğim müddetçe anlayamıyorum.”</p>
				<p class="normal1">“Neyse. Doğrusunu söylemek gerekirse, uzun öyküleri ben de sevmem. Neticede o giriş taşını bulmamız gerek yani.”</p>
				<p class="normal1">“Evet. Öyle.”</p>
				<p class="normal1">“Peki, nerede?”</p>
				<p class="normal1">“Bendeniz Nakata’nın hiçbir fikri yok.”</p>
				<p class="normal1">“Sormamam gerekirdi” dedi genç adam başını iki yana sallayarak.</p>
				</body>
</html>