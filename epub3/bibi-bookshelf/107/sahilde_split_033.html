<html xmlns="http://www.w3.org/1999/xhtml">
	<head>
		
		<title>sahilde</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="kitapickapak2" id="calibre_toc_32"><br class="calibre3"/>31</h1><br class="chapter"/><br class="chapter"/><br class="chapter"/>
				<p class="normal1">Saat biri geçtiğinde, yeni hazırladığım kahveyi ikinci kattaki çalışma odasına götürdüm. Kapı her zamanki gibi açıktı. Saeki Hanım pencerenin önünde durmuş dışarıya bakıyordu. Bir şeyler düşünüyor olmalıydı. Tek elini pencerenin pervazına koymuştu. Diğer eliyle de, herhalde bilinçsiz olarak bluzunun düğmeleriyle oynuyordu. Masanın üzerinde ne kâğıtları vardı ne de dolmakalemi. Kahve kupasını masanın üzerine bıraktım. Gökyüzünü ince bulutlar kaplamıştı, kuşların sesi de duyulmaz olmuştu.</p>
				<p class="normal1">Saeki Hanım beni görünce, o an farkına varmış gibi pencerenin önünden ayrılıp masasındaki koltuğuna dönerek kahvesinden bir yudum aldı. Sonra dün yaptığı gibi bana sandalyeyi işaret etti. Ben de oraya oturdum. Masanın ardından kahvesini içişini izledim. Saeki Hanım dün gece olanların bir kısmını olsun anımsıyor muydu acaba? Bilemiyordum. Her şeyi biliyor da olabilirdi, hiçbir şeyden habersiz de. Teninin çıplaklığı geldi aklıma. Vücudunun her yerine dokunuşum. Fakat o vücut, bu Saeki Hanım’a mı aitti, o bile kesin değildi. O anlarda son derece gerçek gibi gelmişti oysa.</p>
				<p class="normal1">Saeki Hanım açık yeşil parlak bir bluz, vücut hatlarına tam oturan bej bir etek giymişti. Yakasının arasından ince gümüş kolyesi görünüyordu. Çok şık duruyordu. Masanın üzerindeki on parmağı özenle yontulmuş heykelleri andırıyordu.</p>
				<p class="normal1">“Burası hoşuna gitti mi?” diye sordu.</p>
				<p class="normal1">“Takamatsu mu?” diye soruyla yanıtladım.</p>
				<p class="normal1">“Evet.”</p>
				<p class="normal1">“Bilemiyorum. Henüz hiçbir yeri görmedim sayılır. Burada gördüğüm yerler, yol üzerinde gördüğüm şeylerle sınırlı. Bu kütüphane, spor salonu, istasyon, otel vs... Yalnızca böyle yerler işte.”</p>
				<p class="normal1">“Sıkıcı bir yer değil mi, sence?”</p>
				<p class="normal1">Başımı iki yana salladım. “Pek bilemiyorum. Benim öyle canım sıkılacak kadar boş zamanım olmuyor. Büyük şehirler de hep aynıymış gibi geliyor bana... Burası sıkıcı bir yer midir?”</p>
				<p class="normal1">Omuzlarını hafifçe silker gibi bir hareket yaptı. “En azından gençliğimde bana öyle gelmişti. Çıkıp gitmek istedim. Buradan çıkıp daha ilginç insanlarla karşılaşabileceğim, özelliği olan bir yerlere gitmek istedim.”</p>
				<p class="normal1">“İlginç insanlar?”</p>
				<p class="normal1">Saeki Hanım başını hafifçe iki yana salladı. “Gençtim” dedi. “İnsanlar gençken genelde öyle düşünürler. Sen nasıl düşünüyorsun peki?”</p>
				<p class="normal1">“Ben hiç öyle düşünmedim. Başka bir yerlere gidersem farklı, özel bir şeylerle karşılaşacağımı düşünmedim hiç. Yalnızca başka bir yere gitmek istedim. Tek derdim, orada kalmak istemememdi.”</p>
				<p class="normal1">“Orada?”</p>
				<p class="normal1">“Nakano Semti Nogata Mahallesi. Doğup büyüdüğüm yer.”</p>
				<p class="normal1">O yerin adını duyduğunda gözlerinin önünden bir şey geçmiş gibi oldu. Fakat emin değildim.</p>
				<p class="normal1">“Oradan ayrıldıktan sonra, nereye gideceğin büyük bir sorun değildi öyleyse?” dedi Saeki Hanım.</p>
				<p class="normal1">“Evet, öyle” dedim. “Pek önemli değildi. Orada kaldığım sürece, her geçen gün biraz daha yitip gideceğimi düşünüyordum. O yüzden uzaklaştım.”</p>
				<p class="normal1">Masanın üzerine koyduğu ellerine bakıyordu. Sanki başka birinin ellerine bakarmış gibi. Sonra sakin bir ses tonuyla konuşmaya başladı.</p>
				<p class="normal1">“Ben de seninle aynı şeyleri düşünmüştüm. Yirmi yaşında, buradan çıkıp giderken” dedi. “Buradan çıkıp gitmezsem artık daha fazla yaşayamayacağımı düşünüyordum. Buraları bir daha görmem sanıyordum. Dönüp gelmek aklımın ucundan bile geçmemişti. Fakat bir sürü şey oldu, dönüp gelmem gerekti. Her şeye başladığım noktaya dönüp gelmiş gibi.”</p>
				<p class="normal1">Saeki Hanım arkasına dönüp açık pencereden dışarıya baktı. Gökyüzünü kaplayan bulutların tonu değişmemişti. Rüzgâr da esmiyordu. Oradaki manzara, film çekimi için yapılmış manzara resimleri gibiydi, hiçbir şey kımıldamıyordu.</p>
				<p class="normal1">“İnsan, hayatında hiç hesaba katmadığı şeylerle karşılaşıyor” dedi Saeki Hanım.</p>
				<p class="normal1">“Yani, gün gelip benim de dönüp dolaşıp çıktığım yere döneceğimi mi söylemek istiyorsunuz?”</p>
				<p class="normal1">“Bunu bilemem elbette. Bu sana bağlı ve henüz yolun başındasın. Fakat bence bir insanın doğduğu yer ve öleceği yer çok önemli. Elbette doğacağı yeri seçemez. Fakat öleceği yeri bir ölçüde seçebilir.”</p>
				<p class="normal1">Yüzünü pencereden dışarıya çevirmiş halde, sakince konuşuyordu. Sanki dışarıdaki hayali biriyle konuşur gibi. Sonra, aklına aniden bir şey gelmiş gibi bana döndü.</p>
				<p class="normal1">“Neden böyle şeyleri sana anlatıyorum acaba?”</p>
				<p class="normal1">“Ben buralı olmadığım ve sizinle de aramızda yaş farkı olduğu için.”</p>
				<p class="normal1">“Evet, belki de” dedi.</p>
				<p class="normal1">Sonra bir sessizlik oldu. Yirmi, belki de otuz saniye kadar. O süre boyunca, sanırım farklı şeyler düşünüyorduk. Kupasını eline alıp bir yudum içti.</p>
				<p class="normal1">Cesaretimi toplayarak sessizliği bozdum. “Saeki Hanım, benim de size anlatmak istediğim bir konu var, sanırım.”</p>
				<p class="normal1">Yüzüme baktı. Sonra gülümsedi. “Yani sırlarımızı karşılıklı olarak paylaşmaya mı başlıyoruz?”</p>
				<p class="normal1">“Benimkisi pek öyle sır sayılmaz. Yalnızca bir varsayım.”</p>
				<p class="normal1">“Varsayım?” dedi. “Anlatmak istiyorum dediğin, bir varsayım mı?”</p>
				<p class="normal1">“Evet, öyle.”</p>
				<p class="normal1">“İlginç olacağa benziyor.”</p>
				<p class="normal1">“Az önceki konuşmanın devamı” dedim. “Yani siz buraya ölmek için mi geri döndünüz?”</p>
				<p class="normal1">Dudaklarında, ayın gündoğumuna yakın anlardaki beyazlığını andıran bir gülümseme belirdi. “O anlama gelebilir belki de. Fakat her halükârda günlük yaşamımı düşünecek olursan pek fark eden bir şey yok aslında. Yaşamaya devam etsem de, ölsem de fark eden bir şey olmayacak.”</p>
				<p class="normal1">“Ölmek mi istiyorsunuz?”</p>
				<p class="normal1">“Bilmem” dedi. “Bunu kendim de anlayabilmiş değilim.”</p>
				<p class="normal1">“Benim babam ölmeyi kendisi istemişti.”</p>
				<p class="normal1">“Baban öldü mü?</p>
				<p class="normal1">“Bir süre önce” dedim. “Çok kısa bir süre önce.”</p>
				<p class="normal1">“Baban neden ölmeyi istesin ki?”</p>
				<p class="normal1">Derin bir nefes aldım. “Bunun nedenini ben de uzun süre anlayamadım. Fakat şimdi bunun nedenini anlamaya başladığımı sanıyorum. Buraya geldikten sonra nihayet anladım.”</p>
				<p class="normal1">“Nedenmiş peki?”</p>
				<p class="normal1">“Babam size âşıktı sanırım. Fakat ne yaparsa yapsın sizi kendi yanına döndürmeyi başaramadı. Daha doğrusu, en baştan itibaren size hiç sahip olamadı. Babam bunu biliyordu. O yüzden ölmeyi kendisi istedi. Üstelik hem kendi hem de sizin oğlunuz, yani benim ellerimden gelmesini istedi ölümün. Dahası, babam benim sizinle ve kendi ablamla çiftleşmemizi de istedi. Bu onun kehaneti, hatta lanetiydi. O, bu laneti benim vücuduma bir program gibi yerleştirdi.”</p>
				<p class="normal1">Saeki Hanım elindeki kahve kupasını tepsiye bıraktı. Odadaki gerilimi azaltan bir tıkırtı çıktı. Dosdoğru yüzüme bakıyordu. Fakat beni görmüyordu. Oralardaki bir boşluğa bakıyordu sanki.</p>
				<p class="normal1">“Babanı tanıyor muyum acaba?”</p>
				<p class="normal1">Başımı iki yana salladım. “En başta söylediğim gibi, bu bir varsayım.”</p>
				<p class="normal1">Masanın üstündeki ellerini üst üste koydu. İyice silikleşse de, hâlâ dudaklarında bir gülümseme vardı. “O varsayımına göre, ben senin annen oluyorum.”</p>
				<p class="normal1">“Evet” dedim. “Siz benim babamla yaşadınız, beni doğurdunuz, sonra beni bırakıp gittiniz. Ben dört yaşındayken, bir yaz günü.”</p>
				<p class="normal1">“Varsayımın bu?”</p>
				<p class="normal1">Başımı evet anlamında salladım.</p>
				<p class="normal1">“Şimdi anladım. O yüzden dün bana çocuğum olup olmadığını sordun.”</p>
				<p class="normal1">Başımı yine salladım.</p>
				<p class="normal1">“Ben de o sorunu yanıtlayamayacağımı söyledim. Ne evet ne de hayır diyebileceğimi.”</p>
				<p class="normal1">“Evet.”</p>
				<p class="normal1">“O yüzden, varsayımın hâlâ bir varsayım olarak geçerli.”</p>
				<p class="normal1">Bir kez daha başımı salladım. “İşlevini koruyor.”</p>
				<p class="normal1">“Peki... Baban nasıl öldü?”</p>
				<p class="normal1">“Öldürüldü.”</p>
				<p class="normal1">“Sen öldürmedin değil mi?”</p>
				<p class="normal1">“Ben öldürmedim. Elimi kanına bulaştırmış değilim. Gerçekten de, olay anında orada olmadığımı kanıtlayabilirim.”</p>
				<p class="normal1">“Fakat sen kendin de pek emin değilsin?”</p>
				<p class="normal1">Başımı iki yana salladım. “Emin değilim.”</p>
				<p class="normal1">Saeki Hanım kahve kupasını tekrar eline alarak, küçük bir yudum içti. Sanki bir tat almıyor gibiydi.</p>
				<p class="normal1">“Baban neden seni lanetlemek zorunluluğu hissetti acaba?”</p>
				<p class="normal1">“Herhalde, kendi isteklerini benim taşımaya devam etmemi istedi” dedim.</p>
				<p class="normal1">“Yani, bana karşı olan isteklerini mi?”</p>
				<p class="normal1">“Evet” dedim.</p>
				<p class="normal1">Saeki Hanım önce kahve kupasının içine, sonra da yüzünü kaldırıp bana baktı. “Peki, sen de beni istiyor musun?”</p>
				<p class="normal1">Başımı yalnızca bir kez yukarıdan aşağıya sert bir hareketle indirdim. Gözlerini kapattı. Gözlerimi ayırmadan o kapalı gözkapaklarına bakıyordum. O gözkapaklarının arkasındaki, onun gördüğü karanlığı ben de görebiliyordum. Tuhaf desenler oluşuyordu. Bir görünüp bir kaybolarak. Nihayet, gözlerini yavaşça açtı.</p>
				<p class="normal1">“Varsayım çerçevesi dahilinde mi?”</p>
				<p class="normal1">“Varsayımla ilgisi olmadan. Evet, sizi arzuluyorum ve bu varsayımın çok ötesinde bir istek.”</p>
				<p class="normal1">“Benimle yatmak mı istiyorsun?”</p>
				<p class="normal1">Başımı evet anlamında salladım.</p>
				<p class="normal1">Saeki Hanım gözlerini kamaşmış gibi kıstı. “Bir kadınla yattın mı hiç?”</p>
				<p class="normal1">Bir kez daha başımı salladım. “Dün gece, seninle” demek geçti içimden. Fakat bunu söyleyemezdim. Hiçbir şey anımsamıyordu çünkü.</p>
				<p class="normal1">Saeki Hanım iç geçirdi. “Anladığını sanıyorum Tamura, ama sen on beş yaşındasın, ben de elli yaşını geçmiş bir kadınım.”</p>
				<p class="normal1">“Bu kadar basit değil. Zamanı sorun etmiyorum. Ben sizin on beş yaşınızdaki halinizi biliyorum. O on beş yaşınızdaki halinize âşık oldum. Tüm yüreğimle. O kızın aracılığıyla da size âşık oldum. O kız şu an sizin içinizde. Her zaman içinizde uyuyor. Fakat siz uyuduğunuzda o hareketleniyor. Ben bunu görebiliyorum.”</p>
				<p class="normal1">Saeki Hanım bir kez daha gözlerini kapattı. Gözkapaklarının hafifçe titrediğini görebiliyordum.</p>
				<p class="normal1">“Size âşığım ve bu benim için çok önemli. Bunu siz de anlıyor olmalısınız.”</p>
				<p class="normal1">Denizin dibinden yeni çıkmış gibi derin bir nefes aldı. Sanki söyleyeceği sözcükleri arıyor gibiydi. Fakat aradığı sözcükleri bulamıyordu.</p>
				<p class="normal1">“Tamura, kusura bakma ama çıkar mısın lütfen? Bir süre yalnız kalmak istiyorum” dedi. “Çıkarken kapıyı da kapatıver.”</p>
				<p class="normal1">Başımı sallayarak sandalyeden kalktım, kapıya yöneldim. Fakat bir şeyler arkamdan çekiyor gibiydi. Kapının önünde durup arkama döndüm, odayı boydan boya geçip yanına gittim. Sonra da elimle Saeki Hanım’ın saçlarına dokundum. Parmaklarım saçlarının arasından narin kulaklarına dokundu. Bunu yapmak zorundaydım. Saeki Hanım şaşırarak başını kaldırıp bir süre tereddüt ettikten sonra elini elimin üstüne koydu.</p>
				<p class="normal1">“Her halükârda senin varsayımın çok ama çok uzaktaki bir hedefi vurmaya çalışıyor. Farkındasın değil mi?”</p>
				<p class="normal1">Başımı salladım. “Farkındayım. Fakat metaforlara yaslanırsak o mesafe çok daha yakınlaşır.”</p>
				<p class="normal1">“Fakat ikimiz de metafor değiliz.”</p>
				<p class="normal1">“Elbette” dedim. “Fakat metaforlar vasıtasıyla sizinle aramdaki engellerin birçoğunu bertaraf edebiliriz.”</p>
				<p class="normal1">Başını kaldırıp yüzüme bakarak hafifçe gülümsedi. “Bu benim şimdiye kadar duyduğum en tuhaf kur cümlesi.”</p>
				<p class="normal1">“Her şey bir parça tuhaftır. Ancak, ben gerçeğe yaklaştığımı sanıyorum.”</p>
				<p class="normal1">“Metafor gerçeğe, somut olarak mı? Yoksa, somut gerçeğe metafor olarak mı? Yoksa tüm bunlar karşılıklı birbirini tamamlayan şeyler mi?”</p>
				<p class="normal1">“Hangisi olursa olsun, şu an burada yaşadığım kedere katlanabileceğimi sanmıyorum” dedim.</p>
				<p class="normal1">“Aynı şey benim için de geçerli.”</p>
				<p class="normal1">“Bu şehre ölümü beklemek için o yüzden mi döndünüz?”</p>
				<p class="normal1">Başını iki yana salladı. “Ölmeyi arzuluyor değilim. Bu gerçek. Burada yalnızca ölümün gelip beni bulmasını bekliyorum, o kadar. İstasyon peronunda banka oturup tren bekler gibi.”</p>
				<p class="normal1">“O trenin geleceği saati biliyor musunuz peki?”</p>
				<p class="normal1">Elini elimden ayırarak parmaklarının ucuyla gözkapağına dokundu.</p>
				<p class="normal1">“Tamura, şu güne kadar ömrümü bir hayli törpüledim. Kendimi yedim bitirdim neredeyse. Yaşamaya son vermem gerektiğinde vermedim. Anlamsız olduğunu bile bile yaşamaya devam ettim. Bunun sonucunda da, yalnızca o yaşamda bana kalan zamanı mantıksız birçok şeye harcayarak geçirdim. Böylece kendimi yaraladım, kendimi yaraladıkça da başkaları yaralandı. Şimdi de onun cezasını çekiyorum. Belki de lanetlendim. Bir dönem haddinden fazla mükemmel bir şeye sahip oldum. O yüzden, daha sonraki zamanı olabilecek en yavan haliyle yaşadım. Benim üzerimdeki lanet bu işte. Senin soruna cevap vermem gerekirse de, evet, o trenin geleceği saati aşağı yukarı biliyorum.”</p>
				<p class="normal1">Bir kez daha elini tuttum. Sarkaç sallanmaya devam ediyordu. Dışarıdan gelecek en ufak bir etkiyle nereye uçup gideceği belli olmayan bir şekilde. Düşünmek zorundaydım. Bir karar vermeli, gereken adımı atmalıydım.</p>
				<p class="normal1">“Saeki Hanım, benimle yatar mısınız?”</p>
				<p class="normal1">“Ben, senin varsayımında, annen olsam bile mi?”</p>
				<p class="normal1">“Şu an bana, her şey hareket halindeymiş, her şeyin çift anlamı varmış gibi geliyor.”</p>
				<p class="normal1">Biraz söylediklerimi düşündü. “Fakat belki benim için öyle değildir. Her şeye aşama aşama değil de, yüzde yüz ya da yüzde sıfır diye bakıyorumdur belki de.”</p>
				<p class="normal1">“Hangisi olacağını biliyorsunuz öyleyse.”</p>
				<p class="normal1">Başını evet anlamında salladı.</p>
				<p class="normal1">“Saeki Hanım, bir soru sorabilir miyim?”</p>
				<p class="normal1">“Ne gibi?”</p>
				<p class="normal1">“O iki akortu nasıl akıl ettiniz?”</p>
				<p class="normal1">“İki akort?”</p>
				<p class="normal1">“<span class="ideitalik">Sahilde Kafka</span>’nın köprü akortları.”</p>
				<p class="normal1">Yüzüme baktı. “O akortlar hoşuna gitti mi?”</p>
				<p class="normal1">Başımı salladım.</p>
				<p class="normal1">“Ben o iki akortu çok uzaktaki eski bir odanın içinde buldum. O sırada, o odanın kapısı açıktı” dedi sakince. “Çok ama çok uzaklardaki bir oda.”</p>
				<p class="normal1">Sonra, Saeki Hanım gözlerini kapatıp belleğinde gezinmeye başladı.</p>
				<p class="normal1">“Tamura, çıkarken kapıyı kapatıver, olur mu?” dedi. Ben de söylediği gibi yaptım.</p>
				<p class="normal1"> </p>
				<p class="normal1">Kütüphaneyi kapattıktan sonra, Oşima beni de arabasına aldı. Biraz uzaktaki bir deniz mahsulleri lokantasına gittik. Restoranın büyük penceresinden gecenin deniz manzarası görünüyordu. Orada yaşayan canlıları rahatlıkla aklıma getirebiliyordum.</p>
				<p class="normal1">“Arada sırada dışarı çıkıp besin değeri yüksek bir şeyler yemelisin” dedi. “Polisler burayı gözetliyormuş gibi bir hava da yok. Şimdilik paranoya geliştirecek bir şey de yok. Biraz havamız değişsin.”</p>
				<p class="normal1">Tabağı tepelemesine dolduran bir salatayla birlikte İspanyol usulü sebzeli pilav, paella yedik.</p>
				<p class="normal1">“Bir gün İspanya’ya gitmek isterim” dedi Oşima.</p>
				<p class="normal1">“Neden İspanya?”</p>
				<p class="normal1">“İspanya İç Savaşı’na katılacağım.”</p>
				<p class="normal1">“O savaş çok önce bitti.”</p>
				<p class="normal1">“Biliyorum. Lorca öldü, Hemingway hayatta kaldı” dedi Oşima. “Yine de, benim de İspanya’ya gidip iç savaşa katılmaya hakkım var herhalde.”</p>
				<p class="normal1">“Metafor olarak mı?”</p>
				<p class="normal1">“Tabii ki” dedi yüzünü buruşturarak. “Şikoku’dan dışarıya adımını neredeyse hiç atmamış, hemofili hastası ve cinsiyeti belirsiz bir insanın gerçekte İspanya’ya savaşa gitmesine imkân yok zaten.”</p>
				<p class="normal1">Sodalarımızı içerek paellamızı yedik.</p>
				<p class="normal1">“Babamın olayıyla ilgili bir gelişme var mı?” diye sordum.</p>
				<p class="normal1">“Olduğu yerde sayıyor galiba. En azından, bir süredir gazetelerde olayla ilgili haber çıkmaz oldu. Sanat dünyası sayfalarındaki anma haberlerini saymazsak. Herhalde araştırma tıkanıp kalmıştır. Maalesef, son zamanlarda Japon polisinin başarı oranı bir hayli düştü. Baksana, maktulün ortadan kaybolan oğlunu bile bulamıyorlar daha.”</p>
				<p class="normal1">“On beş yaşında bir delikanlı.”</p>
				<p class="normal1">“On beş yaşında, saldırganlık eğilimi ve saplantıları olan, evden kaçmış bir delikanlı” diye tamamladı Oşima.</p>
				<p class="normal1">“Gökten tuhaf şeylerin yağması olayı peki?”</p>
				<p class="normal1">Oşima başını iki yana salladı. “O olaylar da durdu galiba. Ondan beri havadan tuhaf bir şeyler yağmadı. Önceki gün çakan şimşekleri saymazsak.”</p>
				<p class="normal1">“Hava da yatıştı herhalde.”</p>
				<p class="normal1">“Öyle gibi. Belki de şu an tayfunun gözünün tam ortasındayızdır sadece.”</p>
				<p class="normal1">Başımı sallayarak midyelerden birini alıp çatalımla içini çıkardım. Kabuğunu da, kabuk tabağına bıraktım.</p>
				<p class="normal1">“Hâlâ âşık mısın?” diye sordu Oşima.</p>
				<p class="normal1">Başımı salladım. “Peki ya sen?”</p>
				<p class="normal1">“Benim âşık olup olmadığımı mı soruyorsun?”</p>
				<p class="normal1">Başımı salladım.</p>
				<p class="normal1">“Yani sen, psikolojik olarak cinsel özürlü ve eşcinsel olana birine, özel hayatı asosyal renklerle dolu birine, yani bana mı soruyorsun bu soruyu?”</p>
				<p class="normal1">Başımı salladım. O da başını salladı. </p>
				<p class="normal1">“Bir partnerim var elbette” dedi Oşima. Sonra ciddi bir yüz ifadesiyle midyelerden birini yedi. “Puccini operalarına konu olan fırtınalı aşklardan biri olduğunu söyleyemem, ama kör topal idare ediyoruz işte. Arada sırada buluşuyoruz zaten. Fakat karşılıklı derin bir anlayışa sahip olduğumuzu sanıyorum.”</p>
				<p class="normal1">“ ‘Karşılıklı derin bir anlayışa sahibiz’ derken?”</p>
				<p class="normal1">“Haydn beste yaparken, mutlaka o gösterişli peruğunu takar, resmi elbiseleriyle çalışırmış. Yüzünü de güzelce pudralarmış.”</p>
				<p class="normal1">Şaşkınlıkla Oşima’nın yüzüne baktım. “Haydn?”</p>
				<p class="normal1">“Öyle yapmayınca doğru düzgün beste yapamazmış.”</p>
				<p class="normal1">“Neden?”</p>
				<p class="normal1">“Neden olduğunu bilmiyorum. Bu Haydn ile peruk arasındaki sorun. Başkalarının anlayabileceği bir şey değil. Herhalde açıklanması da mümkün değil.”</p>
				<p class="normal1">Başımı salladım.</p>
				<p class="normal1">“Baksana, Oşima. Yalnız kaldığında o partnerini düşünüp hüzünlendiğin de oluyor mu?”</p>
				<p class="normal1">“Elbette” dedi. “Arada sırada oluyor. Özellikle ayın renginin maviye çaldığı mevsimlerde. Özellikle kuşların güneye göç ettikleri mevsimde. Özellikle...”</p>
				<p class="normal1">“Neden elbette dedin?” diye sordum.</p>
				<p class="normal1">“İnsan kendisinin eksik bir parçasını bulmak umuduyla âşık olur. O yüzden de, âşık olduğu insanı düşünürken, kişisine göre değişmekle birlikte, az ya da çok hüzünlenir. Çok eski bir zamanda kaybettiği, özlemle andığı, uzaklarda kalan bir odaya adımını atmış gibi hislere kapılır. Bu hissi ilk keşfeden sen değilsin. O yüzden telif hakkı için başvuru yapmaya da kalkma.”</p>
				<p class="normal1">Çatalımı bırakıp başımı kaldırdım.</p>
				<p class="normal1">“Uzaklardaki bir oda?”</p>
				<p class="normal1">“Evet, öyle” dedi Oşima. Sonra çatalını havaya kaldırdı. “Elbette, bir metafor olarak.”</p>
				<p class="normal1">Akşam saat dokuzu biraz geçtiğinde Saeki Hanım odama geldi. Masada oturmuş kitap okurken, VW Golf’ün motor sesini duydum, ama hemen sonrasında sustu. Arabanın kapısının kapanma sesi geldikten biraz sonra odamın kapısı vuruldu. Kapıyı açtığımda Saeki Hanım karşımdaydı. Bu sefer uyumuyordu. İnce çizgili pamuklu gömlek ve ince kumaş kot pantolon. Ayaklarında beyaz denizci ayakkabıları. Pantolon giydiğini ilk kez görüyordum.</p>
				<p class="normal1">“Özlemişim bu odayı” dedi. Sonra duvardaki resmin önünde durup bir süre baktı. “Bu resmi de.”</p>
				<p class="normal1">“O resimdeki yer, yakınlarda mı?” diye sordum.</p>
				<p class="normal1">“Bu resim hoşuna gitti mi?”</p>
				<p class="normal1">Başımı evet anlamında salladım. “Kim yapmış?”</p>
				<p class="normal1">“O sene yaz boyunca Komura ailesine misafir olan genç bir ressam. O kadar ünlü bir ressam değildi. En azından o sıralarda. O yüzden, adını da unuttum. Fakat iyi bir insandı, bu resmi de çok güzel yaptığını düşünüyorum. Burada güçlü bir şeyler var. Bu resmi yapışını, sürekli yanında oturup izledim. Yanında izlerken, şakayla karışık isteklerde de bulundum. Aramız çok iyiydi. O ressam ile benim. Çok eski bir yaz. O sene on iki yaşındaydım” dedi. “Bu resimdeki çocuk da on iki yaşındaydı.”</p>
				<p class="normal1">“Yer, bu yakınlardaki sahil galiba.”</p>
				<p class="normal1">“Gelsene” dedi. “Biraz yürüyüş yapalım. Oraya götüreyim seni.”</p>
				<p class="normal1">Onunla birlikte sahile kadar yürüdüm. Çam korusunu geçip kumsalda yürüdük. Bulutlar ayrılmış, yarısı kalan ayın ışıkları dalgaları aydınlatıyordu. Usulca kabarıp usulca dağılan küçük dalgalar. Saeki Hanım kumsalın bir yerinde oturdu. Ben de yanına oturdum. Kumlarda hâlâ gündüzün sıcaklığı kalmıştı. Saeki Hanım oradan açıyı hesaplamaya çalışır gibi yaparak, dalga boyunun sona erdiği bir noktayı gösterdi parmağıyla.</p>
				<p class="normal1">“Orası” dedi. “Bu açıdan, o yönü resmetti. Katlanabilir iskemleyi koyup çocuğu oturttu. Buralarda bir yere de takımlarını yerleştirdi. Çok iyi anımsıyorum. Adanın yeri de, resimdeki açıya uygun değil mi?”</p>
				<p class="normal1">Parmağıyla işaret ettiği yöne baktım. Evet, adanın yeri doğru gibiydi. Fakat ne kadar baktıysam da, orası resimde çizilenle aynı yermiş gibi gelmiyordu. Düşündüğüm gibi de söyledim.</p>
				<p class="normal1">“İyice değişti buralar” dedi Saeki Hanım. “Ne de olsa kırk yıl önceydi. Yer şekilleri bile değişti doğal olarak. Dalgalar, rüzgâr, tayfunlar, daha başka birçok şey, sahilin şeklini değiştiriyor. Kumları bir yerden alıp başka bir yere taşıyorlar. Fakat kesinlikle burası. O anları şimdi bile çok iyi anımsıyorum. Üstelik o senenin yazında âdet görmeye başladığımı da.”</p>
				<p class="normal1">Ben de, Saeki Hanım da tek kelime etmeden manzarayı izliyorduk. Bulutların şekli değişiyor, ay ışığını silikleştiriyordu. Arada sırada çam korusundan geçip gelen rüzgâr, aynı anda yüzlerce insan kumsalı süpürüyormuş gibi sesler çıkarıyordu. Kumları avcuma alıp sonra da parmaklarımın arasından yavaş yavaş akışını izledim. Kum taneleri yere düştüğünde, geçip giden zaman gibi, diğer kum taneleriyle bütünleşiyordu. Aynı şeyi birkaç kez tekrarladım.</p>
				<p class="normal1">“Şu an ne düşünüyorsun?” diye sordu Saeki Hanım.</p>
				<p class="normal1">“İspanya’ya gitmeyi” dedim.</p>
				<p class="normal1">“İspanya’ya gidip ne yapacaksın?”</p>
				<p class="normal1">“Sebzeli İspanyol pilavı, paella yiyeceğim.”</p>
				<p class="normal1">“O kadar mı?”</p>
				<p class="normal1">“İspanya İç Savaşı’na katılacağım.”</p>
				<p class="normal1">“İspanya İç Savaşı altmış yıl önce bitti.”</p>
				<p class="normal1">“Biliyorum” dedim. “Lorca öldü, Hemingway hayatta kaldı.”</p>
				<p class="normal1">“Fakat katılmak istiyorsun yine de.”</p>
				<p class="normal1">Başımı salladım. “Köprüyü havaya uçuracağım.”</p>
				<p class="normal1">“Ve Ingrid Bergman’la da aşk yaşayacaksın.”</p>
				<p class="normal1">“Ama gerçekte Takamatsu’dayım ve Saeki adında bir kadına âşığım.”</p>
				<p class="normal1">“Her şey insanın içinden geçirdiği gibi ilerlemiyor işte.”</p>
				<p class="normal1">Elimi omzuna koydum.</p>
				<p class="indentmetinitalik"> </p>
				<p class="indentmetinitalik">Elini omzuna koyuyorsun.</p>
				<p class="indentmetinitalik">O da vücudunu sana yaslıyor. Sonra uzunca bir zaman geçiyor.</p>
				<p class="indentmetinitalik">“Baksana, biliyor musun? Uzun yıllar önce, şu an yaptıklarımızın aynısını yaptım. Tamamen aynı yerde.”</p>
				<p class="indentmetinitalik">“Biliyorum” diyorsun.</p>
				<p class="indentmetinitalik">“Nereden biliyorsun?” diyor Saeki Hanım. Sonra yüzüne bakıyor.</p>
				<p class="indentmetinitalik">“O an ben de oradaydım.”</p>
				<p class="indentmetinitalik">“Oradaydın ve köprüyü havaya uçurdun.”</p>
				<p class="indentmetinitalik">“Oradaydım ve köprüyü havaya uçurdum.”</p>
				<p class="indentmetinitalik">“Metafor olarak mı?”</p>
				<p class="indentmetinitalik">“Elbette.”</p>
				<p class="indentmetinitalik">Kollarınla onu sarmalıyor, dudaklarını dudaklarına bastırıyorsun. Kollarının arasındaki vücudun gücünün yavaş yavaş çekildiğini hissediyorsun. </p>
				<p class="indentmetinitalik">“Hepimiz rüya görüyoruz” diyor Saeki Hanım.</p>
				<p class="indentmetinitalik">Hepiniz rüya görüyorsunuz.</p>
				<p class="indentmetinitalik">“Neden öldün ki?”</p>
				<p class="indentmetinitalik">“Ölmem gerekiyordu” diyorsun.</p>
				<p class="indentmetinitalik">Saeki Hanım’la birlikte yürüyerek kütüphaneye dönüyorsunuz. Sonra odanın ışıklarını, pencerenin perdelerini kapatıp yatakta tek kelime etmeden sarılıyorsunuz birbirinize. Dün gece olanlar, dün gece olduğu gibi, aynı şekilde tekrarlanıyor. Fakat yalnızca iki şey farklı. Sevişmeniz bittikten sonra Saeki Hanım ağlıyor. Ne yapacağını bilemiyorsun. Elini usulca çıplak omuzlarına koyuyorsun. Bir şeyler söylemen gerektiğini düşünüyorsun. Fakat ne söyleyebileceğini bilmiyorsun. Sözcükler zaman çukurunda yitip gitmişler. Krater gölünün karanlık dibine çökmüşler. Bu bir. Bir de, o ayrıldığında VW Golf’ün motor sesi bu kez duyuluyor. Bu da iki. Motoru çalıştırıp susturuyor. Bir şeyler düşünürmüş gibi, biraz bekledikten sonra tekrar çalıştırana kadar geçen zaman, içinde bir hüzün tufanının kopmasına neden oluyor. O boşluk denizden gelen bir sis gibi yüreğine doluyor. Uzun süre de orada kalıyor. Sonra da, senin bir parçan haline geliyor.</p>
				<p class="indentmetinitalik">Saeki Hanım gittikten sonra, gözyaşlarıyla ıslanan yastık kalıyor geride. Elin o ıslaklığın üzerinde, pencereden gökyüzünün saniye saniye ağarışına bakıyorsun. Uzaklardan bir karga sesi geliyor. Dünya ağır ağır dönüyor. Bundan bağımsız olarak, herkes rüyada yaşıyor.</p>
				</body>
</html>