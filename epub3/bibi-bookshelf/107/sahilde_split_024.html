<html xmlns="http://www.w3.org/1999/xhtml">
	<head>
		
		<title>sahilde</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="kitapickapak2" id="calibre_toc_23"><br class="calibre3"/>22</h1><br class="chapter"/><br class="chapter"/><br class="chapter"/>
				<p class="normal1">Nakata’nın bindiği kamyon Kobe şehir merkezine girdiğinde sabah saat beşi geçmişti ve hava iyice aydınlanmıştı, ama yükün boşaltılacağı depo henüz açık değildi. İkisi, kamyonu limanın yakınlarındaki bir yol üzerinde park edip biraz uyumaya karar verdiler. Genç adam tam bir yatak haline getirdiği arka koltuğa geçti, çok rahatlamış bir halde horlaya horlaya uyudu. Nakata da, arada sırada o horlama yüzünden uyanıyordu, ama hemen yeniden o da tatlı uykusuna dalıyordu. Uyuyamamak, Nakata’nın hiç tecrübe etmediği bir olaydı.</p>
				<p class="normal1">Genç adam yattığı yerden doğrularak ağzını kocaman açıp esnediğinde saat sekiz olmuştu.</p>
				<p class="normal1">“Amca! Karnın acıktı mı?” dedi genç adam, dikiz aynasına bakarak elektrikli tıraş makinesiyle tıraşını olurken.</p>
				<p class="normal1">“Evet. Bendeniz Nakata biraz acıktım sanırım.”</p>
				<p class="normal1">“Öyleyse, yakınlarda bir yerde kahvaltı edelim.”</p>
				<p class="normal1">Nakata, Fucikava’dan yola çıktıktan sonra Kobe’ye ulaşana kadar, çoğunlukla uyumuştu. Genç adam ise, o sırada pek konuşmamış, radyodaki gece programını dinleyerek kamyonu sürmüştü. Arada sırada da, radyoda çalınan şarkılara eşlik etmişti. Nakata, o şarkıların hiçbirini daha önce duymamıştı. Japonca mıydı acaba? Nakata şarkı sözlerini bile hiç anlayamamıştı. Yalnızca arada sırada sözcükleri kesik kesik yakalayabiliyordu. Önceki gün Şincuku’daki iki kadının verdiği çikolata ve kutuya konmuş pirinç köftesini şoförle bölüşerek yemişlerdi.</p>
				<p class="normal1">Genç adam uykusunu açtığını söyleyerek durmadan sigara içmişti. Kobe’ye ulaştıklarında sigara kokusu Nakata’nın giysilerine artık iyice sinmişti.</p>
				<p class="normal1">Nakata çantasını ve şemsiyesini alarak kamyondan indi.</p>
				<p class="normal1">“Yahu, o ağır şeyleri arabada bıraksana. Hemen yakın bir yere gideceğiz. Yemeğimizi yer yemez de döneriz” dedi genç adam.</p>
				<p class="normal1">“Evet. Söylediklerinizde haklısınız, ama bendeniz Nakata bunlar yanımda olmayınca huzursuz oluyorum.”</p>
				<p class="normal1">“Eh...” Genç adam gözlerini kıstı. “Neyse haydi. Nasıl olsa ben taşımıyorum amca. Nasıl istersen.”</p>
				<p class="normal1">“Teşekkür ederim.”</p>
				<p class="normal1">“Benim adım Hoşino. Çuniçi Dragons’un teknik direktörüyle aynı. Aramızda akrabalık yok gerçi.”</p>
				<p class="normal1">“Evet. Hoşino Bey. Memnun oldum. Benim adım da Nakata.”</p>
				<p class="normal1">“Adını çoktan öğrendim” dedi Hoşino.</p>
				<p class="normal1"> </p>
				<p class="normal1">Genç adam oraları iyi biliyor gibiydi. Öne düşüp geniş adımlarla yürümeye başladı. Nakata, arkası sıra koşar adımlarla onu izliyordu. Sonra ikisi arka sokaklardaki küçük bir restorana girdiler. Restoran, kamyon şoförleriyle ve limanda çalışan iriyarı adamlarla doluydu. Kravatlı tek bir kişi bile yoktu. Müşteriler sanki yakıt alıyormuş gibi, ciddi yüz ifadeleriyle yemeklerini yiyorlardı. Birbirine çarpan tabakların sesi, siparişleri sahibine veren çalışanların sesi, NHK haber sunucusunun sesi birbirine karışıyordu.</p>
				<p class="normal1">Genç adam duvarda asılı mönüyü parmağıyla gösterdi. “Amca, istediğin her şeyi yiyebilirsin. Buranın yemekleri hem güzel hem de ucuzdur.”</p>
				<p class="normal1">“Tamam” diyen Nakata, söyleneni yaptı ama duvardaki mönüye bakınca okuma yazmasının olmadığını anımsadı.</p>
				<p class="normal1">“Özür dilerim, ama Hoşino Bey, bendeniz Nakata pek akıllı değilimdir de, okumam yoktur.”</p>
				<p class="normal1">“Hmm” dedi Hoşino, durum ilgisini çekmişti. “Demek, okuman yok. Şimdilerde okuma yazması olmayan kalmadı pek. Neyse. Ben ızgara balık ve sahanda yumurta yiyeceğim. Sen de aynısından ister misin?”</p>
				<p class="normal1">“Olur. Izgara balığı da, sahanda yumurtayı da bendeniz Nakata çok severim.”</p>
				<p class="normal1">“İyi öyleyse.”</p>
				<p class="normal1">“Yılanbalığını da severim gerçi.”</p>
				<p class="normal1">“Hmm. Yılanbalığını ben de severim. Yine de, sabah sabah yılanbalığı yenmez şimdi.”</p>
				<p class="normal1">“Evet. Üstelik dün akşam Hagita adlı beyle birlikte yılanbalığı yedim zaten.”</p>
				<p class="normal1">“İyi olmuş” dedi genç adam. “Izgara balık set mönü, yanına sahanda yumurta. İki kişilik olsun. Birinin pilavını bir buçuk porsiyon koyun” dedi garsona neredeyse bağırır gibi bir sesle.</p>
				<p class="normal1">“Izgara balık set mönüsü ve sahanda yumurta. İki kişilik. Pilavın biri tepeleme olacak!” diye yüksek sesle tekrarladı garson da mutfağa doğru.</p>
				<p class="normal1">“İyi de, okuman yazman olmayınca sıkıntı çekiyorsundur” dedi genç adam Nakata’ya.</p>
				<p class="normal1">“Evet. Yazıları okuyamayınca, arada sırada sıkıntı çektiğim oluyor. Gerçi, Tokyo’daki Nakano Semti’nden çıkmadığım sürece pek bir sorun yaşamıyorum. Fakat şimdiki gibi Nakano Semti’nden çıkınca, bir hayli sıkıntı yaşıyorum.”</p>
				<p class="normal1">“Orası öyledir. Kobe, Nakano Semti’nden çok uzak.”</p>
				<p class="normal1">“Evet. Hangi yönün kuzey hangi yönün güney olduğunu bile anlayamıyorum. Anlayabildiğim tek şey sağım ve solum. Bu halimle hemen yolumu kaybederim, makinelerden bilet bile alamam.”</p>
				<p class="normal1">“Fakat o halinle buralara kadar gelebilmen bile büyük başarı.”</p>
				<p class="normal1">“Evet. Bendeniz Nakata birçok insanın nazik yardımlarını gördüm. Hoşino Bey, siz de onlardan birisiniz. Nasıl teşekkür edeceğimi bilemiyorum.”</p>
				<p class="normal1">“Nereden bakarsan bak, okuma yazma bilmemek çok zor bir şey. Bizim dede de bunamıştı, ama en azından okuyup yazabiliyordu.”</p>
				<p class="normal1">“Evet. Bendeniz Nakata eşi az bulunur ölçüde akılsızımdır.”</p>
				<p class="normal1">“Sizin ailede herkes böyle mi?”</p>
				<p class="normal1">“Hayır, değil. Büyük kardeşim C-Itoh şirketinde departman şefliği yapıyor, küçük kardeşim de Ulaştırma ve Sanayi Bakanlığı adlı kurumda çalışıyor.”</p>
				<p class="normal1">“Ooo” dedi genç adam; şaşırdığı ses tonundan belliydi. “Müthiş entellermiş. Öyleyse, bir tek sen böyle farklısın.”</p>
				<p class="normal1">“Evet. Benim başıma bir kaza geldi, ondan böyle akılsızlaştım. O yüzden, kardeşlerime ve yeğenlerime rahatsızlık vermemem, insan önüne çıkmamam için hep uyarırlar beni.”</p>
				<p class="normal1">“Eh, senin gibi biri elini kolunu sallayarak ortada dolaşırsa, itibarları lekelenebilir elbette.”</p>
				<p class="normal1">“Bendeniz Nakata, işin zor kısmını pek bilemiyorum, ama Nakano Semti’nde kaldığım sürece hiç yolumu kaybetmedim. Vali Bey’in de çok yardımını gördüm, kedilerle de iyi anlaşırdım. Ayda bir kez saçlarımı tıraş ettirip yılanbalığı yiyebiliyordum. Fakat Johnnie Walker Bey ortaya çıkınca, artık Nakano Semti’nde kalamaz hale geldim.”</p>
				<p class="normal1">“Johnnie Walker mı dedin?”</p>
				<p class="normal1">“Evet. Uzun çizmeli, uzun şapkalı bir adamdı. Yelek giymişti, elinde bastonu da vardı. Kedileri toplayıp ruhlarını çıkarıyordu.”</p>
				<p class="normal1">“Dur, dur” dedi Hoşino. “Uzun konuşmaları ben de pek sevmem. Neticede ne olduysa oldu Nakano Semti’nden çıkıverdin yani.”</p>
				<p class="normal1">“Evet. Nakano Semti’nden ayrıldım.”</p>
				<p class="normal1">“Peki, şimdi nereye gideceksin?”</p>
				<p class="normal1">“Bendeniz Nakata da tam olarak bilemiyorum. Fakat buraya gelince anladım ki, büyük bir köprüden geçip daha da batıya gitmem gerekiyor. Yakınlardaki büyük köprüden.”</p>
				<p class="normal1">“Yani, Şikoku’ya mı gideceksin?”</p>
				<p class="normal1">“Özür dilerim Hoşino Bey, ama bendeniz Nakata coğrafyadan pek anlamam. Köprüden geçince Şikoku’ya mı çıkılıyor?”</p>
				<p class="normal1">“Evet, öyle. Buralarda büyük köprü diyorsan, Şikoku’ya geçilen köprüdür. Üç köprü var. Biri Kobe’den sonra Avacima Adası üzerinden Tokuşima’ya geçer. Bir diğeri Kuraşiki’nin altından Sakaide’ye bağlanır. Sonuncusu da Onimiçi ile İmabari’yi bağlar. Aslında tek bir köprü yeterli olurdu, ama siyasetçiler işte, gösteriş olsun diye üç köprü birden yaptırmışlar.”</p>
				<p class="normal1">Genç adam bardağındaki suyun birazını masanın muşambasına döküp basit bir Japonya haritası çizdi. Sonra da Honşu ile Şikoku arasındaki üç köprüyü ekledi.</p>
				<p class="normal1">“Bu köprü çok mu büyük?” diye sordu Nakata.</p>
				<p class="normal1">“Şaka bir yana, gerçekten büyük.”</p>
				<p class="normal1">“Öyle demek. Bir şekilde o köprülerden birinden geçmem lazım. Sanırım en yakındaki olmalı. Gerisini geçtikten sonra düşünürüm.”</p>
				<p class="normal1">“Yani, demek oluyor ki gittiğin yerde tanıdığın falan yok.”</p>
				<p class="normal1">“Evet. Bendeniz Nakata’nın hiç tanıdığı yoktur.”</p>
				<p class="normal1">“Yalnızca köprüyü geçip sonra da oralarda bir yerlere gideceksin.”</p>
				<p class="normal1">“Evet. Aynen söylediğiniz gibi.”</p>
				<p class="normal1">“Hem o gideceğin yerin neresi olduğunu da henüz bilmiyorsun.”</p>
				<p class="normal1">“Evet. Şu an hiçbir şey bilemiyorum. Oraya geçince anlarım herhalde.”</p>
				<p class="normal1">“Al başına belayı” dedi Hoşino. Saçlarının dağınıklığını düzeltip atkuyruğunu sıkılaştırdıktan sonra Çuniçi Dragons şapkasını yine başına geçirdi.</p>
				<p class="normal1">Nihayet, ızgara balık set mönü yemekleri gelince sessiz sessiz yemeklerini yediler.</p>
				<p class="normal1">“Nasıl? Sahanda yumurta güzel olmuş, değil mi?” dedi Hoşino.</p>
				<p class="normal1">“Evet. Çok lezzetli. Benim Nakano Semti’nde her zaman yediğim sahanda yumurtadan çok farklı.”</p>
				<p class="normal1">“Bu Kansai bölgesi usulü sahanda yumurtadır. Tokyo’da servis ettikleri o bulaşık bezi gibi şey ile bunun arasında dağlar kadar fark var.”</p>
				<p class="normal1">İki adam daha sonra yine sessizce sahanda yumurtalarını, tuzda ızgara istavritlerini yiyerek midyeli miso çorbalarını içtiler. Turp turşusu, haşlama ıspanak, kurutulmuş yosunla birlikte sıcak pilavlarını da kırıntı bırakmadan yiyip bitirdiler. Nakata her lokmayı mutlaka otuz iki kez çiğnediğinden, tamamını yemesi biraz zaman aldı.</p>
				<p class="normal1">“Nakata Amca, doydun mu?”</p>
				<p class="normal1">“Evet. Çok doydum. Sen de doydun mu Hoşino Bey?”</p>
				<p class="normal1">“Ben de iyi doydum. Ne dersin? Böyle bol çeşitli bir kahvaltı edince insan kendini mutlu hissediyor değil mi?”</p>
				<p class="normal1">“Evet. Şu an kendimi çok mutlu hissediyorum.”</p>
				<p class="normal1">“Kakan gelmedi mi?”</p>
				<p class="normal1">“Evet. Şimdi siz söyleyince, gitgide daha çok geldiğinin farkına vardım.”</p>
				<p class="normal1">“Git yap öyleyse. Tuvalet şurada.”</p>
				<p class="normal1">“Siz gitmeyecek misiniz, Hoşino Bey?”</p>
				<p class="normal1">“Benimkisi biraz zaman alır. Önce sen git de gel.”</p>
				<p class="normal1">“Peki. Teşekkür ederim. Ben kakamı yapıp da geleyim öyleyse.”</p>
				<p class="normal1">“Bak, öyle yüksek sesle kaka kaka deyip durma. İnsanlar yemek yiyorlar, gördüğün gibi.”</p>
				<p class="normal1">“Haklısın. Özür dilerim. Bendeniz Nakata akılsız bir adamımdır.”</p>
				<p class="normal1">“Tamam tamam. Haydi git de gel.”</p>
				<p class="normal1">“Gitmişken dişlerimi de fırçalamamın mahsuru var mı?”</p>
				<p class="normal1">“Olur. Dişlerini de fırçala. Zamanımız var daha, rahatına bak. Yalnız, Nakata Amca, o şemsiyeni ne diye alıyorsun yanına? Bıraksana buraya. Alt tarafı tuvalete gidip geleceksin.”</p>
				<p class="normal1">“Tamam, şemsiyemi burada bırakayım öyleyse.”</p>
				<p class="normal1">Nakata tuvaletten döndüğünde Hoşino hesabı çoktan halletmişti.</p>
				<p class="normal1">“Hoşino Bey, bendeniz Nakata’nın yeterli parası var. Kahvaltı hesabını olsun ben vereyim.”</p>
				<p class="normal1">Genç adam başını iki yana salladı. “Sorun değil. Ne kadar ki zaten. Bir de, ben bizim dedeye çok şey borçluyum. Eskiden, işsiz güçsüz dolaştığım zamanlardan.”</p>
				<p class="normal1">“Tamam da, bendeniz Nakata Hoşino Bey’in dedesi değilim.”</p>
				<p class="normal1">“O benim sorunum, sen kafana takma. Çok fazla laf da etme.”</p>
				<p class="normal1">Nakata bir an düşündükten sonra genç adamın huyuna gitmenin daha iyi olacağını anladı. “Teşekkür ederim. Çok güzel bir yemekti, kesene bereket.”</p>
				<p class="normal1">“Alt tarafı sokak arası bir lokantada ızgara istavrit ve sahanda yumurta. Öyle kafanı eğe eğe teşekkür etmeni gerektirecek bir şey değil.”</p>
				<p class="normal1">“Fakat Hoşino Bey, şöyle bir düşünüyorum da, yolda gelirken hep insanların nezaketiyle karşılaştım. Bendeniz Nakata parama hiç elimi süremedim.”</p>
				<p class="normal1">“Süper” dedi Hoşino. “Sen de işini biliyorsun.”</p>
				<p class="normal1">Nakata garsonlara rica ederek yanına aldığı termosuna sıcak çay koydurttu. Sonra da termosunu dikkatle çantasına yerleştirdi.</p>
				<p class="normal1"> </p>
				<p class="normal1">İki adam yürüyerek kamyonu bıraktıkları yere döndüler.</p>
				<p class="normal1">“Şey, şu Şikoku’ya gitme meselesi...”</p>
				<p class="normal1">“Evet” dedi Nakata.</p>
				<p class="normal1">“Ne işin var senin Şikoku’da?”</p>
				<p class="normal1">“Bunu bendeniz Nakata da tam olarak bilemiyorum.”</p>
				<p class="normal1">“Bir amacın olmadığı gibi, nereye gideceğini de bilmiyorsun. Ancak hele bir Şikoku’ya gideyim diyorsun yani.”</p>
				<p class="normal1">“Evet. Bendeniz Nakata büyük köprüyü geçeceğim.”</p>
				<p class="normal1">“Köprüyü geçince, birçok şey daha mı berraklaşacak?”</p>
				<p class="normal1">“Evet. Sanırım öyle olur. Fakat köprüyü geçmeden önce bendeniz Nakata da bilemiyorum.”</p>
				<p class="normal1">“Hmm” dedi genç adam. “Köprüyü geçmek önemli demek.”</p>
				<p class="normal1">“Evet. Köprüyü geçmek, her şeyden çok daha önemli şu an.”</p>
				<p class="normal1">“Al başına belayı” dedi Hoşino başını kaşıyarak.</p>
				<p class="normal1"> </p>
				<p class="normal1">Genç adam, kamyonuyla taşıdığı mobilyayı alışveriş merkezine teslim etmeye gitti. O arada Nakata, limanın yakınlarındaki küçük parkta bir banka oturarak geçirdi zamanını.</p>
				<p class="normal1">“Amca, buradan sakın bir yere kıpırdama tamam mı?” demişti Hoşino. “Şurada tuvalet var, sebil de var. Şimdilik ihtiyacını görürsün. Uzak bir yerlere gitme, kaybolursun. Bir kaybolursan, bir daha geri de dönemezsin.”</p>
				<p class="normal1">“Evet. Burası Nakano Semti değil çünkü.”</p>
				<p class="normal1">“Aynen öyle. Artık burası Nakano Semti değil. Onun için oturup orada bekle.”</p>
				<p class="normal1">“Tamam, anladım. Bendeniz Nakata buradan kımıldamam.”</p>
				<p class="normal1">“Oldu. Ben şu yükü teslim ettikten sonra döner gelirim.”</p>
				<p class="normal1">Nakata, Hoşino’nun söylediği gibi banktan bir adım bile kımıldamadı. Tuvalete bile gitmedi. Sabit bir yerde kalarak zaman geçirmek Nakata’ya sıkıntı vermiyordu. Hatta bu, Nakata’nın en iyi yaptığı işlerden biriydi.</p>
				<p class="normal1">Oturduğu banktan denizi görebiliyordu ve denizi görmeyeli çok uzun zaman olmuştu. Küçüklüğünde, birkaç kez ailecek denize gittikleri olmuştu. Mayosunu giymiş, sahilde suda oynamıştı. Sahile vurmuş denizyıldızı ve midye kabuklarını da toplamıştı. Fakat o günlere ait belleği iyice bulanıklaşmıştı. Sanki başka bir dünyada meydana gelmişti. Ondan sonra denizi gördüğünü hiç hatırlamıyordu.</p>
				<p class="normal1">Nakata, Yamaşina’da meydana gelen o tuhaf olaydan sonra Tokyo’daki okuluna dönmüştü. Fakat bilinci ve vücut işlevleri yerine geldiği halde belleğini tamamen yitirmiş, okuma yazma yetisi de silinmişti. Ders kitaplarını okuyamadığı gibi sınavlara da girememişti. Edindiği bilgiler tamamen silinmiş, soyut olguları düşünme yetisi iyice gerilemişti. Yine de bir şekilde ilkokuldan mezun etmişlerdi. Derslerde öğretilen şeyleri neredeyse hiç anlamıyordu, ama sınıfın bir köşesinde sessizce oturuyordu. Öğretmenlerinin söylediklerini de harfiyen yerine getiriyordu. Ondan rahatsız olan kimse de yoktu. O yüzden öğretmenleri onun varlığını dert etmek zorunda kalmamışlardı. Yani misafirdi, ama yük değildi.</p>
				<p class="normal1">Nakata’nın o tuhaf kaza meydana gelene kadar çok başarılı bir öğrenci olduğu da unutulmuştu. Okulda yapılan tüm tören ve etkinliklerde Nakata dışarıda tutuluyordu. Hiç arkadaşı da olmamıştı. Fakat Nakata böyle şeylere aldırış etmiyordu. Aksine hiç kimsenin kendisine bulaşmaması sayesinde, istediği kadar kendi dünyasında kalabiliyordu. Onun kendini kaptırarak yapabildiği okul etkinlikleri, okulda beslenen küçük hayvanlara (tavşan, keçi) ve saksılardaki çiçeklere bakmak ve sınıf temizliğiydi. Nakata her zaman neşeyle gülümseyerek kendini o işlere verebiliyordu.</p>
				<p class="normal1">Yalnızca okulda değil aile içinde de onun varlığı neredeyse tamamen unutulmuştu. Büyük oğullarının okuyamaz hale gelip de eğitim hayatını düzgün bir şekilde ilerletemeyeceği anlaşılınca, eğitim konusunda titizlenen anne ve babasının ilgisi kardeşlerine yönelmiş, Nakata’ya dönüp bakmaz olmuşlardı. Semt ortaokuluna girmesinin imkânsız olduğu söylenince, Nagano’daki akrabalarına emanet edilmişti. Annesinin ailesine. Nakata orada uygulamalı tarım dersleri verilen bir okula gitmişti. Okuyamadığından derslerde sıkıntı çekmişti, ama uygulamalı tarım derslerini çok seviyordu. Eğer okuldaki tacizler o kadar şiddetli olmasaydı, Nakata daha sonraki hayatını tarımdan kazanabilirdi. Fakat sınıf arkadaşları, küçük bir şey için bile büyük şehirden gelen ve onlara yabancı olan Nakata’ya vuruyorlardı. Feci şekilde yaralandığı da oluyordu (tek kulağının memesi öyle bir olay yüzünden ezilmişti). Büyükanne ve büyükbabası onu okula göndermekten vazgeçtiler. Sonra da ev işleri yaptırarak yetiştirdiler Nakata’yı. Söylenenleri uslu uslu yapan bir çocuk olduğundan Nakata’yı çok seviyorlardı.</p>
				<p class="normal1">Kedilerle konuşabilmeye de o sıralarda başlamıştı. Evde beslenen birçok kedi vardı ve o kediler, Nakata’nın en yakın arkadaşlarıydı. Başlangıçta tek tük sözcüklerle anlaşıyorlardı, ama Nakata bir yabancı dil öğrenir gibi sabırla o yetisini geliştirip sonunda uzun sohbetler yapabilir hale gelmişti. Nakata her fırsatta bir köşeye çekilip kedilerle sohbet ediyordu. Kediler doğada ve dünyadaki birçok gerçeği öğrettiler Nakata’ya. Aslında dünyanın nasıl bir yer olduğu hakkındaki bilgilerinin çoğunu kedilerden öğrenmişti.</p>
				<p class="normal1">On beş yaşına gelince, yakınlardaki bir mobilya üretim şirketinde marangozluğa başladı. Aslında şirket denilen yer, halk tipi mobilyaların yapıldığı bir atölyeydi ve orada üretilen masa, sandalye ve dolaplar satış için Tokyo’ya gönderiliyordu. Marangozluk işi de, hemen hoşuna gitmişti Nakata’nın. Zaten el işlerinde becerikliydi ve hiçbir ayrıntıyı gözden kaçırmadan, hiçbir şeyden şikâyet etmeden işini yaptığı için patronu da memnundu. Çizimleri anlamak, hesaplar yapmak konusunda pek iyi değildi ama diğer işler konusunda bir hayli başarılıydı. Yapacağı iş bir kez kafasına yerleşince, bıkmadan usanmadan o işi sürdürebiliyordu. İki yıllık çıraklıktan sonra da ustalığa terfi etmişti.</p>
				<p class="normal1">Bu yaşamı elli yaşını geçene kadar devam etti. Başına ne bir kaza ne de bir hastalık gelmişti. Sigarası, içkisi, gece hayatı yoktu, aşırı yememeye de özen gösteriyordu. Televizyon izlemezdi, radyoyu da ancak sabah kültür fizik hareketleri yaparken açardı. Her gün yalnızca, durmadan dinlenmeden mobilya yapıyordu. O arada büyükanne ve büyükbabası, anne ve babası da ölmüşlerdi. Nakata çevresindekiler tarafından seviliyordu, ama samimi arkadaşı olmamıştı hiç. Eh, bu konuda yapabileceği pek fazla bir şey de yoktu aslında. Normal insanlar Nakata’yla on dakika konuşunca, geriye konuşulacak konu kalmıyordu.</p>
				<p class="normal1">Nakata o günlerde kendini yalnız ya da mutsuz hissetmiyordu. Cinsel isteği hiç olmamıştı ve birisiyle birlikte yaşamayı da hiç içinden geçirmemişti. Diğer insanlardan farklı olduğunun bilincindeydi. Yere düşen gölgesinin de diğer insanlardan daha silik olduğunu fark etmişti (diğer insanlar hiç farkında değildi ama). Kedilerle çok iyi anlaşabiliyordu oysa. Tatil günlerinde yakınlardaki parka gidip gün boyu oradaki parka oturarak kedilerle konuşuyordu. Tuhaftı, ama kedilerle konuşacak konu bulmakta hiç güçlük çekmiyordu.</p>
				<p class="normal1">Nakata elli iki yaşındayken mobilya şirketinin patronu ölünce atölye de hemen kapatılmıştı. Kasvetli klasik mobilyalar artık eskisi gibi satılmıyordu. Ustalar yaşlanmış, gençler ise o tür geleneksel işlere pek ilgi göstermiyorlardı. Önceden bomboş bir arazinin ortasında olan atölyenin çevresini de evler kaplamış, iş yaparken çıkan gürültüler ve talaş yakarken çıkan duman yüzünden gelen şikâyetler iyice artmıştı. Patronun oğlu şehir merkezinde kendi bürosu olan bir muhasebeciydi ve doğal olarak öyle bir işletmenin başına geçmeye yanaşmamıştı. Babası ölür ölmez, atölyeyi hemen kapatıp bir emlak şirketine sattı. Emlak şirketi de atölyenin yerine göz açıp kapayıncaya kadar altı katlı bir apartman dikti. Apartman daireleri, satışa çıktığı gün kapış kapış satılıvermişti.</p>
				<p class="normal1">Böylece Nakata da işsiz kalmıştı. Şirketin borçlarının olduğu bahanesiyle çok az bir tazminat ödemişlerdi. Daha sonra da iş bulamamıştı. Okuma yazma bilmeyen, geleneksel mobilya imalatından başka becerisi olmayan ellili yaşlarında bir adamın yeniden iş bulması imkânsızdı.</p>
				<p class="normal1">Nakata o atölyede otuz yedi yıl boyunca bir gün bile tatil yapmadan çalıştığından, oradaki postaneye yatırılmış epey bir birikimi vardı. Nakata, neredeyse hiç para harcamadığından, bir iş bulmasa bile yaşlılık günlerini rahatça geçirebileceği bir paraydı bu. Nakata okuma yazma bilmediği için valilikte çalışan nazik kuzeni o parayı idare ediyordu. Kuzeni çok iyi bir adam olduğu halde düşüncesizce hareket etmiş, kötü niyetli bir borsa simsarı tarafından kandırılarak kayak merkezi yakınlarında bir tatil beldesi yapma işine bulaşarak büyük bir borcun altına girmişti. Sonra da Nakata’nın işsiz kalmasıyla hemen hemen aynı sıralarda ailecek ortadan kayboluvermişlerdi. Yatırım dünyasıyla ilişkileri olan bir mafya çetesi peşlerine düşmüştü. Nereye gittiklerini kimse bilmiyordu. Hayatta olup olmadıkları bile bilinmiyordu.</p>
				<p class="normal1">Nakata bir tanıdığını yanına alarak postaneye gittiğinde hesabında çok az bir para kaldığını görmüştü. Kısa süre önce yatırdığı, işten ayrılma tazminatı da birikimiyle birlikte yok olmuştu. Nakata’nın ne kadar mutsuz olduğunu söylemeye herhalde gerek yoktur. İşini kaybettiği anda beş parasız kalakalmıştı. Akrabaları Nakata’ya acımıştı, ama o kuzeni yüzünden hepsi az ya da çok zarara girmişlerdi. Borçlarının bir kısmını üstlenmiş, hatta ona kefil olmuşlardı. Hiç kimse Nakata için bir şeyler yapabilecek durumda değildi.</p>
				<p class="normal1">Sonuçta Tokyo’daki büyük kardeşi, Nakata’nın sorumluluğunu üstlendi. Kardeşinin Nakano Semti’nde bekârların kaldığı bir apartmanı vardı ve kendisi işletiyordu (anne ve babalarından miras kalmıştı). Apartmanın bir dairesini Nakata’ya verdi. Kardeşi, anne ve babasının miras olarak Nakata’ya bıraktığı nakit parayı (pek fazla bir miktar değildi ama) işletmeyi kabul ettiği gibi, Tokyo Valiliği’nin zihinsel özürlüler için verdiği yardımdan yararlanması için gerekli işlemleri de yaptı. Kardeşinin Nakata için yaptıkları bunlarla sınırlı kaldı. Nakata okuma yazma bilmemesine rağmen günlük yaşamda çoğu işi kendi başına yapabiliyordu ve kalabileceği bir oda ile yaşamasına yetecek bir para verildiği sürece kimseye yük olmadan idare edebilirdi.</p>
				<p class="normal1">Kardeşleri Nakata’yla hemen hemen hiç temas kurmuyorlardı. Sadece ilk zamanlarda birkaç kez karşılaşmışlardı. Nakata otuz yılı aşkın bir süreyle kardeşlerinden uzakta yaşamıştı ve yaşadıkları çevre arasında da dağlar kadar farklılıklar vardı. Akraba yakınlığı denebilecek bir bağları olmadığı gibi, kardeşlerinin kendi yaşamlarında da zaten işleri başlarından aşkındı. Zihinsel özürlü bir kardeş için ayırabilecekleri zamanları da yoktu.</p>
				<p class="normal1">Fakat akrabaları kendisine soğuk davransa bile bu, Nakata’nın üzülmesine neden olacak bir durum değildi. Tek başına yaşamaya alışmıştı ve bilakis birileri onunla ilgilendiğinde ya da nazik davranmaya çalıştığında Nakata nasıl karşılık vereceğini bilmediğinden bunalıyor, stres yaşamaya başlıyordu. Tüm yaşamı boyunca gıdım gıdım biriktirdiği parayı kuzeni kafasına göre kullandığında bile öfkelenmemişti. Elbette, sıkıntıya gireceğinin farkına varmıştı, ama hiç ümitsizliğe kapılmamıştı. Tatil beldesinin nasıl bir şey olduğunu, “yatırım” sözcüğünün ne anlama geldiğini Nakata hiç bilmiyordu. “Borç” sözcüğünün anlamını dahi bilmiyordu. Nakata’nın dünyası son derece sınırlı bir söz dağarcığından oluşuyordu.</p>
				<p class="normal1">Nakata’nın para konusunda ne işe yaradığını net olarak bildiği miktar 5 000 yenle sınırlıydı. Onun üzerindeki herhangi bir rakam, ister yüz bin isterse bir milyon yen olsun, Nakata için “çok para” demekti. Birikim yaptıysa bile o parayı bir kez bile kendi gözüyle görmemişti. Yalnızca, arada bir birikiminin ulaştığı rakamı öğrenmişti. Neticede birikimi bile onun için soyut bir kavramdan öteye geçmemişti. O yüzden o birikimi aniden kayboluverdiğinde bir şeyleri yitirdiği hissine bile kapılamamıştı.</p>
				<p class="normal1">Böylece, Nakata kardeşinin ona ayırdığı tek göz odadan oluşan apartman dairesinde kalıp valilikten yardım alarak, özel pasosuyla şehir otobüslerine binip yakınlardaki parkta kedilerle konuşarak, günlerini huzur içinde sürdürmeye başlamıştı. Nakano Semti’nin bir köşesi onun yeni dünyası olmuştu. Kedi ve köpekler gibi, kendisinin özgürce dolaşabileceği alanı belirleyerek, çok anormal bir durum olmadığı sürece de o alandan dışarı çıkmamıştı. O alanda olduğu müddetçe, günlerini huzur içinde geçirebiliyordu. Ne hoşnutsuzluk ne de öfke vardı Nakata’nın dünyasında. Ne yalnızlık hissediyor, ne gelecek kaygıları taşıyor, ne de herhangi bir şeyden rahatsızlık duyuyordu. Geçirdiği her günü, birer birer tadına vara vara yaşıyordu. Bu yaşamı on yılı aşkın süreyle devam etmişti.</p>
				<p class="normal1">Ta ki, Johnnie Walker ortaya çıkana kadar.</p>
				<p class="normal1"> </p>
				<p class="normal1">Nakata uzun zamandır denizi görmemişti. Ne Nagano’da ne de Nakano Semti’nde deniz vardı. Nakata o an ilk kez, kendisinin uzun süre denizi yitirmiş bir halde yaşadığının farkına vardı. Gerçi denizi aklına getirdiği bile olmamıştı. Bundan emin olmak için, birçok kez kendi kendine başını sallayıp durdu. Şapkasını çıkarıp kısa kesilmiş saçlarını avcuyla ovaladı. Sonra şapkasını yeniden başına geçirip denizi seyretti. Deniz hakkında Nakata’nın bildikleri, denizin çok geniş olduğu, içinde balıkların yaşadığı ve suyunun tuzlu olduğuydu sadece.</p>
				<p class="normal1">Nakata bankta oturup rüzgârın taşıdığı deniz kokusunu ciğerlerine çekerek, martılara ve uzaklarda denizin ortasında demirlemiş gemilere baktı. Ne kadar bakarsa baksın bıkmıyordu. Arada sırada o beyaz martılar gelip parkın yemyeşil çimenlerine konuyorlardı. O renkler bir araya gelince, güzel bir uyum çıkıyordu ortaya. Nakata çimlerin üzerinde dolaşan martıya, şansını denemek için seslendiyse de, martı yalnızca rahatsız olmuş gibi şöyle bir bakıp cevap vermedi. Ortalıkta kedi yoktu. O parka gelen hayvanlar yalnızca martılar ve serçelerdi. Termosunu çıkarıp çayını içerken, pıtır pıtır yağmur yağmaya başlayınca, Nakata yanından hiç ayırmadığı şemsiyesini açıverdi.</p>
				<p class="normal1">Saat 12’den biraz önce genç Hoşino döndüğünde, yağmur dinmişti. Nakata şemsiyesini katlamış, banktaki oturuşunu hiç bozmadan denizi seyretmişti. Genç adam, herhalde kamyonu bir yerlere bırakmış olacak ki taksiyle gelmişti.</p>
				<p class="normal1">“Çok beklettim. Geciktim. Kusura bakma” dedi genç adam. Omzunda plastik bir çanta vardı. “Aslında çok daha erken bitmesi gerekiyordu, ama bir sürü angarya çıktı işte. Hangi alışveriş merkezine mal teslim edersen et, her lafa karışan bir ukala mutlaka çıkıyor.”</p>
				<p class="normal1">“Bendeniz Nakata için hiç sorun değil. Burada oturup sürekli denizi seyrettim.”</p>
				<p class="normal1">“Hmm” diye mırıldandı genç adam. Sonra da Nakata’nın baktığı yöne baktı. O tarafta martılarla kaplı mendirek ve suyun üzerinde yakıt atıkları yüzen denizden başka bir şey yoktu.</p>
				<p class="normal1">“Bendeniz Nakata uzun zamandır deniz görmemiştim.”</p>
				<p class="normal1">“Demek ondan.”</p>
				<p class="normal1">“Denizi en son ilkokul öğrenciliğim sıralarında gördüm. Bendeniz Nakata, o zamanlar Enoşima adlı sahile gitmiştim.”</p>
				<p class="normal1">“O zaman üzerinden bir hayli zaman geçmiş.”</p>
				<p class="normal1">“O sıralarda Japonya Amerika’nın işgali altındaydı. Enoşima sahili de Amerikan askerleriyle doluydu.”</p>
				<p class="normal1">“Ciddi olamazsın.”</p>
				<p class="normal1">“Hayır. Ciddiyim.”</p>
				<p class="normal1">“Bırak şimdi” dedi genç adam. “Neden dostumuz Amerika gelip de Japonya’yı işgal etsin ki?”</p>
				<p class="normal1">“İşin zor kısımlarını bendeniz Nakata bilemiyorum. Fakat Amerika’nın büyük uçakları vardı. O uçaklar Tokyo’ya kocaman kocaman bombalar yağdırmıştı. O yüzden bendeniz Nakata da Yamanaşi’ye gönderildim. Orada hastalandım.”</p>
				<p class="normal1">“Hmm. Neyse. Uzun uzun konuşmayı ben de sevmem. Hele bir yola çıkalım. Düşündüğümden daha geç bitti işim zaten. Oyalanmayalım, güneş batacak.”</p>
				<p class="normal1">“Nereye gidiyoruz?”</p>
				<p class="normal1">“Şikoku. Köprüyü geçerek gideceğiz. Sen Şikoku’ya gideceğini söylememiş miydin.?”</p>
				<p class="normal1">“Evet, ama Hoşino Bey, senin işin...”</p>
				<p class="normal1">“Boş ver. İş dediğin sen çalışmayı istedikten sonra hemen bulunacak bir şeydir. Son zamanlarda aralıksız çalıştım. Zaten ben de biraz tatil yapayım istiyordum. Aslında, ben Şikoku’ya hiç gitmedim. Bir kez gidip görmek hiç de fena olmaz. Üstelik amca sen okuyamadığına göre bilet almak için bile bir sürü zorlukla uğraşacağına benimle birlikte olman daha rahat olmaz mı? Yoksa ben yanında gelirsem rahatsız mı olursun?”</p>
				<p class="normal1">“Hayır. Bendeniz Nakata hiç rahatsız olmam.”</p>
				<p class="normal1">“Öyleyse tamam. Otobüs saatlerine baktım. Haydi Şikoku’ya o zaman.”</p>
				</body>
</html>