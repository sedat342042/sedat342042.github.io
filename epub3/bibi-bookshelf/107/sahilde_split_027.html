<html xmlns="http://www.w3.org/1999/xhtml">
	<head>
		
		<title>sahilde</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="kitapickapak2" id="calibre_toc_26"><br class="calibre3"/>25</h1><br class="chapter"/><br class="chapter"/><br class="chapter"/>
				<p class="normal1">Kısa bir süre uykuya daldım, sonra uyandım, sonra bir daha daldım. Bunu kaç kez tekrarladım bilemiyordum. Onun ortaya çıkacağı anı kaçırmak istemiyordum. Fakat bir de baktım ki kız yine önceki akşamki gibi koltukta oturuyordu. Başucuma koyduğum fosforlu saat gece üçü biraz geçtiğini gösteriyordu. Yatağa girmeden önce kesinlikle kapattığımdan emin olduğum perde yine açıktı. Önceki geceyle aynı şekilde. Fakat ay çıkmamıştı. Farklı olan tek şey buydu. Bulutlar yoğundu, belki hafiften bir yağmur da yağıyordu. Odanın içi önceki akşama oranla çok daha karanlıktı, bahçe lambasının ışığı, ağaçların dallarının arasından hafif de olsa odaya vuruyordu. O karanlığa gözlerimin alışması biraz zaman aldı.</p>
				<p class="normal1">Kız dirseği masada, eli çenesinde duvardaki yağlıboya resme bakıyordu. Üzerindeki giysiler, önceki akşamla aynıydı. Ne kadar çabalarsam çabalayayım, odanın karanlığında yüzünü göremedim. Fakat tersine vücudu ve yüzünün silueti karanlıkta iyice belirginleşmişti. Oradaki kızın, gençlik çağlarındaki Saeki Hanım olduğundan hiç şüphem yoktu.</p>
				<p class="normal1">Kız tüm benliğini saran derin bir düşünceye dalıp gitmiş gibiydi. Belki uzun, derin bir rüya görüyordu. Hayır, belki de kızın kendisi Saeki Hanım’ın uzun, derin rüyasıydı. Hangisi olursa olsun, ben o yerdeki dengeyi bozmamak için hiçbir şey yapmıyordum. Vücudumda en ufak bir kımıldama bile olmuyordu. Yalnızca arada sırada gözlerimi oynatıp saati kontrol ediyordum. Zaman yavaş yavaş, ama dengeli ve emin adımlarla ilerliyordu.</p>
				<p class="normal1">Engel olmak istediğim halde, kalbim şiddetli sesler çıkararak atıyordu. Birileri kapıyı çalıyormuş gibi, sert ve tok sesler. O sesler, kendinden emin bir şekilde gecenin karanlığında iyice sessizleşen odada yankılanıyordu. Sesler benden çıktığı halde kendim bile şaşırıp yataktan fırlayacak hale geliyordum.</p>
				<p class="normal1">Kızın silueti hafif hafif salınıyordu sanki. Yüzünü kaldırıp bir şeylere kulak kesildi. Kalbimden çıkan sesler kulağına ulaşıyor olmalıydı. Ormandaki canlıların hiç duymadıkları bir ses karşısında tüm dikkatlerini yoğunlaştırmaları gibi, kız hafifçe başını yana eğdi. Sonra, yüzünü benim yattığım yatağa çevirdi. Fakat gözleri beni görmüyordu. Bunu anlayabiliyordum. Onun rüyasına dahil değildim. Ben ve o kız, gözle görülmeyen bir sınırla ayrılmış iki farklı dünyadaydık.</p>
				<p class="normal1">Nihayet kalbimden gelen o gürültülü sesler, ilk başladığı anda olduğu gibi aniden sakinleşti. Soluk alışverişlerim de normale döndü. Yine kendi varlığımı iyice gizlediğim halime döndüm. Sonra, kız kulak kesilerek dinlemekten vazgeçti. Bakışlarını bir kez daha <span class="ideitalik">Sahilde Kafka</span>’ya çevirdi. Az önce olduğu gibi, dirseğini masaya elini de çenesine koydu. Tüm benliği resimdeki yaz manzarasında bekleyen çocuğa doğru akmaya başladı.</p>
				<p class="normal1">Yaklaşık yirmi dakika öylece durduktan sonra, o güzel kız kalkıp gitti. Önceki gece olduğu gibi, sandalyeden yalınayak kalkıp en ufak bir ses bile çıkarmadan kapıya yöneldi ve yine kapıyı açmadığı halde içinde kayboluverdi. Bense bir süre öylece kaldıktan sonra yataktan kalktım. Işıkları yakmadan, gecenin karanlığında kızın az önce kalktığı koltuğa oturdum. Ellerimi masanın üstüne koyup kendimi kızın odada bıraktığı salınımların içine koyverdim. Gözlerimi kapatıp kızın kalbinin bıraktığı titreşimleri yakalayıp kalbimin içine hapsettim.</p>
				<p class="normal1">O kızla benim aramda, en azından bir ortak nokta vardı. Bu nokta aklımda bir anda aydınlanıverdi. İkimiz de artık kendi dünyamızda olmayan insanlara âşıktık.</p>
				<p class="normal1">Biraz sonra uyudum. Fakat dengeli, rahat bir uyku değildi. Vücudum derin bir uykuyu arzuladığı halde bilincim uykuyu reddediyordu. Bu iki durum arasında sarkaç gibi sallanıyordum. Fakat ortalık henüz iyice aydınlanmadan, bahçedeki kuşlar cıvıldayarak yeni güne başlayınca, onların sesiyle artık iyice uyandım.</p>
				<p class="normal1"> </p>
				<p class="normal1">Kot pantolonumu ve tişörtümün üzerine kısa kollu bir gömlek giyerek dışarı çıktım. Ortalıkta henüz hiç kimsecikler görünmüyordu. Eski evlerin sıralandığı mahalleden, rüzgârı kesen çam korusundan geçerek, mendireğin ötesindeki sahile çıktım. Rüzgâr hemen hemen hiç hissedilmiyordu. Gökyüzü tamamen kurşuni bulutlarla kaplıydı, ama henüz yağmur yağacakmış gibi durmuyordu. Sakin bir sabahtı. Bulutlar yeryüzündeki tüm sesleri emiyor gibiydi.</p>
				<p class="normal1">Bir süre sahil boyunca ilerleyen yaya yolunda yürüdüm. Hayalimde o resimdeki çocuğun da, olasılıkla o sahilde bir yerlerde iskemlesini getirip oturduğunu canlandırıyordum. Fakat o yerin tam olarak neresi olduğunu tespit etmem mümkün değildi. Resmin arka planında yalnızca kumsal, ufuk çizgisi, gökyüzü ve bulutlar vardı. Bir de ada. Fakat orada birden fazla ada vardı ve ben de resimdeki adanın şeklini anımsayamıyordum. Kumsalda oturup parmaklarımı denize doğru tutarak bir resim çerçevesi oluşturmaya çalıştım. İçine iskemlesinde oturmuş çocuğu yerleştirdim. Rüzgârsız gökyüzünde bir martı amaçsızca uçuyordu. Dalgalar ritmik olarak kıyıya vuruyor, kumsalın üzerinde yumuşak kıvrımlar oluşturduktan sonra, köpükler bırakarak çekiliyorlardı.</p>
				<p class="normal1">O an, resimdeki çocuğu kıskanmaya başladığımı hissettim.</p>
				<p class="normal1">“Sen resimdeki çocuğu kıskanıyorsun” diye kulağımın dibinde mırıldandı Karga adlı delikanlı. </p>
				<p class="indentmetinitalik"> </p>
				<p class="indentmetinitalik">Tam yirmi yaşına girmek üzereyken, başka bir insanla karıştırıldığı için anlamsızca öldürülüyor. Üstelik bundan otuz yıl önce. Sen de öylesine talihsiz bir genci kıskanıyorsun. Öyle çok kıskanıyorsun ki sanki göğsün sıkışıp kalıyor. Senin birilerine karşı kıskançlık dolu hislere kapılman, doğduğundan beri ilk kez oluyor. Kıskançlığın ne demek olduğunu, nihayet çok iyi anladın işte. Ovayı saran bir ateş gibi yüreğini yakıyor o kıskançlık.</p>
				<p class="indentmetinitalik">Doğduğundan beri ne başka birine imrendin ne de başka birinin yerinde olmak istedin. Fakat şu an o gence tüm yüreğinle imreniyorsun. Eğer elinde olsa o gencin yerinde olmak istiyorsun. Yirmi yaşında işkence görüp demir sopalarla dövülerek öldürüleceğini bilsen bile. Bunu bile göze alarak, o gencin yerine geçip on beş yaşından yirmi yaşına kadar Saeki Hanım’ı doyasıya sevmeyi, onun da sana koşulsuz bir sevgi beslemesini istiyorsun. Ona özgürce sarılmak, bıkmadan usanmadan sevişmek, vücudunun her noktasını parmaklarınla okşamak istiyorsun. Onun parmaklarının da senin vücudunda dolaşmasını istiyorsun. Öldükten sonra da, onun yüreğine dağlanmış görüntüler olarak kalabilmeyi. Her gece anılarından çekip çıkaracağı biri olabilmeyi.</p>
				<p class="indentmetinitalik">Evet, şu an çok feci bir durumdasın. Çoktan yok olup gitmiş bir kıza âşık olmuşsun ve çoktan ölüp gitmiş bir genci kıskanıyorsun. Yine de bu duyguların, senin şimdiye kadar yaşadığın duygulardan çok daha gerçek ve boğucu. Çıkışı da yok. Çıkışı bulma umudun bile yok. Zaman labirentinde yolunu kaybetmişsin. Her şeyden önemlisi, oradan çıkmayı sen de hiç istemiyorsun. Değil mi?</p>
				<p class="indentmetinitalik"> </p>
				<p class="normal1">Oşima önceki günden daha geç bir saatte geldi. O gelmeden önce birinci ve ikinci katı süpürdüm, sandalye ve masaları temizledim, pencereleri açarak sildim, lavabo ve tuvaleti temizledim, çöp kutusunu boşalttım ve saksılardaki çiçeklerin suyunu tazeledim. Odanın ışıklarını, arama yapmak için kullanılan bilgisayarı açtım. Geriye yalnızca kapıları açmak kalmıştı. Oşima yaptıklarımı teker teker kontrol ettiğinde yüzünde hoşnut bir ifade belirdi.</p>
				<p class="normal1">“İşi çabuk öğrendin. Çok da hızlı çalışıyorsun.”</p>
				<p class="normal1">Su kaynatıp kahvesini hazırladım. Ben de dün olduğu gibi tomurcuk çay içtim. Dışarıda yağmur başlamıştı. Bir hayli şiddetli yağıyordu. Uzaklardan gök gürültüleri bile geliyordu. Henüz öğlen bile olmadığı halde etraf kararmıştı.</p>
				<p class="normal1">“Oşima, bir ricam var ama.”</p>
				<p class="normal1">“Ne gibi?”</p>
				<p class="normal1">“<span class="ideitalik">Sahilde Kafka</span>’nın notalarını bulmak mümkün mü?”</p>
				<p class="normal1">Oşima biraz düşündü. “Eğer internette nota yayıncılarının sitelerindeki kataloglarda varsa, bir parça ücret ödeyip internet üzerinden indirmek mümkün. Sonra bir bakarım.”</p>
				<p class="normal1">“Teşekkür ederim.”</p>
				<p class="normal1">Oşima danışma bankosunun kıyısına oturup kahve kupasına yine minnacık bir kesmeşeker parçası koyarak, dikkatle karıştırdı. “Beste hoşuna gitti mi bari?”</p>
				<p class="normal1">“Çok.”</p>
				<p class="normal1">“O parçayı ben de severim. Güzel olduğu kadar eşsiz bir parça. Hem sade hem de derinliği var. Yapan kişinin dünyası dinleyene doğrudan ulaşıyor.”</p>
				<p class="normal1">“Gerçi sözleri bir hayli sembolik” dedim.</p>
				<p class="normal1">“Şiir ve sembolleştirme, eski çağlardan beri ayrılmaz bir bütündür. Korsanlar ve rom gibi.”</p>
				<p class="normal1">“Sence, Saeki Hanım şiirdeki sözlerin ne ifade ettiğini anlayarak mı yazmıştır?”</p>
				<p class="normal1">Oşima başını kaldırıp uzakta çakan bir yıldırıma kulak verdi, mesafeyi hesaplamaya çalışıyor gibiydi, sonra yüzüme bakarak kafasını iki yana salladı.</p>
				<p class="normal1">“İlle de öyle olması gerekmez. Sembol ve anlam birbirinden farklı şeylerdir. O herhalde anlam ya da mantık gibi muğlak aşamaları göz ardı edip şiirde olması gereken doğru sözleri elde etmeyi başarmış olmalı. Havada uçan bir kelebeği kanadından usulca yakalar gibi, sanki bir rüyadaki sözcükleri yakalar gibi. Sanatçı dediğin, muğlaklığın üstesinden gelebilen insandır.”</p>
				<p class="normal1">“Yani Saeki Hanım, o şarkı sözlerini başka bir boyutta, sözgelimi rüya boyutunda bulup da kullanmış olabilir mi?”</p>
				<p class="normal1">“Mükemmel şiirler, az ya da çok öyle şeylerdir. Eğer şiirdeki sözcükler, okur ile şair arasında duyguların aktığı bir oluk haline gelemiyorsa, şiir işlevini yerine getiremiyor demektir.”</p>
				<p class="normal1">“Fakat sanki o işlevi yerine getiriyormuş gibi duran tonlarca şiir var” dedim.</p>
				<p class="normal1">“Evet, var. Bunu yapmak, işin püf noktalarını bilince pek zor olmaz da ondan. Sembolik sözcükleri şiirsel olacak şekilde kullanabilirsen, eh, şiir gibi durur.”</p>
				<p class="normal1">“Fakat <span class="ideitalik">Sahilde Kafka</span>’nın sözlerinde çok farklı, derin bir şeylerin varlığını hissediyorum.”</p>
				<p class="normal1">“Ben de aynı fikirdeyim. O şiirdeki sözcükler yüzeysel sözcükler değil. Gerçi, benim kafamın içinde şiir ve melodi bütünleşmiş durumda. O yüzden o şiiri saf şiir olarak düşünüp şiirin kendi başına dilsel açıdan ne ölçüde ikna edici olduğunu doğru değerlendirebileceğimi sanmıyorum” dedi Oşima başını hafifçe sallayarak. “Her halükârda, Saeki Hanım zengin ve doğal bir dehaya sahipmiş ve müzik algısı da yüksekmiş. Önüne çıkan fırsatı sımsıkı yakalayabilecek yetenekleri de taşıyordu. Eğer o talihsiz olay yüzünden yaşamdan kopmamış olsa, dehasını daha özgürce sergileyebilirdi sanıyorum. O olay, birçok anlamda büyük bir talihsizlik.”</p>
				<p class="normal1">“O dehası nereye gitti acaba?” diye sordum.</p>
				<p class="normal1">Oşima yüzüme baktı. “Sormak istediğin, sevgilisi öldükten sonra, Saeki Hanım’ın içinde taşıdığı dehanın nereye gittiği mi?”</p>
				<p class="normal1">Başımı sallayarak onayladım. “Eğer deha, doğal enerji gibi bir şeyse, bir yerlerde kendini dışarı vurabileceği bir çıkış bulur, değil mi?”</p>
				<p class="normal1">“Ben tam olarak bilemiyorum” dedi Oşima. “Deha, hangi yönde ilerleyeceği tahmin edilemeyecek bir şeydir. Hiç fark edilmeden uçup gittiği de olur. Hatta yeraltı suyu gibi, yeraltında derinlere gömülüp oradan da başka bir yerlere akıp gittiği de olur.”</p>
				<p class="normal1">“Belki, Saeki Hanım o dehasını müzik değil de başka bir alanda kullanmaya karar vermiş de olabilir” dedim.</p>
				<p class="normal1">“Başka bir alan?” dedi Oşima meraklı bakışlarla. “Sözgelimi?”</p>
				<p class="normal1">Yanıt vermekte zorlandım. “Bilemiyorum. Yalnızca bana öyle geldi. Sözgelimi... şekil kazanmayacak bir şeylerde.”</p>
				<p class="normal1">“Şekil kazanmayacak şeyler derken?”</p>
				<p class="normal1">“Yani, başkalarının göremeyeceği, yalnızca kendi istediği için peşine düşebileceği bir şeyler. İçsel uğraşlar desem doğru olur mu acaba?”</p>
				<p class="normal1">Oşima elini alnına götürüp öne düşen kâküllerini geri attı. İnce parmaklarının arasından saç telleri akıp gitti. “İlginç bir fikir. Gerçekten de, Saeki Hanım bu şehirden ayrıldıktan sonra, bizim bilmediğimiz bir yerde, dehasını ve yeteneklerini senin dediğin gibi şekil kazanmayacak şeylere, yönlendirmiş olabilir. Fakat o yirmi beş yıl boyunca ortadan kaybolmuştu, kendisine sormadıkça nerede ne yaptığını öğrenmenin imkânı yok.”</p>
				<p class="normal1">Bir süre tereddüt ettiysem de, nihayet tüm cesaretimi toplayarak söyledim.</p>
				<p class="normal1">“Saçma bir şey sorabilir miyim?”</p>
				<p class="normal1">“Çok mu saçma?”</p>
				<p class="normal1">Yüzüm kızardı. “Hem de çok.”</p>
				<p class="normal1">“Sor haydi. Çok saçma sorulardan özellikle nefret ettiğimi sanmıyorum.”</p>
				<p class="normal1">“Oşima, böyle bir şeyi birine söyleyebileceğime kendim de inanamıyorum ama...”</p>
				<p class="normal1">Oşima başını hafifçe yana eğdi.</p>
				<p class="normal1">“Sence Saeki Hanım’ın… benim annem olma olasılığı yok mudur acaba?”</p>
				<p class="normal1">Oşima sustu kaldı. Bir an sanki ne söyleyeceğini bulmaya çalışıyor gibiydi. O arada ben de kulağımı saatin sesine vermiştim.</p>
				<p class="normal1">Nihayet Oşima konuşabildi. “Senin söylemeye çalıştığın şeyi şöyle bir özetlersek, yani Saeki Hanım yirmi yaşındayken hayata küserek Takamatsu’dan ayrılıp bir yerlerde gizli gizli yaşadı, ama tesadüfen senin baban olan Koiçi Tamura’yla tanışıp evlendi, seni doğurdu. Ondan sonra da bilemediğimiz bir durum yüzünden seni de arkasında bırakarak evden ayrıldı. Ondan sonraki gizemli boşluk sonrasında tekrar memleketi Şikoku’ya döndü. Böyle mi?”</p>
				<p class="normal1">“Evet.”</p>
				<p class="normal1">“Olasılık yok diyemem. Daha ziyade, şu anda senin söylediklerini çürütecek bir kanıt yok desem, daha doğru olur. Onun yaşamının büyük bir kısmı sır perdesinin ardında. Tokyo’da yaşadığı söylentileri var. Üstelik senin babanla da yaşıt. Ancak, Takamatsu’ya dönüp geldiğinde tek başınaydı. Elbette, kızı olsa bile bir yerlerde kendi başına yaşıyor olması da mümkün. Şey, senin ablan kaç yaşında demiştin?”</p>
				<p class="normal1">“Yirmi bir.”</p>
				<p class="normal1">“Benimle yaşıt” dedi Oşima. “Fakat senin ablan ben değilim –en azından bundan eminim. Benim anne babam, bir de ağabeyim var. Hepsi de kanbağım olan insanlar ve çok da iyi insanlardır.”</p>
				<p class="normal1">Oşima kollarını göğsünde bağlayarak bir süre yüzüme baktı.</p>
				<p class="normal1">“Bu arada, benim de sana söylemek istediğim bir şey var” dedi Oşima. “Sen şimdiye kadar hiç kendi kütüğüne baktın mı? Bakarsan, annenin adını da yaşını da hemen öğrenebilirsin.”</p>
				<p class="normal1">“Baktım elbette.”</p>
				<p class="normal1">“Annenin adın ne diye yazıyordu?”</p>
				<p class="normal1">“Adı yoktu” dedim.</p>
				<p class="normal1">Oşima bunu duyduğunda şaşırmış gibiydi. “Adı yok mu? Bildiğim kadarıyla buna imkân yok.”</p>
				<p class="normal1">“Fakat yoktu işte. Gerçekten. Neden olmadığını ben de bilemiyorum. Neticede, kütüğe bakacak olursak, benim annem yok. Kütükte benim ve babamın adından başka bir şey yazmıyordu. Yani bir anlamda yasal olarak gayrimeşru çocuk statüsündeyim. Belki de evlilik dışı doğmuşumdur.”</p>
				<p class="normal1">“Fakat gerçekte senin annen ve ablan vardı, değil mi?”</p>
				<p class="normal1">Başımı evet anlamında salladım. “Dört yaşıma kadar gerçekten annem ve ablam vardı. Dördümüz bir aile olarak aynı evde yaşıyorduk. Bunu net olarak anımsıyorum. Yalnızca hayalimde canlandırdığım bir şey değil. Dört yaşıma girdikten hemen sonra, o ikisi evden ayrıldılar.”</p>
				<p class="normal1">Cüzdanımdan ablamla birlikte kumsaldayken çekilen fotoğrafı çıkardım. Oşima o resme bir süre bakıp gülümseyerek bana geri uzattı.</p>
				<p class="normal1">“<span class="ideitalik">Sahilde Kafka</span>” dedi Oşima.</p>
				<p class="normal1">Başımı sallayarak, o eski resmi tekrar cüzdanıma yerleştirdim. Rüzgâr dönerek esiyor, yağmur arada sırada gürültüyle pencere camlarına çarpıyordu. Tavan lambasının ışığı Oşima ve benim gölgelerimizi zemine düşürüyordu. O iki gölge, ters yüz edilmiş dünyada uğursuz bir sohbete dalmış gibi duruyorlardı.</p>
				<p class="normal1">“Sen annenin yüzünü anımsıyor musun?” diye sordu Oşima. “Dört yaşına kadar annenle birlikte yaşadıysan, yüzünü az çok anımsaman lazım.”</p>
				<p class="normal1">Başımı iki yana salladım. “Bir türlü anımsayamıyorum. Neden olduğunu bilemiyorum, ama belleğimin annemin yüzüyle ilgili kısmı karanlık bir gölgeyle kaplanmış gibi.”</p>
				<p class="normal1">Oşima bir süre söylediklerimi düşündü.</p>
				<p class="normal1">“Baksana, senin annenin Saeki Hanım olduğu şeklindeki tahmininin dayanağı nedir? Biraz daha açık olarak söyleyebilir misin?”</p>
				<p class="normal1">“Oşima, bırakalım artık” dedim. “Bu konuyu kapatalım. Kendi kendime gelin güvey oldum anlaşılan.”</p>
				<p class="normal1">“Fark etmez. Aklından neler geçiyor? Anlatır mısın?” dedi Oşima. “Senin kendi kendine gelin güvey olup olmadığına ondan sonra birlikte karar veririz.”</p>
				<p class="normal1">Oşima’nın yere vuran gölgesi, onun küçük bir hareketiyle bile salınmaya başlıyordu. Gölgenin hareketleri, Oşima’nın kendisinden çok daha fazla kasıntıymış gibi duruyordu.</p>
				<p class="normal1">Yanıtladım. “Benimle Saeki Hanım arasındaki ortak noktalar şaşırtıcı ölçüde çok. Hepsi de, bir yapbozun parçaları gibi, tam oturuyor. <span class="ideitalik">Sahilde Kafka</span>’yı dinlediğimde, bunu çok daha iyi anladım. Bir kere hepsini bir kenara bırakırsak sanki kaderimmiş gibi kalkıp bu kütüphaneye geldim. Ayrıca Nakano Semti’nden kalkıp Takamatsu’ya başka hiçbir bir yere uğramadan geldim. Bunu düşündükçe bana çok tuhaf geliyor.”</p>
				<p class="normal1">“Gerçekten de, Eski Yunan tiyatrosundaki senaryolar gibi.”</p>
				<p class="normal1">Artık kendimi tutamadım. “Üstelik, ben ona âşığım.”</p>
				<p class="normal1">“Saeki Hanım’a mı?”</p>
				<p class="normal1">“Evet. Sanırım öyle.”</p>
				<p class="normal1">“Sanırım?” dedi Oşima kaşlarını çatarak. “Şimdi bu ‘Sanırım Saeki Hanım’a âşığım’ anlamında mı, yoksa ‘Saeki Hanım’a sanırım âşığım’ anlamında mı?”</p>
				<p class="normal1">Yüzüm yine kızardı. “Doğru düzgün açıklayabileceğimi sanmıyorum” dedim. “Çok karmaşık. Ben kendim bile şu an bazı kısımlarını tam olarak anlayabilmiş değilim.”</p>
				<p class="normal1">“Fakat sen sanıyorsun ki Saeki Hanım’a âşıksın?”</p>
				<p class="normal1">“Evet” dedim. “Hem de sırılsıklam.”</p>
				<p class="normal1">“Sanıyorsun, ama sırılsıklam.”</p>
				<p class="normal1">Başımı evet anlamında salladım.</p>
				<p class="normal1">“Aynı zamanda, onun senin annen olması ihtimali de var.”</p>
				<p class="normal1">Başımı bir kez daha salladım.</p>
				<p class="normal1">“Sen henüz bıyıkları bile terlememiş bir genç olarak, taşıyabileceğinden fazlasını yüklenmeye çalışıyorsun.” Oşima dikkatle kahvesinden bir yudum alıp kupayı sehpasına bıraktı. “Bunu yapma demek istemiyorum. Fakat her şeyin bir sınırı vardır.”</p>
				<p class="normal1">Sesimi çıkarmadım.</p>
				<p class="normal1">Oşima parmağını şakağına koyarak, bir süre düşündü. Sonra iki elinin parmaklarını göğsü hizasında birbirine geçirdi.</p>
				<p class="normal1">“<span class="ideitalik">Sahilde Kafka</span>’nın notalarını elimden geldiğince çabuk bulmaya çalışırım. Geri kalan işleri ben yaparım. Sen odana dön istersen.”</p>
				<p class="normal1"> </p>
				<p class="normal1">Öğlen yemeği saatlerinde Oşima’nın yerine danışma bankosuna oturdum. Yağmur dinmek bilmediğinden kütüphaneye gelenler her zamankinden çok daha azdı. Oşima yemek molası dönüşünde bana notaların bir kopyasını koyduğu büyük zarfı uzattı. Bilgisayardan alınmış çıktılardı.</p>
				<p class="normal1">“Dünya çok rahat bir yer haline geldi” dedi Oşima.</p>
				<p class="normal1">“Teşekkür ederim.”</p>
				<p class="normal1">“İstersen, kahveyi ikinci kata sen götür. Gerçekten güzel kahve yapıyorsun zaten.”</p>
				<p class="normal1">Yeniden kahve yaparak tepsiye koyup ikinci kata, Saeki Hanım’ın odasına çıktım. Şeker ve krema istemiyordu. Her zamanki gibi, kapısı ardına kadar açıktı. Masasının başında bir şeyler yazıyordu. Kahvesini masanın üzerine bırakınca, kafasını kaldırıp gülümsedi. Sonra da dolmakalemini kapatıp masanın üstüne bıraktı.</p>
				<p class="normal1">“Biraz alışabildin mi buraya?”</p>
				<p class="normal1">“Biraz” dedim.</p>
				<p class="normal1">“Şimdi zamanın var mı?”</p>
				<p class="normal1">“Var, efendim.”</p>
				<p class="normal1">“Öyleyse şuraya otursana biraz.” Saeki Hanım masasının yanındaki tahta sandalyeyi işaret ediyordu. “Biraz konuşalım.”</p>
				<p class="normal1">Yıldırımlar çakmaya başlamıştı. Henüz uzaktaydılar, ama yavaş yavaş yaklaşıyorlardı sanki. Söylediği gibi o sandalyeye oturdum.</p>
				<p class="normal1">“Kaç yaşındaydın sen? On altı mı?”</p>
				<p class="normal1">“Aslında on beş yaşındayım. On beş yaşıma da geçenlerde girdim.”</p>
				<p class="normal1">“Evinden ayrılıp da gelmişsin.”</p>
				<p class="normal1">“Evet.”</p>
				<p class="normal1">“Evinden ayrılmanı gerektirecek belirli bir neden var mıydı peki?”</p>
				<p class="normal1">Başımı iki yana salladım. Ne diyebilirdim ki?</p>
				<p class="normal1">Saeki Hanım kupasını eline alıp benim yanıtımı beklerken kahvesinden bir yudum içti.</p>
				<p class="normal1">“Orada kaldıkça, bir daha asla düzelmeyecek yaralar alacağım hissine kapıldım” dedim.</p>
				<p class="normal1">“Yaralar almak?” dedi Saeki Hanım gözlerini kısarak.</p>
				<p class="normal1">“Evet” dedim.</p>
				<p class="normal1">Bir süre bekledikten sonra, “Senin yaşında bir erkek çocuğunun ‘yaralar almak’ gibi bir ifade kullanması bana nedense çok garip geldi. İlgimi çektiğini de söylemeliyim gerçi... Peki, somut olarak nasıl şeylerdi? Şu, aldığın yaralar?”</p>
				<p class="normal1">Söylenecek doğru sözcüğü aradım. Karga adlı delikanlıyı bulmaya çalıştım. Fakat hiçbir yerde değildi. Kendi başıma sözcükleri bulmaya çalıştım. Bu, zaman alıyordu. Fakat Saeki Hanım sabırla bekliyordu. Önce bir şimşek çaktı, ardından da gök gürültüsü duyuldu.</p>
				<p class="normal1">“Benim, olmam gerekenden farklı bir hale dönüşmem.”</p>
				<p class="normal1">Saeki Hanım merak dolu gözlerle bana bakıyordu. “Fakat zaman dediğimiz şey var olduğu sürece, herkes yaralar alır, herkes farklı hallere dönüşür. Er ya da geç.”</p>
				<p class="normal1">“O yaralardan kaçınamayacağım bir gün gelse bile, geri dönebileceğim bir yer lazım.”</p>
				<p class="normal1">“Geri dönebileceğin bir yer?”</p>
				<p class="normal1">“Geri dönmeye değer bir yer.”</p>
				<p class="normal1">Saeki Hanım tam karşımdan, gözlerini ayırmadan yüzüme bakıyordu.</p>
				<p class="normal1">Kızardım. Fakat bütün cesaretimi toplayarak yüzümü kaldırdım. Saeki Hanım denizci mavisi tek parça bir elbise giymişti. Herhalde mavinin farklı tonlarında tek parça elbiseleri vardı. İnce gümüş bir kolye ile siyah deri kayışlı küçük bir kol saati. Üzerindeki takılar bunlardan ibaretti. Ona baktıkça, on beş yaşındaki halini görmeye çalışıyordum. Hemen de gördüm. O kız yüreğindeki ormanın derinliklerinde, üç boyutlu resimlerdeki gibi saklanmış, sessiz sessiz uyuyordu. Fakat dikkatle bakınca görmek mümkündü. Kalbim yine kuru, tok sesler çıkarmaya başlamıştı. Birileri çekiçle kalbimin duvarına kocaman bir çiviyi ağır ağır çakıyordu sanki.</p>
				<p class="normal1">“On beş yaşına henüz girmiş olmana rağmen, bir hayli mantıklı konuşuyorsun.”</p>
				<p class="normal1">Ne diyeceğimi bilemiyordum. O yüzden sustum.</p>
				<p class="normal1">“Ben de on beş yaşımdayken özel bir dünyam olsun istemiştim” dedi Saeki Hanım gülümseyerek. “Hiç kimsenin uzanamayacağı, zaman akışının durduğu bir yer.”</p>
				<p class="normal1">“Fakat bu dünyada öyle bir yer yok.”</p>
				<p class="normal1">“Haklısın. O yüzden ben de böyle yaşıyorum işte. Yaralar almaya devam ettiğim, yüreğimin her gün biraz daha değiştiği, zamanın durup dinlenmeden akıp gittiği bir dünyada.” Zamanın akışını vurgulamak istermiş gibi bir an dudaklarını kapadı. “Fakat on beş yaşındayken, dünyanın bir yerlerinde benim aradığım gibi bir yer olduğuna inanabiliyordum. O özel dünyaya girilen kapıyı bir yerlerde bulacağıma.”</p>
				<p class="normal1">“Saeki Hanım. Kendinizi yalnız mı hissediyordunuz? On beş yaşındayken?”</p>
				<p class="normal1">“Bir anlamda, evet. Yalnızdım. Tek başına değildim, ama müthiş yalnızdım. Neden dersen, o an olduğumdan daha mutlu olabilmemin mümkün olmadığını anladığım için. Bunu çok açık olarak biliyordum. O yüzden, o andaki halimle zamanın akışının olmadığı bir yere gitmek isterdim.”</p>
				<p class="normal1">“Bense daha çabuk yaşlanmak istiyorum.”</p>
				<p class="normal1">Saeki Hanım başını biraz geri çekerek yüzüme baktı. “Sen mutlaka benden güçlüsündür, bağımsız kalma isteğin de daha sağlam. O sıralarda ben sadece gerçeklerden kaçıyor, hayal dünyasında yaşıyordum. Oysa sen, gerçeklerin karşısında dimdik durup mücadele ediyorsun. Burada çok önemli bir fark var.”</p>
				<p class="normal1">Oysa ne güçlüydüm ne de bağımsız kalma isteğim sağlamdı. Sadece istesem de istemesem de gerçekler tarafından ileriye doğru itiliyordum. Ama bir şey söylemedim.</p>
				<p class="normal1">“Sana baktıkça, çok eskiden on beş yaşında olan bir delikanlıyı anımsıyorum.”</p>
				<p class="normal1">“Bana benziyor muydu?” diye sordum.</p>
				<p class="normal1">“Sen hem daha uzun boylusun hem de daha yapılı. Fakat benziyor olabilirsin. O, yaşıtı çocuklarla anlaşamazdı, her zaman tek başına odasına kapanıp müzik dinler, kitap okurdu. Kendisine zor gelen bir şeyler söyleyeceği zaman, senin de yaptığın gibi, kaşlarının arasındaki çizgiler iyice belirginleşirdi. Sen de çok kitap okuyorsun gerçi.”</p>
				<p class="normal1">Başımı evet anlamında salladım.</p>
				<p class="normal1">Saeki Hanım saate baktı. “Kahve için teşekkürler.”</p>
				<p class="normal1">Ayağa kalkıp odanın kapısına yöneldim. Saeki Hanım siyah dolmakalemini eline alıp yavaşça kapağını açtı. Tekrar yazı yazmaya başlamak için eğildi. Pencerinin dışında çakan şimşek, bir an odayı tuhaf bir renge boyadı. Hemen ardından gök gürültüsü duyuldu. Şimşek ile gök gürültüsü arasındaki süre öncekine göre daha da kısalmıştı.</p>
				<p class="normal1">“Baksana Tamura” diye seslendi Saeki Hanım. “Bir an aklıma geldi de, eskiden yıldırımla ilgili bir kitap yazmıştım.”</p>
				<p class="normal1">Bir şey söylemedim. Yıldırım hakkında kitap?</p>
				<p class="normal1">“Tüm Japonya’yı dolaşarak yıldırım çarptığı halde hayatta kalan insanları bulup röportajlar yaptım. Yıllar sürdü. Çok fazla röportaj toplanmış oldu. Hepsi de çok ilginç öykülerdi. Küçük bir yayınevi bastı, ama kitap pek fazla satılmadı. Kitap bu röportajlardan bir sonuca varmıyordu. Kimse de bir sonucu olmayan kitapları okumak istemedi herhalde. Oysa bana, bir sonuca varmaması çok doğal gelmişti.”</p>
				<p class="normal1">Küçük bir balyoz kafamın içindeki çekmecelerden birini dövmeye başlamıştı. Hem de ısrarlı bir şekilde. Sanırım, çok önemli bir şeyi anımsamak üzereydim. Fakat anımsamak üzere olduğum şeyin ne olduğunu bilmiyordum. Saeki Hanım yeniden yazı yazmaya koyuldu, ben de şansıma küsüp odadan çıktım.</p>
				<p class="normal1"> </p>
				<p class="normal1">Şiddetli yağmur ve şimşekler bir saat kadar sürdü. Öyle şiddetli yıldırımlar çakıyordu ki kütüphanenin tüm camlarını parçalayıp tuzla buz edeceğinden korktum. Her şimşek çakışında, ikinci kata çıkan merdivenin sahanlığındaki pencere vitraylarından geçen ışık, eski bir serap gibi renklere dönüşerek duvara vuruyordu. Fakat saat iki olduğunda yağmur dinmiş, sanki gökyüzünde sulh ilan edilmiş gibi bulutların arasından sarı güneş ışıkları yüzünü göstermeye başlamıştı. O yumuşak güneş ışıkları altında da olsa, çatıdan süzülüp yere düşen damlaların sesi devam ediyordu. Nihayet akşam saatleri gelince, kütüphaneyi kapatma hazırlıklarına giriştim. Saeki Hanım, Oşima ve bana selam vererek çıktı. Yine VW Golf’ünün motor sesi duyuldu. Onun şoför koltuğuna oturmuş, kontak anahtarını çevirirkenki halini hayalimde canlandırmaya çalıştım. Oşima’ya geri kalan işleri tek başıma halledebileceğimi söyledim. Oşima da bir opera aryası mırıldanarak lavaboda ellerini yıkayıp kütüphaneden ayrıldı. Mazda Roadstar’ın motor sesi geldi, giderek azaldı ve sonra da kayboldu. Artık kütüphane yalnızca bana aitti. Her zamankinden daha derin bir sessizlik çökmüştü.</p>
				<p class="normal1">Odama dönüp Oşima’nın çıktısını aldığı <span class="ideitalik">Sahilde Kafka</span>’nın notalarına baktım. Düşündüğüm gibi, akortların büyük kısmı çok sadeydi. Köprü kısmında ise kafa karıştırıcı iki akort vardı. Okuma salonuna dönerek duvar piyanosunun önüne oturup o notalara bastım. Parmaklarımı o notalara göre hareket ettirmek çok zordu. Birkaç kez alıştırma yapıp bilek kaslarımı iyice zorlamak pahasına da olsa o notaları çalmayı başardım. Başlangıçta, notaların hepsi farklı çıkıyor gibi gelmişti bana. Belki de sadece yanlış çıktı alınmıştı ya da piyanonun akordu da bozuk olabilirdi. Fakat o iki akordu dönüşümlü olarak birçok kez dinleyince, nihayet <span class="ideitalik">Sahilde Kafka</span> bestesinin can alıcı noktalarının o iki akort olduğuna ikna oldum. O iki akort sayesinde <span class="ideitalik">Sahilde Kafka</span> sıradan pop şarkılarından farklı bir derinlik kazanıyordu. Fakat acaba Saeki Hanım böylesine farklı akortları nasıl yapabilmişti?</p>
				<p class="normal1">Kendi odama dönerek elektrikli çaydanlıkta su kaynattım, çay yapıp içmeye başladım. Sonra ardiyeden getirdiğim eski plakları sırasıyla pikabın kasnağına yerleştirmeye başladım. Bob Dylan’dan <span class="ideitalik">Blonde on Blonde</span>, Beatles’tan <span class="ideitalik">White Album</span>, Otis Redding’den <span class="ideitalik">Dock of the Bay</span>, Stan Getz’den <span class="ideitalik">Getz/Gilberto</span>... Hepsi 1960’ların moda şarkılarıydı. Bu odada kalan delikanlı, –mutlaka yanında da Saeki Hanım– benim yaptığım gibi plakları pikabın kasnağına yerleştirerek, iğneyi üzerine indirmiş ve kendisini hoparlörlerden gelen müziğe bırakmıştı. O müzik yalnızca beni değil, odanın tamamını kucaklayıp başka bir zamana götürüyor gibiydi. Benim henüz doğmadığım bir dünyaya. O müzikleri dinleyerek, öğlenleyin ikinci kattaki çalışma odasında Saeki Hanım’la yaptığım konuşmayı, kafamın içinde olabildiğince gerçeğine yakın bir şekilde canlandırmaya çalıştım.</p>
				<p class="normal1">“Fakat on beş yaşındayken, dünyanın bir yerlerinde benim aradığım gibi bir yer olduğuna inanabiliyordum. O özel dünyaya girilen kapıyı bir yerlerde bulacağıma.”</p>
				<p class="normal1">Sesini kulaklarımda hissedebiliyordum. Bir şey yine kafamın içindeki kapıya ısrarla vurmaya devam ediyordu.</p>
				<p class="normal1">“Giriş kapısı?”</p>
				<p class="normal1"><span class="ideitalik">Getz/Gilberto</span> çalarken pikabın iğnesini kaldırdım. Sonra, Sahilde Kafka single plağını çıkarıp kasnağa yerleştirdim. İğneyi başlangıç noktasına koydum. Şarkı başladı: </p>
				<p class="indentmetin"> </p>
				<p class="indentmetin">İnce narin parmaklar</p>
				<p class="indentmetin">Giriş taşını arar</p>
				<p class="indentmetin">Dalgalanır keten eteği</p>
				<p class="indentmetin">Sahilde Kafka’ya bakar</p>
				<p class="indentmetin"> </p>
				<p class="normal1">“Geceleri odama gelen kız giriş taşını bulabilmiştir herhalde” diye geçirdim aklımdan. O kız on beş yaşındaki haliyle başka bir dünyada kalmıştı ve geceleri oradan odama geliyordu. Üzerinde uçuk mavi tek parça elbisesiyle, <span class="ideitalik">Sahilde Kafka</span>’ya bakmaya.</p>
				<p class="normal1">Derken, ortada hiçbir neden olmadığı halde, aklıma geliverdi: Babama bir zamanlar yıldırım çarpmıştı. Doğrudan kendisinden dinlememiştim. Bir dergideki röportajında gözüme ilişmişti. Babam henüz güzel sanatlar fakültesinde öğrenciyken, golf sahasında part time taşıyıcı olarak çalışıyormuş. Bir temmuz öğleden sonrasında, müşterinin ardı sıra parkurda dolaşırken aniden hava kararmış ve şimşekler eşliğinde bir yağmur başlamış. Yağmurdan korunmak için altına girdiği ağaca da yıldırım düşmüş. Koskoca ağaç ortadan ikiye yarılmış, yanındaki golf oyuncusu ölmüş. Babamsa yıldırımın düşmesinden hemen önce içine doğan bir hisle ağacın altından dışarı fırladığından kurtulabilmiş. Hafif yanıklar olmuş, saçları yanmış, yıldırımın etkisiyle havaya fırladığından düşerken yüzünü bir kayaya çarpıp bayılmış. Öykü böyleydi. O zamandan kalan yara izi hâlâ alnında duruyordu. İşte bu öykü, Saeki Hanım’ın odasından çıkmak üzereyken aklıma gelecekmiş gibi olan şeydi. Babamın, faal bir heykeltıraş olarak çalışmaya başlaması da o kazanın yaralarının iyileşmesinden sonraya denk geliyordu.</p>
				<p class="normal1">Belki de, Saeki Hanım üzerlerine yıldırım düşen insanlar hakkında kitap yazmak için malzeme toplarken babamla karşılaşmış olabilirdi. Böyle bir olasılık vardı. Üzerine yıldırım düştüğü halde hayatta kalan çok fazla insan yoktu herhalde.</p>
				<p class="normal1">Soluk alışverişlerimi düzenleyerek, gecenin ilerlemesini beklemeye başladım. Bulutlar tamamen ikiye ayrıldı, ay ışığı bahçedeki ağaçlara vurmaya başladı. Haddinden fazla ortak noktamız vardı. Birçok farklı şey, hızla tek bir noktada toplanmaya başlamıştı.</p>
				</body>
</html>