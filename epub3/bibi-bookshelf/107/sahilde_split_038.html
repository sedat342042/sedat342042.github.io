<html xmlns="http://www.w3.org/1999/xhtml">
	<head>
		
		<title>sahilde</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="kitapickapak2" id="calibre_toc_37"><br class="calibre3"/>36</h1><br class="chapter"/><br class="chapter"/><br class="chapter"/>
				<p class="normal1">Pansiyona döndüğünde, tahmin ettiği gibi Nakata hâlâ uyuyordu. Başucuna bıraktığı ekmek ve portakal suyu poşetine de dokunulmamıştı. Yaşlı adam, yattığı yönü bile değiştirmemişti. Herhalde bir kez bile uyanmamıştı. Hoşino geçen saati hesapladı. Dün öğleden sonra ikide yattığına göre tamı tamına otuz saattir uyuyordu. Genç adam hangi günde olduklarını çıkaramadı. Son birkaç gündür, gün kavramı anlamını yitirmişti sanki. Çantasından ajandasını çıkararak kontrol etti. Kobe’den otobüse binip Tokuşima’ya vardıkları gün cumartesiydi ve Nakata pazartesi gününe kadar uyumuştu. Sonra, pazartesi günü Tokuşima’dan Takamatsu’ya gelmişler, perşembe günü taş ve yıldırım tantanası sonrasında Nakata yine yatmıştı. Aradan bir gece geçtiğine göre... Günlerden cuma olmalıydı. Fakat bu şekilde hesaplayınca, Nakata Şikoku’ya sanki yalnızca uyumak için gelmişti.</p>
				<p class="normal1">Genç adam önceki akşam yaptığı gibi, banyoya girdi, çıkınca bir süre televizyon izledi, sonra da yatağına girdi. Nakata o sırada da huzur içinde uyumaya devam ediyordu. “Neyse, her şey olacağına varır” dedi genç adam kendi kendine. “Uyumak istiyorsa, bırakayım uyusun. Olmadık şeylere kafa yormanın âlemi yok.” Sonra o da uykuya daldı. Saat on buçuktu.</p>
				<p class="normal1">Sabah beşte çantasında bıraktığı cep telefonu çalmaya başladı. Hoşino hemen uyanıp telefonu eline aldı. Nakata yandaki yatakta hâlâ uyuyordu.</p>
				<p class="normal1">“Alo?”</p>
				<p class="normal1">“Hoşinocuğum” dedi bir erkek sesi.</p>
				<p class="normal1">“Albay Sanders?” dedi genç adam.</p>
				<p class="normal1">“Evet, ta kendisi. Nasılsın?”</p>
				<p class="normal1">“İyi olmasına iyiyim de...” dedi genç adam. “Amca, sen bu numaraya nasıl ulaştın? Sana telefon numaramı verdiğimi sanmıyorum. Üstelik son birkaç gündür cep telefonumu hep kapalı tutuyordum. İşyerinden ararlarsa sıkıntı yaratır diye. Nasıl oldu da telefonu çaldırabildin? Çok tuhaf. Hatta mantıksız.”</p>
				<p class="normal1">“Sana söylemedim mi Hoşinocuğum? Ben Tanrı değilim, Buda değilim, insan da değilim, demedim mi? Ben özel bir şeyim. Bir kavramım. O yüzden Hoşinocuğum, senin kapalı cep telefonunu çaldırmak benim için çocuk oyuncağı. Kapalı olması hiçbir şekilde engel değil. Artık böyle şeyler seni şaşırtmasın. Gerçi, doğrudan yanınıza da gelebilirdim Hoşinocuğum, ama gözlerini açıp da başucunda benim oturduğumu görecek olsan, küçükdilini yutardın herhalde.”</p>
				<p class="normal1">“Eh, şaşırırdım elbette.”</p>
				<p class="normal1">“İşte o yüzden cep telefonundan aradım. Görgü kurallarını ben de biliyorum az çok.”</p>
				<p class="normal1">“Düşünceli davrandığın için sağol” dedi genç adam. “Peki amca, bu taşı ne yapacağız şimdi? Nakata Amca’yla birlikte taşı tersyüz edip bilmem nerenin girişini açtık. Müthiş yıldırımlar çakıyordu, taş da ölü gibi ağırlaşmıştı. Haa, sana daha Nakata Amca’dan söz etmemiştim değil mi? Nakata Amca, şu anda birlikte seyahat ettiğim bir amca...”</p>
				<p class="normal1">“Nakata’yı biliyorum” dedi Albay Sanders. “ Açıklama yapmana gerek yok.”</p>
				<p class="normal1">“Nereden biliyorsun?” dedi Hoşino. “Neyse. İşte o Nakata Amca, sanki kış uykusuna yatmış gibi bu aralar uyuyup duruyor. Taş hâlâ burada. Artık götürüp yerine bıraksak daha iyi olacak galiba. Kimseye sormadan çıkardık oradan. Çarpılmayalım sonra.”</p>
				<p class="normal1">“Yahu, sen ne laf anlamaz adamsın?! Kaç kez söyleyeceğim sana?!” dedi Albay Sanders. “Taş bir süre daha sende kalsın. İkiniz girişi açtınız. Bir kez açılırsa, kapatılması da gerekir. Kapattıktan sonra yerine koyarsın. Henüz geri bırakmanın zamanı gelmedi. Anladın mı? Okey?”</p>
				<p class="normal1">“Okkey” dedi genç adam. “Açtığın şeyi kapatacaksın. Yerinden aldığın şeyi yerine aynı şekilde bırakacaksın. Tamam tamam, anlaşıldı. Öyle yaparım. Yahu, amca, ben artık olmadık şeyleri düşünmeyi bıraktım. Hiçbir şey anlamıyorum ama, dediğin gibi yaparım. Dün akşam, çok iyi anladım. Anlamı olmayan şeylerde anlam aramaya kalkmanın zamanımı boşa harcamak olacağını.”</p>
				<p class="normal1">“Bilgece bir sonuç. ‘Haddinden uzun düşünmek, hiç düşünmemiş olmaktan farksızdır’ derler.”</p>
				<p class="normal1">“Güzel lafmış.”</p>
				<p class="normal1">“Kapsamlı bir laftır.”</p>
				<p class="normal1">“ ‘Şu köşe yaz köşesi, şu köşe kış köşesi, ortada su şişesi’ de derler.”</p>
				<p class="normal1">“Bu da ne şimdi?”</p>
				<p class="normal1">“Hızlı söylemek gerekiyor. Benim icadım.”</p>
				<p class="normal1">“Peki, şu an o lafı söylemeni gerektiren bir durum mu var?”</p>
				<p class="normal1">“Yok. Öylesine içimden geldi yalnızca.”</p>
				<p class="normal1">“Hoşinocuğum, çok rica ediyorum, bu zevzekliklerinden vazgeç artık. Boş yere kafamı karıştırma. Belirli bir yönü olmayan anlamsızlıklar karşısında zayıfımdır biraz.”</p>
				<p class="normal1">“Kusura bakma” dedi genç adam. “İyi de, amca, benle bir işin mi var? Herhalde bir şey söyleyeceksin ki böyle sabahın köründe telefon ettin. Değil mi?”</p>
				<p class="normal1">“Haa, evet. Unutuyordum az kalsın” dedi Albay Sanders. “Esas önemli olan konuyu konuşmamız gerek. Bak, Hoşino, hemen şimdi o pansiyondan ayrılın. Zamanımız yok, kahvaltı etmeyin. Nakata’yı hemen uyandır. Oradan çıkıp bir taksiye atlayın. Taksiyi pansiyondan çağırmayın. Caddeye çıkıp yoldan geçen taksilerden birine binin. Sonra da şimdi yazdıracağım adresi şoföre söylersiniz, o sizi götürür. Kâğıt kalem var mı yanında?”</p>
				<p class="normal1">“Evet, var” diyen genç adam, çantasından ajandasını ve tükenmezkalemini çıkardı. “Süpürge faraş hazır.”</p>
				<p class="normal1">“Bırak şu zevzeklikleri dedim ya sana!” dedi Albay Sanders öfkeli bir ses tonuyla. “Ben ciddiyim. Kaybedecek tek bir saniyemiz bile yok.”</p>
				<p class="normal1">“Tamam tamam. Ajandamı ve tükenmezkalemimi çıkardım.”</p>
				<p class="normal1">Albay Sanders’ın söylediğini not eden genç adam, teyit etmek için seslice okudu. “XX Semti 3. Mahallesi 16-15, Takamatsu Park Apartmanı No: 308. Adres tamam değil mi?”</p>
				<p class="normal1">“Tamam” dedi Albay Sanders. “Kapının önünde siyah bir şemsiye kutusu var, kapının anahtarı o kutunun altında. Onunla kapıyı açıp içeri girin. Orada istediğiniz kadar kalabilirsiniz. Bir süre dışarı çıkmanıza gerek kalmasın diye, ihtiyacınız olabilecek her şeyi hazırlattım.”</p>
				<p class="normal1">“Daire senin mi amca?”</p>
				<p class="normal1">“Evet. Daire benim. Yani benim dediysem kiraladım. O yüzden dilediğiniz gibi kalın orada. Sizin için ayırdım.”</p>
				<p class="normal1">“Amca, baksana” dedi genç adam.</p>
				<p class="normal1">“Söyle.”</p>
				<p class="normal1">“Şimdi sen Tanrı değilsin, Buda değilsin, insan da değilsin. Aslında şekli olmayan bir şeysin. Yanlış mı anlamışım?”</p>
				<p class="normal1">“Hayır, doğru.”</p>
				<p class="normal1">“Bu dünyadan da değilsin.”</p>
				<p class="normal1">“Aynen öyle.”</p>
				<p class="normal1">“Madem öyle, nasıl oluyor da bir apartman dairesi kiralayabiliyorsun? Değil mi amca? Sen insan olmadığına göre ne kütük kaydın, ne vatandaşlık numaran, ne de gelir beyan edebileceğin bir şeyin vardır. Mührün de yoktur, mühür kaydın da. Eee? Bunlar olmazsa da apartman dairesi kiralayamazsın. Sakın bir dolap çevirmiş olmayasın? Ne bileyim, ağaç yaprağını mühür kayıt belgesine döndürüp de, emlakçiyi uyutmak gibi yani. Daha fazla belaya bulaşmak istemiyorum.”</p>
				<p class="normal1">“Anlamamakta neden ısrar ediyorsun?” dedi Albay Sanders dilini şaklatarak. “Amma ahmak bir adamsın. Yoksa, kafanın içinde beyin yerine sümük mü taşıyorsun? Gerzek! Yapraktan mühür kaydı ne? Üçkâğıtçı, madrabaz değilim ben! Ben bir kavramım. Kavram ve madrabaz arasında dağlar kadar fark vardır. Şu ettiğin lafa bak! Benim kalkıp da emlakçiye gideceğimi, o anlattığın ıvır zıvır bir sürü işlemi yapacağımı mı sanıyorsun? ‘Efendim, şu kirayı biraz daha aşağı çekmek mümkün mü?’ diye dilenir miyim? O tür dünyevi işlerimi sekreterim halleder. Gereken bütün belgeleri de o hazırlar. Normal olan da bu zaten.”</p>
				<p class="normal1">“Yapma yahu?! Demek bir sekreterin bile var.”</p>
				<p class="normal1">“Tuhaf olan ne? Sen beni ne sandın? Alay etmenin de bir sınırı var. Meşgul biriyim ben. Bir sekreterim olmasının neresi tuhaf?”</p>
				<p class="normal1">“Tamam anlaşıldı. Heyecan yapma hemen. Biraz kızdırayım demiştim sadece. O bir yana da amca, neden burayı apar topar terk etmemiz gerekiyor ki? Oturup bari bir kahvaltı etsek. Karnım çok acıktı. Zaten Nakata Amca da horul horul uyuyor, öyle kolay kolay uyanacağını hiç sanmam...”</p>
				<p class="normal1">“Bak Hoşino, bu bir şaka değil. Polis canla başla ikinizi arıyor. Herifler bugün sabah ilk iş olarak şehirdeki tüm otel ve pansiyonları didik didik edecekler. Nakata ile senin eşkalin çoktan belirlenmiş durumda. Oraya bakacak olurlarsa, armut gibi kalırsınız ortada. Ne de olsa, ikiniz bir araya gelince dış görünüş olarak kendinizi hemen ele verecek haldesiniz. Şu an kaybedecek bir saniyemiz bile yok ve...”</p>
				<p class="normal1">“Polis mi dedin?” dedi Hoşino sesini yükselterek. “Bırak şimdi, amca. Ben hiçbir şey yapmadım ki?! Evet, lise yıllarımda birkaç kez motosiklet arakladığım olmuştu, ama ona da yalnızca kendim bindim, eğlence olsun diye. Satmaya kalkmadım. Bir süre bindikten sonra geri verdim hep. Ondan sonra da hiçbir suça bulaşmadım. Haa, geçen gün tapınaktan şu taşı çıkardım o kadar. Onu da sen söyledin diye...”</p>
				<p class="normal1">“Taşla alakası yok” diye kestirip attı Albay Sanders. “Yahu, aklından çıkar artık şu taş meselesini! Polisin taştan haberi yok, bilseler bile ilgilerini hiç çekmez. En azından böyle bir şey için, sabahın köründe kalkıp da tüm otel ve pansiyonları aramaya girişmezler. Mesele çok daha büyük.”</p>
				<p class="normal1">“Çok daha mı büyük?”</p>
				<p class="normal1">“O mesele yüzünden, polis Nakata’nın peşinde.”</p>
				<p class="normal1">“Tamam da amca, anlayamıyorum. Nakata, sanki bu dünyadaki suçtan en uzak adam gibi duruyor. Büyük mesele dediğin ne ki? Nasıl bir suç işlenmiş? Nakata Amca’yla alakası ne?”</p>
				<p class="normal1">“Şu an telefonda anlatacak kadar zamanım yok. Önemli olan, senin Nakata’yı uyandırıp birlikte kaçmak zorunda olman. Her şey sana bağlı. Anladın mı?”</p>
				<p class="normal1">“Anlamadım” dedi Hoşino elinde telefon, başını iki yana sallayarak. “Hem de hiç anlamadım. O dediğini yaparsam, ben de suç ortağı olmaz mıyım?”</p>
				<p class="normal1">“Suç ortaklığıyla suçlanmazsın, ama soruşturma geçirirsin. Fakat zamanımız yok, Hoşinocuğum. İşin zor kısmını düşünme sen. Şimdi itiraz etmeden dediğimi yap yeter.”</p>
				<p class="normal1">“Hop hop amca, dur bakalım. Sana öyle gelmemiş olabilir, ama polisleri pek sevmem. O tipler mafyadan, ordudan daha kötüdür. Pis adamlardır, boş yere hava atıp dururlar. Zayıfları taciz etmekten zevk alırlar. Lisedeyken olsun, kamyon şoförlüğüne başladıktan sonra olsun o tiplerin birçok kötülüğünü gördüm. O yüzden, polisi karşıma almak istemem. Yenmeme imkân yok, bir de çok yılışık olurlar. Anlıyor musun? Neden şimdi böyle bir olaya bulaşayım? Zaten...”</p>
				<p class="normal1">Telefon kesildi.</p>
				<p class="normal1">“Off ya!” dedi genç adam. Derin bir nefes alarak cep telefonunu çantasına tıkıştırdı. Sonra da Nakata’yı uyandırmak için uğraşmaya başladı.</p>
				<p class="normal1">“Nakata Amca! Amca kalk, yangın var! Sel bastı! Deprem oluyor! Devrim patladı! Godzilla geliyor! Kalk! Haydi, ne olur kalk!”</p>
				<p class="normal1">Nakata’nın gözlerini açması bir hayli zaman aldı. “Az önce kesimi hallettim. Artanını sobada yaktım. Hayır, kediler banyoya girmez. Banyoya giren benim” dedi Nakata. Başka bir zamanda, başka bir dünyada gibiydi. Genç adam Nakata’yı omuzlarından tutarak sarsıp burnunu tıkadı, kulaklarını çekti. Nihayet Nakata kendini toparladı.</p>
				<p class="normal1">“Oo! Hoşino, sen misin?!”</p>
				<p class="normal1">“Evet benim” dedi genç adam. “Uyandırdım, kusura bakma.”</p>
				<p class="normal1">“Hayır, önemli değil. Zaten benim de uyanmam gerekiyordu artık. Aldırmayın siz. Ateşi yaktım zaten.”</p>
				<p class="normal1">“Ne güzel. Fakat biraz sorunumuz var, buradan bir an önce ayrılmamız lazım.”</p>
				<p class="normal1">“Johnnie Walker yüzünden mi?”</p>
				<p class="normal1">“İşin ayrıntılarını ben de bilmiyorum. Bir kaynaktan özel olarak haber aldım. Burayı terk etmemiz için. Polis bizi arıyormuş.”</p>
				<p class="normal1">“Demek öyle.”</p>
				<p class="normal1">“Evet. Fakat o Johnnie Walker ile senin aranda ne geçti ki?”</p>
				<p class="normal1">“Aa? O meseleyi size anlatmamış mıydım?”</p>
				<p class="normal1">“Hayır, anlatmadın.”</p>
				<p class="normal1">“Anlattım gibi kalmış aklımda.”</p>
				<p class="normal1">“Hayır, önemli kısımlarını anlatmadın.”</p>
				<p class="normal1">“Doğruyu söylemek gerekirse, ben Johnnie Walker’ı öldürdüm.”</p>
				<p class="normal1">“Cidden mi?”</p>
				<p class="normal1">“Evet, ciddi ciddi öldürdüm.”</p>
				<p class="normal1">“Off ya!” dedi genç adam.</p>
				<p class="normal1"> </p>
				<p class="normal1">Genç adam eşyalarını çantasına tıkıştırıp taşı yeniden bohçaladı. Taş yine ilk baştaki ağırlığındaydı. Hafif değildi ama yerinden kalkmayacak kadar ağır da değildi. Nakata da kendi eşyalarını çantasına yerleştirdi. Genç adam resepsiyona giderek, acele bir işleri çıktığını, ayrılmaları gerektiğini söyledi. Parayı önceden ödediği için hesabı kapatması pek fazla zamanını almadı. Nakata biraz yalpalıyordu, ama yine de yürüyebiliyordu.</p>
				<p class="normal1">“Bendeniz Nakata ne kadar uyudum acaba?”</p>
				<p class="normal1">“Hmm” dedi genç adam, kafasının içinden hesap yaparken. “Aşağı yukarı kırk saat.”</p>
				<p class="normal1">“Kendimi çok iyi uyumuş gibi hissediyorum.”</p>
				<p class="normal1">“Eh, orası öyledir elbette. Kendini çok iyi uyumuş gibi hissetmezsen, uykunun raconu bozulur. Neyse. Amca, karnın aç mı?”</p>
				<p class="normal1">“Sanırım çok açım.”</p>
				<p class="normal1">“Biraz daha sabredebilir misin? Önce, buradan bir an önce uzaklaşmalıyız. Yemek işi sonraya kalacak.”</p>
				<p class="normal1">“Anladım. Bendeniz Nakata sabrederim.”</p>
				<p class="normal1">Hoşino, kolundan tutarak Nakata’ya destek oldu. Ana caddeye çıkıp geçen bir taksiyi durdurdu. Sonra, Albay Sanders’ın yazdırdığı adresi şoföre gösterdi. Şoför adresi biliyordu, oraya ulaşmaları yirmi beş dakika sürdü. Araba şehir merkezinden uzaklaşıp devlet karayolu üzerinden banliyölerden birine girdi. O güne kadar kaldıkları istasyon yakınlarındaki pansiyondan farklı olarak, şık ve sakin bir çevreye gelmişlerdi.</p>
				<p class="normal1">Adresteki yer, sık karşılaşılan türden, beş katlı şirin bir apartmandı. Takamatsu Park Apartmanı levhası asılıydı, ama boş bir alanın ortasındaydı, çevrede park falan da yoktu. İki adam asansörle üçüncü kata çıktı. Hoşino şemsiye kutusunun altındaki anahtarı buldu. Daire, iki oda bir salon tarzındaydı. İki oda, salon, salona açılan bir mutfak. Banyosu da temizdi. Aslında her şey tertemiz ve yeniydi. Mobilyalar hiç kullanılmamış gibiydi. Büyük ekran bir televizyon, küçük bir müzikçalar vardı. Koltuk takımı. İki odada birer yatak. Yataklar hemen girip yatmaya hazırdı. Mutfakta yeterince araç gereç, raflarında da lazım olacak her tür kap kacak vardı. Duvarlarda resimler asılıydı. O haliyle daire, apartmanı yapan şirketin model dairesi gibi duruyordu.</p>
				<p class="normal1">“Hiç fena değilmiş” dedi Hoşino. “Pek özgün bir tarafı yok ama en azından temiz.”</p>
				<p class="normal1">“Temiz bir yer” dedi Nakata.</p>
				<p class="normal1">Büyük mat beyaz buzdolabı yiyecek doluydu. Nakata bir şeyler mırıldanarak yiyecekleri tek tek incelediyse de, sonunda yalnızca yumurta, biber ve tereyağ çıkardı. Biberi yıkayıp ince ince doğrayarak kızarttı. Sonra yumurtaları bir çanağın içine kırıp yemek çubuklarıyla karıştırdı. Uygun, irice bir tava alıp alışkın el hareketleriyle biberli omlet hazırladı. Tost ekmekleri kızartarak iki kişilik bir kahvaltı sofrası hazırladı. Su kaynatıp çay da yaptı.</p>
				<p class="normal1">“Bu işlerden anlıyorsun” dedi Hoşino. “Harika!”</p>
				<p class="normal1">“Hep tek başıma yaşadım, böyle şeylere alışkınım.”</p>
				<p class="normal1">“Ben de tek başıma yaşıyorum, ama yemek yapmaktan hiç anlamam.”</p>
				<p class="normal1">“Bendeniz Nakata genelde çok boş kalıyorum, başka yapacak işim de olmuyor.”</p>
				<p class="normal1">İki adam, ekmek ve omletlerini yediler. Ancak, karınları doymayınca, Nakata jambon ve öğütülmüş ton balığı kızartması hazırladı. Sonra iki tost ekmeği daha kızartarak masaya getirdi. Böylece, karınları biraz doydu.</p>
				<p class="normal1">İki adam çaylarını tazeleyerek koltuklara oturdular.</p>
				<p class="normal1">“Nerede kalmıştık?” dedi Hoşino. “Amca, sen adamın birini öldürmüşsün.”</p>
				<p class="normal1">“Evet. Bendeniz Nakata adam öldürdüm” dedi Nakata. Sonra da Johnnie Walker’ı bıçaklayarak öldürmesiyle ilgili her şeyi anlattı.</p>
				<p class="normal1">“Vay canına!” dedi Hoşino Nakata sözlerini tamamladığında. “Bilimkurgu gibi aynı. Fakat sen bu öyküyü nasıl anlatırsan anlat, polis söylediklerine inanmayacaktır. Ben bile, seni biraz tanıdığım için inanıyorum, ama seni tanımadan önce olsa güler geçerdim.”</p>
				<p class="normal1">“Ben bile bir türlü anlayamıyorum.”</p>
				<p class="normal1">“Fakat neticesinde bir adam öldürülmüş ve cinayet söz konusu olunca, iş bilimkurgu olmaktan çıkar. Polis ciddi ciddi olayı araştırıyor, hem de senin peşindeler. Şikoku’ya kadar da gelmişler.”</p>
				<p class="normal1">“Başına dert oldum Hoşino Bey.”</p>
				<p class="normal1">“Teslim olmayı düşünüyor musun peki?”</p>
				<p class="normal1">“Hayır, düşünmüyorum” dedi Nakata ondan beklenmeyecek ölçüde kararlılıkla. “İlk başta düşünmüştüm, ama şimdi vazgeçtim. Çünkü bendeniz Nakata yapmam gereken başka bir iş var. Eğer şimdi gidip polise teslim olursam o işi yapamam. Öyle olunca da, kalkıp Şikoku’ya kadar gelmiş olmamın hiçbir anlamı kalmaz.”</p>
				<p class="normal1">“Açılan girişin kapatılması gerek.”</p>
				<p class="normal1">“Evet, Hoşino Bey. Haklısınız. Açılan şeyin kapatılması da gerekir. Ondan sonra ben de normal Nakata halime dönebilirim. Fakat ondan önce de yapmam gereken işler var.”</p>
				<p class="normal1">“Albay Sanders yardım ediyor bize” dedi genç adam. “Taşın yerini gösteren de oydu, buraya kaçmamızı sağlayan da. Acaba tüm bunları neden yapıyor? Albay Sanders ile Johnnie Walker arasında bir bağ mı var acaba?”</p>
				<p class="normal1">Fakat genç adam düşündükçe kafası iyiden iyiye karışıyordu. Mantıksız işlerde mantıklı bir yan aramanın boşuna olacağını artık öğrenmişti.</p>
				<p class="normal1">“Haddinden uzun düşünmek, hiç düşünmemiş olmaktan farksızmış demek ki” dedi genç adam kollarını göğsünde kavuşturarak.</p>
				<p class="normal1">“Hoşino Bey” dedi Nakata.</p>
				<p class="normal1">“Söyle.”</p>
				<p class="normal1">“Deniz kokusu geliyor.”</p>
				<p class="normal1">Genç adam kalkıp kapıyı açarak dar balkona çıkıp burnuyla havayı kokladı. Ama deniz kokusu gelmiyordu. Yalnızca uzaklarda büyükçe bir çam korusu vardı. Çam korusunun yukarısında ise beyaz yaz bulutları kümeleşmişti.</p>
				<p class="normal1">“Deniz kokusu alamadım ben” dedi genç adam.</p>
				<p class="normal1">Nakata yanına kadar gelip burnunu sincap gibi oynatarak havayı kokladı. “Deniz kokusu geliyor. Orada deniz var” dedi parmağını çam korusu yönünde uzatarak.</p>
				<p class="normal1">“Hmm. Burnun iyi koku alıyor öyleyse” dedi genç adam. “Sık sık sinüzit olurum, burnum pek koku almaz.”</p>
				<p class="normal1">“Hoşino Bey, denize kadar yürüyelim mi?”</p>
				<p class="normal1">Genç adam bir süre düşündü. Eh, denize kadar yürümelerinin bir sakıncası olmazdı herhalde. “Olur, gidelim haydi” dedi.</p>
				<p class="normal1">“Ondan önce, bendeniz Nakata kakamı yapmalıyım. Olur mu?”</p>
				<p class="normal1">“Acelemiz yok, sen keyfine bak.”</p>
				<p class="normal1">Nakata tuvaletteyken genç adam daireyi dolaşıp her şeyi tek tek inceledi. Albay Sanders’ın söylediği gibi, yaşamak için gerekli her şey vardı. Banyoda tıraş kremi, yeni diş fırçalarından kulak temizleme pamuğuna, yarabandından tırnak makasına kadar temel malzemelerin tamamı vardı. Ütü ve ütü masası da.</p>
				<p class="normal1">“Ne de olsa bu işlerin tamamını sekreterine yaptırmıştır. Tek bir eksik bile yok” dedi genç adam kendi kendine.</p>
				<p class="normal1">Elbise dolabında yedek iç çamaşırı ve giysiler bile vardı. Hawaii tişört yoktu, ama normal kareli gömlekler polo yaka tişörtler vardı. Hepsi Tommy Hilfigers markaydı ve yeniydi. “Albay Sanders da düşünceli bir adam mıdır, kaba herifin teki midir anlayamadım gitti” diye söylendi genç adam. “Benim Hawaii gömlek tutkunu olduğumu bir bakışta anlayabilirdi halbuki. Ne de olsa, kış ortasında bile Hawaii gömlekle dolaşan bir adamım. Madem bu kadar hazırlık yapıyorsun, bir tane de Hawaii gömlek koy bari.”</p>
				<p class="normal1">Fakat üzerindeki Hawaii gömleği ter kokmaya başlamıştı. Genç adam şansına küsüp polo tişörtlerden birini kafasından geçirerek giydi. Bedeni üzerine tam oturmuştu.</p>
				<p class="normal1"> </p>
				<p class="normal1">İki adam sahile kadar yürüdüler. Çam korusundan geçip mendireği aşarak kumsala indiler. Setouçi İçdenizi’nin sakin bir zamanına denk gelmişlerdi. İki adam kumsalda yan yana oturarak uzunca bir süre tek kelime etmediler. Küçük dalgaların, bir çarşaf gibi yükselip sonra da hafif bir ses çıkararak dağılışını izlediler. Denizin açıklarında küçük bir ada vardı. İkisi de, deniz manzarasına pek alışık olmadıklarından bakmaya doyamıyorlardı.</p>
				<p class="normal1">“Hoşino Bey” dedi Nakata.</p>
				<p class="normal1">“Söyle.”</p>
				<p class="normal1">“Deniz iyi bir şey.”</p>
				<p class="normal1">“Haklısın. Baktıkça insana huzur veriyor.”</p>
				<p class="normal1">“Neden denize baktıkça insanın içi huzurla doluyor acaba?”</p>
				<p class="normal1">“Herhalde geniş olduğu ve üzerinde başka bir şey olmadığı içindir” dedi genç adam parmağıyla denizin açıklarını işaret ederek. “Yani, şurada 7 Eleven marketi, şurada Seiyu benzin istasyonu, şurada paçinkocu, şurada Yoşikava rehin mağazası tabelası olsa o kadar huzurlu bir yer olmaktan çıkardı. Göz alabildiğince boş olması iyi bir şey.”</p>
				<p class="normal1">“Evet. Belki de” dedi Nakata ve bir süre düşündü. “Hoşino Bey.”</p>
				<p class="normal1">“Söyle.”</p>
				<p class="normal1">“Tuhaf bir soru sorabilir miyim?”</p>
				<p class="normal1">“Sor bakalım.”</p>
				<p class="normal1">“Denizin dibinde ne var acaba?”</p>
				<p class="normal1">“Denizin dibinde, deniz dibi dünyası var. Orada balıklar, kabuklular, yosunlar, işte öyle bir sürü şey yaşar. Hiç deniz dünyası akvaryumu görmedin mi?”</p>
				<p class="normal1">“Bendeniz Nakata doğduğumdan beri o deniz dünyası akvaryumu dediğiniz şeyi hiç görmedim. Benim sürekli yaşadığım Matsumoto adlı yerde deniz dünyası akvaryumu yoktu.”</p>
				<p class="normal1">“Eh, bu normal. Matsumoto dağ başında bir yer. Olsa olsa mantar müzesi falan olur” dedi genç adam. “Neticede, denizin dibinde bir sürü şey vardır. Çoğu da su içinde nefes alabilir. O yüzden suda yaşayabilirler. Bizden farklıdırlar. Güzel olanı, lezzetli olanı, tehlikeli olanı, iğrenç olanı vardır. Gerçekten görmemiş bir insana denizin dibinin nasıl olduğunu anlatmak zor, ama orada bambaşka bir dünya vardır. İyice derin yerlere güneş ışığı bile ulaşmaz. Orada ise yalnızca ürkütücü şeyler yaşar. Nakata Amca, şu işi kazasız belasız atlatalım hele, birlikte deniz dünyası akvaryumuna gideriz. Ben de uzun zamandır gitmedim, ama eğlenceli bir yerdir. Denize yakın olduğumuza göre, Takamatsu civarında da bir tane vardır herhalde.”</p>
				<p class="normal1">“Evet. Bendeniz Nakata da deniz dünyası akvaryumu denilen yeri mutlaka görmek isterim.”</p>
				<p class="normal1">“O konuda anlaştık da, Nakata Amca…”</p>
				<p class="normal1">“Buyrun Hoşino Bey.”</p>
				<p class="normal1">“Biz önceki gün taşı kaldırıp girişi açtık değil mi?”</p>
				<p class="normal1">“Evet. Bendeniz Nakata ve Hoşino Bey birlikte giriş taşını açtık. Aynen söylediğiniz gibi. Sonra da, bendeniz Nakata güzel bir uyku uyudum.”</p>
				<p class="normal1">“Benim öğrenmek istediğim, girişi açınca bir şey oldu mu şimdi?”</p>
				<p class="normal1">Nakata sert bir hareketle başını yukarıdan aşağıya salladı. “Evet. Sanırım oldu.”</p>
				<p class="normal1">“Fakat ne olduğunu henüz bilmiyorsun, öyle mi?”</p>
				<p class="normal1">Nakata başını iki yana salladı. “Hayır, bilemiyorum.”</p>
				<p class="normal1">“Peki, bu... şu an bir yerlerde oluşmakta olabilecek bir şey mi?”</p>
				<p class="normal1">“Evet. Sanırım öyledir. Sizin söylediğiniz gibi, henüz tam olarak oluşmadı, oluşmaya devam ediyor şu an. Bendeniz Nakata da, o oluşumun tamamlanmasını bekliyorum.”</p>
				<p class="normal1">“O zaman, yani o oluşum tamamlandığında, birçok şey çözüme ulaşacak mı?”</p>
				<p class="normal1">Nakata bir kez daha başını salladı. “Hayır Hoşino Bey. Bendeniz Nakata işin o kısmını bilemiyorum. Şu an benim yaptığım, yalnızca yapmam gereken şey. Bunu yapmakla nelerin olacağını, oluşum tamamlanıp da ortaya çıkmadan bilemem. Bendeniz Nakata akılsızın tekiyim, öyle zor şeyleri düşünemiyorum. İleride ne olacağını bilemiyorum.”</p>
				<p class="normal1">“Öyleyse, her şeyin tamamlanıp da bir sonuca ulaşması, biraz daha zaman mı alacak?”</p>
				<p class="normal1">“Evet, öyle.”</p>
				<p class="normal1">“Bir de, o arada polise yakalanmaman lazım. Çünkü daha yapman gereken işler var.”</p>
				<p class="normal1">“Evet, Hoşino Bey. Öyle. Polislere gitmem sorun değil. Vali Bey’in söylediği her şeyi yaparım. Fakat şimdi olmaz.”</p>
				<p class="normal1">“Bak amca” dedi genç adam, “o tipler senin bu saçma sapan öykünü duyar duymaz, üzerine bir çizgi çeker, sonra da gelişigüzel bir ifade tutanağı hazırlarlar. Yani kendilerince uygun bir öyküyü, oturup kendileri hazırlarlar. Sözgelimi, hırsızlık için eve girdin, ama evde biriyle karşılaşınca bıçağı kapıp öldürdün gibi. İşte öyle, herkesin kolayca anlayacağı bir öykü yaratırlar. Gerçeğin ne olduğu, adaletin ne olduğu gibi şeyler, onların hiç umurlarında değildir. Kendi başarı puanlarını artırmak için suçlular yaratmak, onlar için çocuk oyuncağıdır. Sonra da seni, ya hapishaneye ya da sıkı korumalı bir akıl hastalıkları hastanesine gönderirler. İkisi de feci yerlerdir. Herhalde ömür boyu çıkamazsın. Ne de olsa doğru dürüst bir avukat tutmaya paran yetmez, ancak işini memur gibi yapan bir devlet avukatı atarlar. Olacakları görür gibiyim.”</p>
				<p class="normal1">“Bendeniz Nakata bu tür zor işleri hiç bilmem.”</p>
				<p class="normal1">“Neyse işte. Polis dediğin böyle çalışır. Ben çok iyi bilirim” dedi genç adam. “O yüzden, Nakata Amca, polisle hiç işim olmaz. Polisler, en başta sinirime dokunur.”</p>
				<p class="normal1">“Evet, Hoşino Bey. Başınıza iş açtım.”</p>
				<p class="normal1">Hoşino derin derin iç geçirdi. “Yok be amca. ‘Zehri içen kabını da yer’ diye bir laf vardır.”</p>
				<p class="normal1">“Ne anlamda kullanılır?”</p>
				<p class="normal1">“Yani, zehri içen kabını da ortada bırakmasın gibi bir anlamı var işte.”</p>
				<p class="normal1">“Fakat Hoşino Bey, öyle kap falan yerse bir insan, kesin ölür. Dişlere zararı olur, boğazı da çok acıtır.”</p>
				<p class="normal1">“Orası öyle elbette” dedi genç adam boynunu hafifçe yana yatırarak. “Kabına varana kadar yemek neden gereksin ki?”</p>
				<p class="normal1">“Bendeniz Nakata akılsızımdır, orasını bilemem, ama zehir neyse de, kabı yenmeyecek kadar sert olur.”</p>
				<p class="normal1">“Evet, haklısın. Artık bana da birçok şey anlamsız gelmeye başladı. Övünülecek bir şey değil ama ben de pek akıllı değilimdir. Fakat az önceki lafla söylemek istediğim şu: Buraya kadar geldiğime göre, bundan sonra da seni korur, seninle birlikte kaçarım. Senin kötü şey bir yaptığını hiç sanmıyorum. Seni burada yalnız bırakmam. Bu benim adalet anlayışıma ters düşer çünkü.”</p>
				<p class="normal1">“Teşekkür ederim. Hoşino Bey, sana nasıl teşekkür edebileceğimi bilemiyorum” dedi Nakata. “O sözlerinizle şımarmış gibi olacağım ama, bendeniz Nakata bir ricam daha var.”</p>
				<p class="normal1">“Söylesene, nedir?”</p>
				<p class="normal1">“Sanırım, bir arabaya ihtiyacımız olacak.”</p>
				<p class="normal1">“Araba derken, kiralık otomobil falan mı?”</p>
				<p class="normal1">“Bendeniz Nakata kiralık otomobil nasıl olur bilemiyorum ama fark etmez. Küçük ya da büyük olması önemli değil. Yalnızca bir araba olsun yeter.”</p>
				<p class="normal1">“Kolay iş. Araba dediğin benim uzmanlık alanım. Sonra gider bir tane kiralarım. Arabayla bir yere mi gitmemiz gerekiyor?”</p>
				<p class="normal1">“Evet. Sanırım bir yere gitmemiz gerekecek.”</p>
				<p class="normal1">“Yahu Nakata Amca?”</p>
				<p class="normal1">“Buyrun, Hoşino Bey.”</p>
				<p class="normal1">“Seninle birlikte olmaktan hiç bıkmıyorum biliyor musun? Anlamsız birçok şey yapıyorsun, ama en azından şunu söyleyebilirim: Seninle birlikteyken hiç sıkılmıyorum.”</p>
				<p class="normal1">“Teşekkür ederim. Böyle söylemeniz beni rahatlattı. Fakat Hoşino Bey…”</p>
				<p class="normal1">“Söyle amca.”</p>
				<p class="normal1">“Sıkılmak dediğinizin ne anlama geldiğini, dürüst olmak gerekirse ben hiç bilmiyorum.”</p>
				<p class="normal1">“Amca, sen hiç sıkılmıyorsun öyleyse.”</p>
				<p class="normal1">“Evet. Bendeniz Nakata hiç öyle bir tecrübem olmadı.”</p>
				<p class="normal1">“Demek öyle. Zaten ben de herhalde öyledir demiştim.”</p>
				</body>
</html>