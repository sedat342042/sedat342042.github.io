<html xmlns="http://www.w3.org/1999/xhtml">
	<head>
		
		<title>sahilde</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="kitapickapak2" id="calibre_toc_27"><br class="calibre3"/>26</h1><br class="chapter"/><br class="chapter"/><br class="chapter"/>
				<p class="normal1">Akşam saatleri yaklaşmıştı ve artık kalabilecekleri bir yer bulmaları gerekiyordu. Genç Hoşino, Takamatsu İstasyonu’nun turizm danışma bürosuna giderek uygun bir pansiyon için rezervasyon yaptırdı. Pansiyonun istasyona yürüme uzaklığında olmak dışında başka bir çekiciliği yoktu, ama ne genç adam ne de Nakata buna aldırış etti. Yatağa girip uyuyabildikten sonra, nerede kaldıklarının bir önemi yoktu. Önceki pansiyon gibi kahvaltı servisi vardı, ama akşam yemeği ücrete dahil değildi. Her an uyumak üzere olan Nakata için böylesi daha iyiydi.</p>
				<p class="normal1">Odalarına girince, Nakata genç adamı bir kez daha yer hasırının üzerine yüzükoyun yatırıp bel kemiğine parmaklarını koydu. Sonra da belinden sırtına doğru her bir kemik ve eklemi teker teker kontrol etti. Bu sefer parmaklarına neredeyse hiç güç vermiyordu. Yalnızca kemikler üzerinden ilerleyerek kasların gerginlik durumunu kontrol ediyordu.</p>
				<p class="normal1">“Bir sorun var mı amca?” diye sordu genç adam endişeyle. Yine aynı acıyı yaşamaktan korkuyordu.</p>
				<p class="normal1">“Hayır, sorun yok. Artık normal olmayan bir yer kalmamış. Sabahki kemik de yerine çok güzel oturmuş” dedi Nakata.</p>
				<p class="normal1">“İyi öyleyse. Dürüst olmak gerekirse, aynı acıyı bir kez daha yaşamak istemem” dedi genç adam.</p>
				<p class="normal1">“Haklısın, özür dilerim. Fakat Hoşino bey, siz acıya alışık olduğunuzu söyleyince, bendeniz Nakata da tüm gücümü kullandım.”</p>
				<p class="normal1">“Evet, gerçekten de öyle dedim. Demesine dedim de amca, her şeyin bir ölçüsü var, değil mi? Dünyada normal dediğimiz bir şey var. Gerçi belim düzeldi, şikâyet edecek değilim, ama o acı müthiş bir şeydi. Hiç aklıma gelmezdi öyle bir acıyı tadabileceğim. Vücudum darmadağın oldu neredeyse. Nasıl desem, sanki ölmüşüm de tekrar dirilmişim gibi oldum.”</p>
				<p class="normal1">“Bendeniz Nakata üç hafta kadar ölü kalmıştım.”</p>
				<p class="normal1">“Hmm” dedi genç adam. Sonra yüzüstü yatmayı sürdürürken, yeşil çayından bir yudum içip marketten aldığı çerezi çıtırdatarak yemeye başladı. “Öyle mi, amca? Demek üç hafta ölü kaldın?”</p>
				<p class="normal1">“Evet.”</p>
				<p class="normal1">“Peki o süre boyunca neredeydin?”</p>
				<p class="normal1">“Bunu bendeniz Nakata da pek iyi anımsamıyorum. Sanki çok uzak yerlerde, başka bir şeyler yapmışım gibi bir his var içimde. Fakat kafamın içi boşalmıştı, hiçbir şey anımsamıyorum. Sonra, öbür taraftan bu tarafa geçtiğimde, akılsızlaşmış, yazılanları hiç okuyamaz hale gelmiştim.”</p>
				<p class="normal1">“Okuma yazma yeteneğini öbür tarafta bıraktın öyleyse. Mutlaka öyledir.”</p>
				<p class="normal1">“Belki de.”</p>
				<p class="normal1">İki adam bir süre öylece suskun kaldılar. Ne kadar uçuk kaçık şeyler olursa olsun, Hoşino, Nakata’nın söylediklerine olduğu gibi inanması gerektiğine kanaat getirmişti. Fakat bu “üç hafta boyunca ölü kalmak” meselesini biraz daha kurcalayacak olursa, bir daha toparlanamayacak bir karmaşanın içine çekileceğinden de içten içe endişeleniyordu. O yüzden, konuyu değiştirerek biraz daha gerçek, gündelik meselelerden konuşmaya karar verdi.</p>
				<p class="normal1">“Peki Nakata Amca, Takamatsu’ya geldik işte. Şimdi ne yapacaksın?”</p>
				<p class="normal1">“Bilmiyorum” dedi Nakata. “Ne yapmam gerektiğini, bendeniz Nakata hiç bilemiyorum.”</p>
				<p class="normal1">“Şeyy, biz ‘giriş taşını’ bulmayacak mıydık?”</p>
				<p class="normal1">“Evet, öyle. Bendeniz Nakata bu konuyu unutmuşum. Taşı bulmam gerekiyor. Fakat o taşı nerede bulabileceğimi hiç bilemiyorum. Kafamın içinde bulutlar dolaşıyor, bir türlü de dağılmak bilmiyor. Zaten akılsızın biriyken, bir de kafamın içi bu hale geliverdi. Ne yapacağımı hiç bilemiyorum.”</p>
				<p class="normal1">“Bu sıkıntı yaratır işte.”</p>
				<p class="normal1">“Evet. Gerçekten büyük sıkıntı yaşıyorum.”</p>
				<p class="normal1">“Tamam, orası öyle de, burada böyle oturup bakışıp durmak da hiç işe yaramaz.”</p>
				<p class="normal1">“Söylediklerinde haklısın.”</p>
				<p class="normal1">“Bak ne diyeceğim, en iyisi mümkün olduğu kadar çok insana soralım. Buralarda o dediğine uygun bir taş var mı yok mu diye.”</p>
				<p class="normal1">“Siz öyle diyorsanız Hoşino Bey, bendeniz Nakata da şansımı denemek isterim. İnsanlara sora sora dolaşırım. Övünecek bir şey değil ama bendeniz Nakata akılsız olduğumdan, insanlara bir şeyler sormaya alışığım.”</p>
				<p class="normal1">“Evet. ‘Sorarsan bir kere utanırsın sormazsan bir ömür boyu’ derdi benim dedem de.”</p>
				<p class="normal1">“Çok haklıymış. İnsan ölüverince bildikleri de yok olup gidiveriyor.”</p>
				<p class="normal1">“Şey, yani o anlamda söylememiştim gerçi” dedi genç adam. “Neyse... Genel hatlarıyla da olsa, bu nasıl bir taş, büyüklüğü ne, rengi ne, ne işe yarıyor? Aklına hiçbir şey gelmiyor mu? Bunları az buçuk bilmeyince, birilerine sormak da bir hayli zorlaşır. Yalnızca ‘Burada giriş taşı var mı?’ dersek, kimse bir şey anlamaz. Üstelik bir de bizi deli sanabilirler. Değil mi?”</p>
				<p class="normal1">“Haklısın. Bendeniz Nakata akılsızımdır ama deli değilim.”</p>
				<p class="normal1">“Evet.”</p>
				<p class="normal1">“Bendeniz Nakata’nın aradığı taş özel bir taş. Pek o kadar büyük değil. Rengi beyaz, kokusu da yok. Ne işe yaradığını bilemiyorum. Şöyle yuvarlak, lokum gibi bir taş.”</p>
				<p class="normal1">Nakata, parmağıyla uzunçalar plak büyüklüğünde bir çember yapmıştı.</p>
				<p class="normal1">“E peki, Nakata Amca, sen o taşı görünce aradığın taş olduğunu anlayabilecek misin?”</p>
				<p class="normal1">“Evet, bir bakışta anlarım.”</p>
				<p class="normal1">“Efsanelere, öykülere konu olmuş taşlar vardır öyle. Herkes bilir. Genelde tapınakların bahçesinde falan özel olarak sergilenir.”</p>
				<p class="normal1">“Öyle midir? Bendeniz Nakata bilemiyorum. Belki de o tür özellikleri de vardır.”</p>
				<p class="normal1">“Bakarsın, evlerden birinde turşu küpüne destek olarak kullanılıyordur.”</p>
				<p class="normal1">“Hayır. Bu imkânsız.”</p>
				<p class="normal1">“Nereden biliyorsun?”</p>
				<p class="normal1">“O taşı kimsenin oynatması mümkün değil.”</p>
				<p class="normal1">“Fakat sen yerinden oynatabilirsin.”</p>
				<p class="normal1">“Evet. Bendeniz Nakata yerinden oynatabilirim.”</p>
				<p class="normal1">“Oynatınca ne olacak peki?”</p>
				<p class="normal1">Nakata, yine pek alışık olmadığı halde derin derin düşündü. Belki de, yalnızca düşünüyormuş gibi yapıyordu. Kısa kesilmiş, ağarmaya başlayan saçlarını avcuyla ovalıyordu.</p>
				<p class="normal1">“İşin orasını bendeniz Nakata pek bilemiyorum. Bildiğim tek şey, artık birinin bu işi yapması gerektiği.”</p>
				<p class="normal1">Genç adam da bir an düşündü.</p>
				<p class="normal1">“Bu biri de sensin yani Nakata Amca, öyle mi? Şimdilik.”</p>
				<p class="normal1">“Evet. Aynen söylediğiniz gibi.”</p>
				<p class="normal1">“Peki, bu taş yalnızca Takamatsu’da mı var?”</p>
				<p class="normal1">“Hayır. Nerede olduğu pek önemli değil. Şimdi tesadüfen burada. Nakano Semti’nde bir yerlerde olsa çok daha rahat olurdu gerçi.”</p>
				<p class="normal1">“Tamam da Nakata Amca, öylesine özel bir taşı keyfine göre yerinden oynatman tehlikeli olmayacak mı?”</p>
				<p class="normal1">“Evet Hoşino Bey. Sizi endişelendirmek istemem, ama çok tehlikeli.”</p>
				<p class="normal1">“Yine mi?” diyen Hoşino, başını iki yana sallayarak Çuniçi Dragons şapkasını takıp, at kuyruğu saçlarını şapkanın arkasındaki boşluktan geçirdi. “Nedendir bilmem, bütün bunlar bana<span class="ideitalik"> Indiana Jones</span> filmlerini anımsattı.”</p>
				<p class="normal1"> </p>
				<p class="normal1">Ertesi gün sabah, iki adam istasyondaki turizm danışma bürosuna giderek Takamatsu şehir merkezinde ya da çevresinde ünlü bir taş olup olmadığını sordular.</p>
				<p class="normal1">“Taş mı?” diyen genç görevli kadının suratı hafiften ekşimişti. Böylesine ayrıntılı bilgi gerektiren bir soru, genç kadını bunaltmışa benziyordu. Genel olarak bilinen turistik yerlerin tanıtımı dışında, herhangi bir eğitim almamıştı.</p>
				<p class="normal1">“Bu söylediğiniz taş, nasıl bir şey acaba?”</p>
				<p class="normal1">“Şu büyüklükte yuvarlak bir taş ama” dedi genç Hoşino, Nakata’nın yaptığı gibi iki elini uzunçalar plak genişliğinde tutarak. “O taşın ‘giriş taşı’ gibi bir isimle biliniyor olması da muhtemel.”</p>
				<p class="normal1">“ ‘Giriş taşı?’ ”</p>
				<p class="normal1">“Evet. Öyle biliniyor. Biraz da ünlü bir taş gerçi.”</p>
				<p class="normal1">“Giriş derken, nerenin girişi?”</p>
				<p class="normal1">“Bunu bilsek hiç buralara kadar kendimizi yormazdık.”</p>
				<p class="normal1">Görevli kadın uzun uzun düşündü. O süre boyunca, Hoşino gözlerini ayırmadan kadına baktı. Yüz hatları fena değildi ama iki gözü arasındaki mesafe biraz açıktı. O yüzden temkinli otobur hayvanları andırıyordu. Kadın birkaç yere telefon ederek, “giriş taşı” diye bir şey bilen olup olmadığını sordu. Fakat işe yarar bir bilgi elde edemedi.</p>
				<p class="normal1">“Kusura bakmayın, ama kimse öyle bir taşı duymamış” dedi kadın.</p>
				<p class="normal1">“Hiç mi?”</p>
				<p class="normal1">“Kadın başını iki yana salladı. “Özür dilerim. Kusura bakmayın, ama siz o kadar uzaklardan özel olarak o taşı bulmak için mi geldiniz?”</p>
				<p class="normal1">“Eh, özel olarak mı denir, nasıl denir?.. Ben Nagoya’dan geldim. Bu amca da Tokyo’daki Nakano Semti’nden geldi.”</p>
				<p class="normal1">“Evet. Bendeniz Nakata Nakano Semti’nden geldim” dedi Nakata. “Yolda farklı kamyonlara binerek geldim. Yılanbalığı ısmarlayan da oldu. Yolda tek kuruş bile harcamadan geldim.”</p>
				<p class="normal1">“Ne hoş!” dedi genç kadın.</p>
				<p class="normal1">“Neyse. Kimse öyle bir taşı bilmiyorsa yapacak bir şey yok. Senin kusurun değil küçükhanım. Yalnız, giriş taşı olarak değilse bile, buralarda ünlü bir kaya falan yok mu? Ne bileyim, efsanelere konu olmuş, hakkında öyküler yazılmış, uğurlu geldiği söylenen bir taş? Herhangi bir şey olabilir.”</p>
				<p class="normal1">Görevli genç kadın, birbirinden ayrık duran gözlerinde tedirgin bakışlarla genç adamın başındaki Çuniçi Dragons şapkasına, atkuyruğu saçlarına, yeşil güneş gözlüklerine, küpelerine ve Hawaii tişörtüne baktı.</p>
				<p class="normal1">“Gerçekten kusura bakmayın. Ancak eğer isterseniz ben size nasıl gideceğinizi tarif edeyim, bir de şehir kütüphanesine gidip kendiniz araştırmaya çalışın. Taşlardan pek anlamıyorum ben.”</p>
				<p class="normal1"> </p>
				<p class="normal1">Kütüphanede de bir şey elde edemediler. Şehir kütüphanesinde Takamatsu şehri ve şevresindeki ünlü taş ve kayalar hakkında yazılmış tek bir kitap bile yoktu. Başvuru eserleri masasındaki görevli kütüphaneci, “Bir yerlerde o tür taşlarla ilgili bir şeyler bulabilirsiniz belki, ama kitapları tek tek kendiniz kontrol etmelisiniz” diyerek, <span class="ideitalik">Kagava İli Söylenceleri, Şikoku’da Aziz Efsaneleri</span> ve <span class="ideitalik">Takamatsu Tarihi</span> türünden kitapları önlerine yığıverdi. Hoşino derin derin iç geçirerek o kitapları akşam saatlerine kadar okumaya çalıştı. O sırada okuma bilmeyen Nakata ise,<span class="ideitalik"> Japonya’nın Ünlü Taşları</span> adlı bir fotoğraf derlemesine her sayfasını titizlikle inceleyerek bakıp durdu.</p>
				<p class="normal1">“Bendeniz Nakata okuma bilmiyorum ya kütüphaneye de ilk kez geliyorum” dedi Nakata.</p>
				<p class="normal1">“Ben de övünecek değilim ama, okuma bildiğim halde, kütüphaneye ilk kez geliyorum” dedi Hoşino da.</p>
				<p class="normal1">“Ne kadar keyifli bir yer olduğunu insan ancak gelince anlıyor.”</p>
				<p class="normal1">“İyi bari.”</p>
				<p class="normal1">“Nakano Semti’nde de kütüphane var. Bundan sonra sık sık gitmek niyetindeyim. En iyi tarafı girişin ücretsiz olması. Okuma yazma bilmeyenlerin de kütüphaneye girebildiklerini, bendeniz Nakata bugün öğrendim.”</p>
				<p class="normal1">“Benim bir kuzenimin gözleri doğuştan görmüyor, ama sık sık sinemaya gider. Ne zevk alır bilemiyorum gerçi.”</p>
				<p class="normal1">“Öyle mi? Bendeniz Nakata, gözlerim görüyor, ama sinemaya da hiç gitmedim.”</p>
				<p class="normal1">“Yapma yahu! Bir de sinemaya gideriz o zaman, birlikte.”</p>
				<p class="normal1">Kütüphane memuru iki adamın oturduğu masaya kadar gelip kütüphane içinde yüksek sesle konuşulmayacağı konusunda uyardı. Bunun üzerine iki adam konuşmayı keserek kendi kitaplarına daldılar. Nakata <span class="ideitalik">Japonya’nın Ünlü Taşları</span> kitabını geri vererek, yerine <span class="ideitalik">Dünya Kedileri</span> kitabına başladı. </p>
				<p class="normal1">Genç adam alçak sesle söylenerek de olsa önüne yığılan kitapların tümünü gözden geçirmeyi başarmıştı. Taşlarla ilgili kısımları, ne yazık ki yok denilecek kadar azdı. Takamatsu Kalesi’nin surları hakkında yazılar vardı, ama surlardaki bir taşı Nakata’nın tutup kaldırabilmesi imkânsızdı. <span class="ideitalik">Şikoku’da Aziz Efsaneleri</span>’nde ise taşlar ve kayalarla ilgili bazı söylenceler vardı. Azizlerden biri çorak bir arazideki taşı yerinden kaldırınca altından oluk oluk su gelmeye başlamış, orası da bereketli bir ovaya dönmüştü. Tapınaklardan birinde “Hazine Çocuk Taşı” diye bir taş vardı, ama o da bir metre yüksekliğinde, erkek organı şeklinde bir taştı ve Nakata’nın anlattığı giriş taşıyla alakası yoktu. </p>
				<p class="normal1">Genç adam ve Nakata boyunlarını büküp kütüphaneden çıkarak yakındaki bir restoranda akşam yemeklerini yediler. İkisi de pilav üstü kızartılmış karides aldı. Genç adam, üstüne bir porsiyon da ince erişte yedi.</p>
				<p class="normal1">“Kütüphane ilginç bir yerdi” dedi Nakata. “Dünyada yüzü birbirinden farklı ne kadar çok kedi türü varmış. Bendeniz Nakata bilmiyordum.”</p>
				<p class="normal1">“Taş konusunda pek bir şey elde edemedik, ama zararı yok. Daha yeni başladık” dedi genç adam. “Bu akşam sakin bir uyku çeker, yarın sabah yeniden başlarız.”</p>
				<p class="normal1"> </p>
				<p class="normal1">Ertesi sabah, iki adam yine aynı kütüphaneye gittiler. Hoşino önceki gün olduğu gibi, taşlarla ilgili olabilecek kitapları önüne yığıp baştan başa okumaya girişti. Doğduğundan beri ilk kez o kadar çok kitap okuyordu. O sayede Şikoku tarihi hakkında bir hayli bilgilenmiş, eski çağlardan beri taşların kutsal nesneler olarak kullanıldığını öğrenmiş oldu. Fakat işin can alıcı noktası olan giriş taşı hakkında tek bir cümle bile bulamadı. Öğleden sonra, kısa sürede çok kitap okumaktan başı ağrımaya başladı. İki adam kütüphaneden çıkarak parkta çimenlerin üzerine uzanıp uzunca bir süre geçip giden bulutlara baktılar. Hoşino sigarasını, Nakata ise termosundaki sıcak çayını içti.</p>
				<p class="normal1">“Yarın çok şimşek çakacak” dedi Nakata.</p>
				<p class="normal1">“Yine sen çaktırmayacaksın umarım.”</p>
				<p class="normal1">“Hayır. Bendeniz Nakata şimşek çaktıramam. Öyle bir gücüm yok. Şimşekler kendiliklerinden gelecekler.”</p>
				<p class="normal1">“Tamam o zaman” dedi genç adam. </p>
				<p class="normal1"> </p>
				<p class="normal1">Pansiyona dönüp banyo yaptıktan sonra yatağına giren Nakata hemencecik uykuya dalıverdi. Genç adam televizyonda canlı beyzbol yayınını kısık sesle izlediyse de, Kyocin takımı Hiroşima karşısında çok farkla öne geçince, kafası bozulmuş bir halde televizyonu kapattı. Henüz uykusu gelmemişti; boğazı da kurumuştu, canı bira çekti. Dışarı çıktı, gözüne ilişen ilk birahaneye girip fıçı bira ve yanına da çerez olarak kızartılmış soğan dilimi söyledi. Aklından yan masadaki kızlara asılmak geçti, ama o kadar rahat davranabilecek bir durumda olmadığını düşünerek vazgeçti. Ertesi gün yine sabahın köründen itibaren taş aramaya çıkması gerekiyordu.</p>
				<p class="normal1">Birasını bitirince birahaneden çıkıp Çuniçi Dragons şapkasını başına geçirerek bir süre amaçsızca dolaştı. Pek eğlenceli bir şehir değildi. Fakat bilmediği bir şehirde ayaklarının sürüklediği yöne giderek dolaşmak hiç de fena gelmemişti. Zaten yürümeyi de severdi. Marlboro’sunu dudağının kenarına kıstırıp elleri ceplerinde bu caddeden öbür caddeye, bu sokaktan o sokağa dolaşıp durdu. Sigara içmediğinde ıslık çalıyordu. Hareketli yerler olduğu gibi, kimseciklerin olmadığı, ölüm sessizliğine bürünmüş yerler de vardı. Fakat nasıl bir yerde olduğuna aldırış etmeden, aynı hızda yürümeye devam etti. Genç, özgür ve sağlıklıydı; korkmasını gerektirecek hiçbir şey de yoktu.</p>
				<p class="normal1">Küçük karaoke barlarının ve pub’ların (hepsi de altı ayda bir adı değişen türden) sıralandığı küçük bir sokaktan geçmişti ki insanların azaldığı karanlık bir yerde arkasından biri seslenmeye başladı. “Hoşinocuğum! Hoşinocuğum!” diye, birisi yüksek sesle adını söylüyordu.</p>
				<p class="normal1">Genç adam önce kendisine sesleniliyor olamayacağını düşündü. Takamatsu’da onun adını bilen birilerinin olmasına imkân yoktu. Herhalde başka bir Hoşino’ya sesleniyorlardı. İsmi o kadar sık karşılaşılan bir isim değildi, ama ender isimler sınıfına da girmiyordu. O yüzden arkasına bile bakmadan yürümeye devam etti.</p>
				<p class="normal1">Fakat arkasındaki her kimse onu takip ediyor gibiydi ve ısrarla adını sesleniyordu. “Hoşinocuğum! Hoşinocuğum!”</p>
				<p class="normal1">Genç adam nihayet durup arkasına döndü. Arkasındaki bembeyaz bir takım elbise giymiş, ufak tefek bir adamdı. Beyaz saçlı, gözünde ciddi gözlükleri ve beyaz sakalları vardı. Bıyık ve ufacık bir keçi sakalı. Beyaz gömleğinin üzerine siyah dar bir kravat takmıştı. Yüzüne bakılırsa Japon değildi ama Amerika’nın güneyinde taşra eyaletlerinden çıkma centilmenleri andırıyordu. Boyu ancak 1,50’ydi. Vücuduna şöyle bir bakınca, ufak tefek demekten ziyade, büyük bir insanın daha küçük boyutlardaki minyatürü gibi bir adam demek daha doğru olurdu. Ellerini, sanki üzerinde bir tepsi taşıyormuş gibi aynı yükseklikte öne doğru uzatmıştı.</p>
				<p class="normal1">“Hoşinocuğum!” dedi yaşlı adam o berrak ses tonuyla. Biraz aksanı vardı.</p>
				<p class="normal1">Hoşino adamın yüzüne şaşkın şaşkın bakıyordu. “Peki ya sen?..”</p>
				<p class="normal1">“Evet, benim. Albay Sanders!”</p>
				<p class="normal1">“Tıpatıp benziyorsun” dedi Hoşino etkilendiği belli olacak şekilde.</p>
				<p class="normal1">“Tıpatıp benzemiyorum. Ben Albay Sanders’ın ta kendisiyim!”</p>
				<p class="normal1">“Şu kızarmış tavuktaki.”</p>
				<p class="normal1">Yaşlı adam, olgun bir yüz ifadesi takınarak, başını birkaç kez yukarıdan aşağıya salladı. “Aynen öyle.”</p>
				<p class="normal1">“İyi de, benim adımı nereden biliyorsun?”</p>
				<p class="normal1">“Ben Çuniçi Dragons taraftarlarını hep Hoşino diye çağırırım. Ne de olsa Kyocin takımı Nakacima, Çuniçi takımıysa Hoşino demektir.”</p>
				<p class="normal1">“İyi de amca, benim adım zaten Hoşino.”</p>
				<p class="normal1">“Bu yalnızca bir tesadüf. Benim suçum değil” dedi Albay Sanders biraz mahcup bir yüz ifadesiyle.</p>
				<p class="normal1">“Peki benden ne istiyorsun?”</p>
				<p class="normal1">“Çok güzel kızlar var.”</p>
				<p class="normal1">“Hmm” dedi Hoşino. “Anlaşıldı. Pezevenksin yani. Onun için böyle giyiniyorsun.”</p>
				<p class="normal1">“Hoşino, kaçıncı seferdir söylüyorum ama kılık değiştirmiş falan değilim. Ben Albay Sanders’ım. Yanlış anlama olmasın lütfen.”</p>
				<p class="normal1">“Tamam, iyi de, mademki gerçek Albay Sanders’sın, neden Takamatsu’nun arka sokaklarında karı pazarlıyorsun? Sen dünyaca ünlü bir adamsın. Yalnızca telif ücreti bile oluk oluk akıyordur banka hesabına. Şu anda Amerika’da bir villada keyif çatıyor olurdun.”</p>
				<p class="normal1">“Şimdi beni iyi dinle. Dünyada perspektif diye bir şey vardır.”</p>
				<p class="normal1">“Perspektif?”</p>
				<p class="normal1">“Senin anlayacağını sanmıyorum, ama perspektif sayesinde dünyada üç boyutlu bir derinlik olduğu anlaşılabilir. Her şeyin dümdüz olmasını istiyorsan, üç boyutlu bir bakışla bakman gerekir dünyaya.”</p>
				<p class="normal1">“Amca yahu, sen de oldukça acayip bir adammışsın” dedi genç adam, etkilendiği yüzündeki ifadeden belli oluyordu. “Şu işe bak! Son zamanlarda acayip ihtiyarları üstüne çeken paratoner gibiyim. Bu gidişle, dünya görüşüm bile değişiverecek.”</p>
				<p class="normal1">“Bırak bunları şimdi Hoşinocuğum. Kız istiyor musun, istemiyor musun, sen onu söyle.”</p>
				<p class="normal1">“Yani sauna mı?”</p>
				<p class="normal1">“Sauna ne demek?”</p>
				<p class="normal1">“Yani içeri dalmak yok. El masajı, ağız masajı ve gümm. Sokmak yok.”</p>
				<p class="normal1">“Hayır, öyle değil” dedi Albay Sanders, yüzündeki sabırsız ifadeyi saklamaya çalışmaksızın. “Hayır, hayır. Öyle değil. Her istediğini yaparsın. Her şey var.”</p>
				<p class="normal1">“Eee, randevuevi mi yani?”</p>
				<p class="normal1">“Randevuevi ne?”</p>
				<p class="normal1">“Amca bırak insanla kafa bulmayı. Arkadaşımla beraberim, yarın sabah da erkenden işimiz var. O yüzden gece muhabbetlerine takılabilecek durumda değilim.”</p>
				<p class="normal1">“Kız istemiyorsun öyleyse?”</p>
				<p class="normal1">“Bu gece ne kız ne de kızarmış tavuk istiyorum. Dönüp yatacağım.”</p>
				<p class="normal1">“O kadar kolayca uyuyabilir misin peki?” dedi Albay Sanders, imalı bir ses tonuyla. “Aradığı şeyleri bulamadığında, insan rahat uyuyamaz Hoşinocuğum.”</p>
				<p class="normal1">Hoşino ağzı açık halde ihtiyar adama bakakaldı.</p>
				<p class="normal1">“Aradığım şey? Amca, sen nereden biliyorsun bir şeyler aradığımı?”</p>
				<p class="normal1">“Yüzünde yazıyor. Hoşinocuğum, sen çok dürüst bir adamsın. Her şey yüzünden okunabiliyor. İşini bilen biri bakacak olursa Hoşinocuğum, seninle ilgili her şeyi anlar.”</p>
				<p class="normal1">Hoşino içgüdüsel olarak elini kaldırıp alnını ovaladı. Sonra da elini iyice açıp avcuna baktı. Fakat hiçbir şey yoktu. Yüzünde yazıyor, nasıl yani?</p>
				<p class="normal1">“Sadede gelelim” dedi Albay Sanders işaretparmağını havaya kaldırarak. “Hoşinocuğum, yoksa aradığın sert ve yuvarlak bir şey mi?”</p>
				<p class="normal1">Hoşino’nun suratı ekşiyiverdi. “Baksana amca, sen kimin nesisin? Bunu nereden bilebiliyorsun?”</p>
				<p class="normal1">“Yüzünde yazıyor diyorum ya! Neden anlamamakta ısrar ediyorsun?” dedi Albay Sanders parmağını sallayarak. “Bunca uzun zamandır, bu işi boşu boşuna yapmıyoruz. Neyse. Gerçekten kadın lazım değil mi şimdi?”</p>
				<p class="normal1">“Bana bak amca. Biz bir taş arıyoruz. Giriş taşı diye bilinen bir taş.”</p>
				<p class="normal1">“Evet. Giriş taşını çok iyi bilirim.”</p>
				<p class="normal1">“Gerçekten mi?”</p>
				<p class="normal1">“Ben yalan söylemem. Şaka da yapmam. Doğduğumdan beri abartısız ve yalın yaşadım.”</p>
				<p class="normal1">“O taşın nerede olduğunu biliyor musun sen amca?”</p>
				<p class="normal1">“Evet, onun nerede olduğunu çok iyi biliyorum.”</p>
				<p class="normal1">“Peki nerede olduğunu söyler misin?”</p>
				<p class="normal1">Albay Sanders gözlüğünün çerçevesine hafifçe dokunup sesli sesli genzini temizledi. “Baksana Hoşinocuğum, gerçekten kız istemiyor musun?”</p>
				<p class="normal1">“Taşın nerede olduğunu söylersen, düşünebilirim elbette” dedi Hoşino yarı kuşkulu yarı inanır bir sesle.</p>
				<p class="normal1">“Oldu o zaman. İzle beni.”</p>
				<p class="normal1">Albay Sanders yanıt beklemeksizin hızlı adımlarla yürümeye başladı. Hoşino da telaşla peşine takıldı.</p>
				<p class="normal1">“Bak amca. Şey... Albay. Şu an cüzdanımda ancak 25 000 yen nakit var, ona göre.”</p>
				<p class="normal1">Albay Sanders hızlı adımlarla yürümeye devam ederek dilini şaklattı. “Yeter de artar bile. Hatun on dokuz yaşında taş gibi güzel bir şey. Hoşinocuğum sana özel servis. El masajı, ağız masajı, takımlı dalış... Ne istersen iste. Her şey serbest. Ayrıca, sonra da taşın yerini söylerim.”</p>
				<p class="normal1">“Şu işe bak ya!” dedi genç adam.</p>
				</body>
</html>