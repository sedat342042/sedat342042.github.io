<html xmlns="http://www.w3.org/1999/xhtml">
	<head>
		
		<title>sahilde</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="kitapickapak2" id="calibre_toc_28"><br class="calibre3"/>27</h1><br class="chapter"/><br class="chapter"/><br class="chapter"/>
				<p class="normal1">Kızın geldiğinin farkına vardığımda saat 2.47’yi gösteriyordu. Başucumdaki saate bakarak zamanı belleğime yerleştirdim. Önceki geceden biraz daha erken gelmişti. Uyumamış, kızın ortaya çıkmasını beklemiştim. Göz kırpmak dışında, bir kez bile gözlerimi yummadım. Yine de, kızın göründüğü anı yakalayamadım. Farkına vardığımda, artık odadaydı. Bilincimin kör noktasından geçermiş gibi giriyordu odaya.</p>
				<p class="normal1">Her zamanki gibi uçuk mavi tek parça elbisesi üzerindeydi. Yine dirseği masada, eli çenesinde <span class="ideitalik">Sahilde Kafka</span>’ya bakıyor, ben de nefesimi tutmuş onu izliyordum. Resim, kız, ben... Odanın içinde sessizliğe gömülmüş bir üçgenin uç noktaları gibiydik. Kız resme bakmaktan sıkılmadığı gibi ben de onu izlemekten asla sıkılmıyordum. Üçgen sabit dengesini koruyor, asla sarsılmıyordu. Fakat o an hiç aklıma gelmeyen bir şey oldu.</p>
				<p class="normal1">“Saeki Hanım” deyiverdim sesime engel olmayı başaramayarak. Ona ismiyle seslenmek niyetinde değildim. Ancak, içimdeki duygular taşmış, kendiliğinden de sese dönüşüvermişti sadece. Zaten çok alçak bir sesle söylemiştim. Fakat kız yine de duydu. Sonra da o sarsılmaz dediğim üçgenin bir ucu dağılıverdi. Bunu içten içe istesem de istemesem de.</p>
				<p class="normal1">Kız benden tarafa bakıyordu. Dikkat kesilerek bakarmış gibi bir hali yoktu. Ne olduğunu anlayamadan, yalnızca o yönde havada bir titreşim hissetmiş gibi. Fakat onun beni görmesini istiyordum. Yaşadığımın, var olduğumun farkına varmasını.</p>
				<p class="normal1">“Saeki Hanım” diye tekrarladım. Onun adını sesli olarak söyleme isteğim artık bastırabileceğim sınırı aşmıştı. Kız o sesle irkilerek, belki de tedbir alması gerektiğini düşünerek, odadan çıkıp gidebilir ve bir daha asla da gelmeyebilirdi. Böyle bir durumda büyük bir hayal kırıklığı yaşardım herhalde. Hayır, hayal kırıklığı gibi bir ifade o durumu açıklayamaz. Her şeyimi, anlam taşıyan tüm imgelerimi kaybederim belki de. Yine de, ona adıyla seslenmeden yapamadım. Dilim ve dudaklarım, zihnimden bağımsız bir şekilde, tamamen kendi başına onun ismini tekrarlayıp duruyordu işte.</p>
				<p class="normal1">Kız artık resme bakmıyordu. Bana bakıyordu. En azından bakışları benim olduğum tarafa yönelmişti. Yüzündeki ifadeyi seçemiyordum. Bulutlar hareket ediyor, o hareketle ay ışığı da yer değiştiriyordu. Rüzgâr esiyor olmalıydı, ama sesini duyamıyordum.</p>
				<p class="normal1">“Saeki Hanım” dedim bir kez daha. Ezici bir gücün akıntısına kapılmış sürükleniyordum artık.</p>
				<p class="normal1">Kız elini çenesinden çekerek sağ elini ağzının önüne götürdü. “Bir şey söyleme” demek istercesine. Fakat onun söylemek istediği şey gerçekten de bu muydu acaba? Keşke gözlerine hemen yakından bakabilseydim. Keşke onun o an ne düşündüğünü, neler hissettiğini bakışlarında yakalayabilseydim ve o hareketleriyle bana ne söylemek istediğini, ne yapmamı istediğini anlayabilseydim. Fakat her şey gecenin üçündeki karanlığın örtüsü altında kalmıştı. Birden nefes almakta güçlük çekmeye başladım ve gözlerimi kapattım. Sanki göğsümün içi sert bir havayla dolmuştu. Sanki yağmur bulutlarını olduğu gibi içime çekmiştim. Birkaç saniye sonra gözlerimi açtığımda artık orada değildi. Geride yalnızca boş koltuk kalmıştı. Masanın üzerindeki duvardan usul usul bir bulutun gölgesi geçiyordu.</p>
				<p class="normal1">Yataktan kalkıp karanlık gökyüzüne baktım. Sonra, bir daha asla geri gelmeyecek o anı düşündüm. Irmağı, gölü, ormanı, kaynağından çıkan suyu, yağmuru, şimşekleri, kayaları gölgeleri getirdim aklıma. Hepsi aynı anda içime doluşuvermişti sanki.</p>
				<p class="normal1"> </p>
				<p class="normal1">Ertesi gün öğleden sonra, kütüphaneye bir sivil polis gelmiş. Odama kapandığımdan benim haberim olmamıştı. Polis yirmi dakika kadar Oşima’ya sorular sormuş, sonra da çekip gitmiş. Oşima, polis gittikten sonra gelip durumu anlattı.</p>
				<p class="normal1">“Buranın emniyet müdürlüğünden geliyordu. Senin hakkında sorular sordu.” Oşima buzdolabını açarak soda çıkarıp şişenin kapağını açtı ve bardağa boşaltarak içmeye başladı.</p>
				<p class="normal1">“Burayı nasıl bulmuşlar?”</p>
				<p class="normal1">“Cep telefonunu kullandın değil mi? Babanın telefonunu?”</p>
				<p class="normal1">Belleğimi yokladım. Sonra başımı sallamakla yetindim. Tapınağın bahçesinde bayılıp tişörtüm kanlar içinde kendime geldiğim gün cep telefonunu kullanarak Sakura’ya telefon etmiştim. “Yalnızca bir kez” dedim.</p>
				<p class="normal1">“Polis o telefon kaydından senin Takamatsu’ya geldiğini anlamış. Elbette polis normalde böyle şeyleri söylemez, ama sağdan soldan konuşurken anlattı. Nasıl desem, cana yakın olmak istediğimde çok cana yakın olabilirim. Anlattıklarına bakılırsa, senin aradığın telefon numarasının sahibi belli değilmiş, tespit edememişler. Fakat senin Takamatsu şehir merkezinde olduğunu anlayınca, buradaki emniyet müdürlüğünden bütün konaklama yerlerini kontrol etmelerini istemişler. Sonra da YMCA ile çalışan şehir merkezindeki bir otelde, bir süre Kafka Tamura adında, senin tanımına da tıpatıp uyan bir delikanlının kaldığı bilgisine ulaşmışlar. 28 mayıs gününe, yani senin babanın öldürüldüğü güne kadar.”</p>
				<p class="normal1">Polisin telefon kayıtlarından Sakura’ya ulaşamamış olması tek tesellimdi.</p>
				<p class="normal1">“Otel müdürü seninle ilgili olarak bizim kütüphaneden bilgi aldığını anımsıyormuş. Hani anımsıyor musun, senin gerçekten de her gün buraya gelip araştırma yapıp yapmadığını telefon ederek teyit etmişti?”</p>
				<p class="normal1">Başımı evet anlamında salladım.</p>
				<p class="normal1">“İşte o yüzden gelmiş polis buraya.”</p>
				<p class="normal1">Oşima sodasından bir yudum daha aldı. “Elbette yalan söyledim. Ayın 28’inden sonra seni bir kez bile görmediğimi söyledim. O güne kadar her gün buraya geldiğini, ama o günden sonra bir daha görünmediğini.”</p>
				<p class="normal1">“Polise yalan söylersen, başın belaya girer” dedim.</p>
				<p class="normal1">“Fakat polise yalan söylemeseydim, senin başının gireceği bela çok daha büyük olurdu.”</p>
				<p class="normal1">“Ama ben mümkünse senin için sorun olmak istemem.”</p>
				<p class="normal1">Oşima gözlerini kısarak güldü. “Hiçbir şey anlamıyorsun değil mi? Sen, zaten başıma bela olmuş durumdasın.”</p>
				<p class="normal1">“Elbette, orası öyle de...”</p>
				<p class="normal1">“Bu bela, bela değil bahsini kapatalım. Zaten şu an durum ortada. Artık bu konuyu konuşmak bize bir fayda sağlamaz.”</p>
				<p class="normal1">Sessizce başımı salladım yine.</p>
				<p class="normal1">“Neticede, o polis giderken kartını bıraktı. Sen buraya tekrar gelecek olursan, hemen telefonla haber vereyim diye.”</p>
				<p class="normal1">“Olayın sanığı durumunda mıyım?”</p>
				<p class="normal1">Oşima yavaşça başını birkaç kez iki yana sağladı. “Hayır, senin sanık durumunda olduğunu sanmıyorum. Ancak babanın öldürülmesiyle ilgili en önemli tanık olduğun kesin. Sürekli gazeteden olayı izliyorum. Henüz araştırmalarda bir ilerleme sağlanamamış ve polis de bir hayli telaşlı. Parmak izi yok. Bulgu yok. Tanık yok. Geriye bir tek sen kalıyorsun. O yüzden, seni bir an önce bulmak istiyorlar. Ne de olsa baban ünlü bir adam ve medya da konuya el atmış durumda. Eh, polis de kendini göstermek isteyecektir elbette.”</p>
				<p class="normal1">“Fakat senin polise yalan söylediğin anlaşılır, o yüzden de tanıklığın geçersiz kalırsa, artık benim de nerede olduğumu ispatlamam imkânsızlaşır. Olayın suçlusu haline getirilebilirim.”</p>
				<p class="normal1">Oşima bir kez daha başını iki yana salladı. “Bak Kafka Tamura. Japon polisi o kadar aptal değildir. Hayal güçlerinin mükemmel olduğunu söyleyemem ama en azından beceriksiz de değiller. Polis, Şikoku-Tokyo arasındaki uçuşların yolcu listelerini çoktan didik didik etmiştir. Üstelik sen bilmiyor olabilirsin belki ama havaalanı girişlerinde kameralar vardır ve yolcuların giriş çıkışı saniye saniye kaydedilir. Senin olay sırasında Tokyo’ya dönmediğin tespit edilmiştir. Japonya dediğimiz ülkede enformasyon kayıtları gayet iyi tutulur. O yüzden polis seni olayın faili olarak görmüyordur. Eğer olayın failinin sen olduğunu düşünselerdi, işi yerel polise bırakmaz merkezden özel dedektiflerini gönderirlerdi. Öyle olsaydı karşı taraf da işi sıkı tutuyor anlamına gelirdi bu, ben de kolayca sıyrılamazdım. Şu an için, polisin tek amacı olayı bir de senin ağzından dinleyebilmek.”</p>
				<p class="normal1">“Her halükârda bir süre pek ortalıkta görünmesem iyi olacak galiba” dedim.</p>
				<p class="normal1">“Bir ihtimal, polis buralarda devriye gezerek çevreyi kolaçan edebilir. Elinde, senin resminin fotokopiyle çoğaltılmış hali vardı. Ortaokulun öğrenci kayıtlarından ama aslına pek benzediğini söyleyemeyeceğim. Sen o fotoğrafta, nasıl desem.... bir şeylere çok öfkelenmiş gibi çıkmışsın.”</p>
				<p class="normal1">O benim arkamda bıraktığım tek fotoğraftı. Fotoğrafımın çekilmesi gibi bir durumda kalmamak için, her yolu denemiştim. Fakat sınıf fotoğrafı konusunda elimden bir şey gelmemişti.</p>
				<p class="normal1">“Senin okulda bir tür sorunlu çocuk olduğunu söyledi polis. Sınıf arkadaşlarınla aranda şiddet olayları çıkmış, üç kez de okuldan uzaklaştırma cezası almışsın.”</p>
				<p class="normal1">“İki kez. Üstelik okuldan uzaklaştırma değil, evden çıkmama cezasıydı” dedim. Derin bir nefes alıp yavaşça geri bıraktım. “Arada sırada öyle oluveriyorum işte.”</p>
				<p class="normal1">“Kendini kontrol edemez hale mi geliyorsun?” diye sordu Oşima.</p>
				<p class="normal1">Başımı salladım.</p>
				<p class="normal1">“Sonra da insanların yaralanmasına mı neden oluyorsun?”</p>
				<p class="normal1">“Öyle bir niyetim yok aslında. Fakat arada sırada içimde başka bir insan olduğu hissine kapılıyorum. Sonra da ben farkına varamadan, birileri yaralanmış oluyor.”</p>
				<p class="normal1">“Ne kadar ciddi yaralanmalar?” diye sordu Oşima.</p>
				<p class="normal1">Derince iç geçirdim. “O kadar büyültülecek yaralar değil. Kemik ya da diş kırılması gibi feci bir boyuta ulaşmadı hiç.”</p>
				<p class="normal1">Oşima yatağın kıyısına oturmuş, bacak bacak üstüne atmıştı. Elini kaldırıp kâküllerini arkaya attı. Lacivert kot pantolonun altına Adidas spor ayakkabıları giymişti. Üstüne de siyah Polo tişört.</p>
				<p class="normal1">“Şöyle bir bakıyorum da, önünde aşman gereken çok fazla engel var” dedi.</p>
				<p class="normal1">İçimden, “Aşılması gereken engeller” diye tekrarladım. Sonra yüzümü kaldırdım. “Oşima. Peki, senin aşman gereken engeller yok mu?”</p>
				<p class="normal1">Oşima iki elini aynı anda havaya kaldırdı. “Engelleri aşmayı düşünebilecek durumda değilim. Benim tek derdim, bu vücudumun, her şeyden çok daha fazla eksikliklerle dolu bu kabın içerisinde, bir şekilde yaşamaya devam edebilmek. Basite indirgersen basit, zor düşünecek olursan zor bir sorun. Neticede, bunu başarsam bile, büyük bir başarıya ulaşmış olmayacağım. Kimsenin kalkıp beni alkışlamayacağı ya da tezahüratlara boğmayacağı da kesin.”</p>
				<p class="normal1">“O kabın içinden çıkıp gitmeyi aklına getirdiğin olmuyor mu?” diye sordum.</p>
				<p class="normal1">“Yani, benim kendi vücudumdan çıkıp gitmemi mi kastediyorsun?”</p>
				<p class="normal1">Başımı salladım.</p>
				<p class="normal1">“Peki sembolik anlamda mı, yoksa somut olarak mı?”</p>
				<p class="normal1">“Sembolik ya da somut” dedim.</p>
				<p class="normal1">Oşima eliyle kâküllerini iyice arkaya yatırdı. Ortaya çıkan beyaz alnının gerisinde düşünce çarklarının dönmeye başladığı anlaşılıyordu.</p>
				<p class="normal1">“Sen hiç aklına getiriyor musun peki?” diyerek Oşima soruma soruyla karşılık verdi.</p>
				<p class="normal1">Önce bir nefes aldım.</p>
				<p class="normal1">“Dürüstçe söylemek gerekirse, ben somut olarak içinde bulunduğum bu kaptan hiç hoşnut değilim Oşima. Doğduğumdan beri bir kez bile beğendiğim de olmadı. Aksine, sürekli nefret ettim. Şu yüzüm, ellerim, damarlarımda akan kanım, genlerim... Anne ve babamdan aldığım her şey, lanetliymiş gibi geliyor bana. Mümkün olsa, anında bu sefil şeyin içinden çıkıp giderim. Evden ayrıldığım gibi.”</p>
				<p class="normal1">Oşima yüzüme bakıp gülümsedi. “Senin mükemmel gelişmiş bir vücudun var. Kimden aldıysan aldın, oldukça yakışıklı bir yüzün de var. Yakışıklı demek belki fazla öznel olur, ama hiç de fena değil. En azından benim hoşuma gidiyor. Kafan da düzgün çalışıyor. Eh, çükün de fena değildi. Keşke bende de olsa. O somut kabın neresini beğenmiyorsun sen?”</p>
				<p class="normal1">Kızardım.</p>
				<p class="normal1">Oşima sözlerine devam etti: “Neyse. Sorun bu kadar basit değildir mutlaka. Fakat ben de içinde olduğum bu somut kabı beğenmiyorum. Çok doğal bir şey. Nasıl düşünürsen düşün, düzgün olduğunu söyleyemem. Rahat ya da öyle değil anlamında ifade edecek olursam, açıkça söyleyeyim çok rahatsız edici. Fakat buna rağmen, dış kabuk ve içeriğini tersine çevirerek düşünecek olursam, yani dış kabuğun esas, içeriğin de dış kabuk olduğunu düşünecek olursam, varlığımın anlamı daha anlaşılır hale gelir, diyorum kendi kendime.”</p>
				<p class="normal1">Bir kez daha ellerime baktım. Kan bulaşmış halini anımsadım. Ellerim sanki hâlâ yapış yapıştı. İçimi ve dış kabuğumu düşündüm bir an. Ben olarak bilinen içim ve ben olarak bilinen dış kabuğum. Fakat aklıma o kanın tenimde bıraktığı hislerden başka bir şey gelmiyordu.</p>
				<p class="normal1">“Saeki Hanım nasıldır acaba?” dedim.</p>
				<p class="normal1">“Nasıl derken? Neyi nasıldır?”</p>
				<p class="normal1">“Onun da aşması gereken engeller var mıdır acaba?”</p>
				<p class="normal1">“Bunu, doğrudan kendisine sorsan çok daha iyi olur” dedi Oşima.</p>
				<p class="normal1"> </p>
				<p class="normal1">Saat iki olduğunda, tepsiyle Saeki Hanım’ın kahvesini götürdüm. Saeki Hanım ikinci kattaki odasında çalışma masasında oturuyordu. Kapısı açıktı. Masasının üstünde yine kâğıtları ve dolmakalemi duruyordu. Fakat dolmakaleminin kapağı kapalıydı. Ellerini masanın üstüne koymuş, boşluğa bakıyordu. Bir şeyleri izliyormuş gibi bir hali yoktu. Baktığı yerde hiçbir şey yoktu. Biraz yorgun gözüküyordu. Arkasındaki açık pencereden içeri dolan yaz rüzgârı perdeleri savuruyordu. O haliyle, özenle resmedilmiş bir tabloyu andırıyordu.</p>
				<p class="normal1">“Teşekkürler” dedi kahvesini masasının üstüne koyunca.</p>
				<p class="normal1">“Yorgun gibisiniz.”</p>
				<p class="normal1">Başını salladı. “Evet. Yorgun olduğumda bir hayli yaşlı gösteriyorum değil mi?”</p>
				<p class="normal1">“Hiç de öyle değil. Her zaman olduğu gibi çok güzelsiniz” dedim dürüstçe.</p>
				<p class="normal1">Saeki Hanım güldü. “Sen yaşına göre kadınların kalbini fethetmeyi bilen birisin.”</p>
				<p class="normal1">Kızardım.</p>
				<p class="normal1">Saeki Hanım sandalyeyi işaret etti. Dün oturduğum sandalye, tam aynı yerde duruyordu. Oturdum.</p>
				<p class="normal1">“Fakat ben yorgunluğa oldukça alışkınım. Sanırım sen pek alışkın değilsin.”</p>
				<p class="normal1">“Sanırım değilim.”</p>
				<p class="normal1">“Tabii ben de on beş yaşındayken pek alışkın değildim.”</p>
				<p class="normal1">Kahve kupasını eline alıp sakin sakin içmeye başladı.</p>
				<p class="normal1">“Pencerenin dışında ne görüyorsun Tamura?”</p>
				<p class="normal1">Arkasındaki pencereden dışarı baktım. “Ağaçlar, gökyüzü ve bulutlar var. Dallarda kuşlar.”</p>
				<p class="normal1">“Normalde, her yerde rastlanabilecek bir manzara değil mi?”</p>
				<p class="normal1">“Evet, öyle.”</p>
				<p class="normal1">“Fakat eğer yarından sonra bir daha asla göremeyeceğini bilirsen, senin için çok değerli bir manzara olur değil mi?”</p>
				<p class="normal1">“Sanırım öyle olur.”</p>
				<p class="normal1">“Hiç böyle düşündüğün oldu mu?”</p>
				<p class="normal1">“Oldu.”</p>
				<p class="normal1">Şaşırmış gözlerle baktı. “Nasıl bir durumda?”</p>
				<p class="normal1">“Âşık olduğumda” dedim.</p>
				<p class="normal1">Saeki Hanım hafifçe gülümsedi. Gülümsemesi bir süre dudaklarında kaldı. O haline baktıkça, yaz günü bir çiy damlasının küçük bir tomurcuğun üzerinde kuruyarak bıraktığı izi canlandırıyordum hayalimde.</p>
				<p class="normal1">“Sen âşıksın” dedi.</p>
				<p class="normal1">“Evet.”</p>
				<p class="normal1">“Yani, o kızın yüzü ve tüm varlığı onu gördüğün her an senin için çok özel ve değerli öyleyse.”</p>
				<p class="normal1">“Evet. Ne zaman kaybedeceğimi bilemiyorum gerçi.”</p>
				<p class="normal1">Saeki Hanım bir süre yüzüme baktı. Artık yüzünde gülümsemeden eser yoktu.</p>
				<p class="normal1">“Diyelim bir kuş, ince bir dalın üzerine konmuş olsun” dedi Saeki Hanım. “O dal rüzgârla bir aşağı bir yukarı sallanıyor. Öyle olunca, o sallantıyla kuşun görüş alanı da sallanır, değil mi?”</p>
				<p class="normal1">Başımı salladım.</p>
				<p class="normal1">“Kuşlar, öyle durumlarda görüş alanlarını nasıl dengede tutuyorlar sence?”</p>
				<p class="normal1">Başımı iki yana salladım. “Bilemiyorum.”</p>
				<p class="normal1">“Dalın sallantısına uygun şekilde başlarını aşağı yukarı hareket ettirirler. Hop hop diye. Rüzgârın şiddetli olduğu bir gün kuşları gözlemle istersen. Ben, sık sık pencereden izlerim. Buna benzer bir insan ömrü yorucu olmaz mı sence? Üzerinde durduğun dalın sallantısına uydurarak, başını aşağı yukarı sallayıp durmak zorunda kalacağın bir yaşam?”</p>
				<p class="normal1">“Elbette.”</p>
				<p class="normal1">“Fakat kuşlar buna alışkın işte. Onlar için çok doğal bir şey. Bilinçleriyle yaptıkları bir şey de değil bu. O yüzden, bizim sandığımız kadar da yorulmazlar. Fakat ben insan olduğumdan, bazen yoruluyorum.”</p>
				<p class="normal1">“Saeki Hanım, bir dalın üzerinde mi duruyorsunuz?”</p>
				<p class="normal1">“Bakış açısına göre değişir” dedi. “Üstelik arada sırada rüzgâr esiyor.”</p>
				<p class="normal1">Kahve kupasını tepsiye bırakıp dolmakaleminin kapağını açtı. Çıkma zamanım gelmişti. Sandalyeden kalktım.</p>
				<p class="normal1">“Saeki Hanım. Size mutlaka sormak istediğim bir soru var” dedim.</p>
				<p class="normal1">“Özel bir şey mi acaba?”</p>
				<p class="normal1">“Evet, özel bir şey. Hatta haddimi aşmış bile olabilirim.”</p>
				<p class="normal1">“Fakat önemli bir soru?”</p>
				<p class="normal1">“Evet öyle. Benim için önemli bir konu.”</p>
				<p class="normal1">Dolmakalemini bir kez daha masanın üzerine bıraktı. Gözlerindeki bakışlarda ilgisiz bir ifadeyi yakalamak mümkündü. “Tamam olur. Sor bakalım.”</p>
				<p class="normal1">“Saeki Hanım, sizin çocuğunuz var mı?”</p>
				<p class="normal1">Nefesini tutup bir an bekledi. Yüzündeki ifade yavaş yavaş kayboldu. Sonra tekrar geri geldi. Sanki bir tören alayı az önce geçtiği caddeden bu kez ters yönde tekrar geçiyormuş gibi.</p>
				<p class="normal1">“Bunu neden öğrenmek istiyorsun?”</p>
				<p class="normal1">“Özel bir mesele. Öyle, aklıma geliverdiği için sormadım.”</p>
				<p class="normal1">Kalın Mont Blanc dolmakalemini eline alıp içindeki mürekkep miktarını kontrol etti. Parmaklarıyla kalınlığını yokladı. Dolmakalemi yeniden masanın üzerine bırakıp yüzünü kaldırdı.</p>
				<p class="normal1">“Kusura bakma Tamura, ama bu soruyu ne evet ne de hayır diye yanıtlayabilirim. En azından şimdilik. Yorgunum, rüzgâr da sert esiyor biraz.”</p>
				<p class="normal1">Başımı salladım. “Özür dilerim. Sormamam gereken bir soruydu herhalde.”</p>
				<p class="normal1">“Önemli değil. Zaten kötü bir şey yapmış da değilsin” dedi Saeki Hanım, nazikçe. “Kahve için teşekkürler. Gerçekten çok güzel kahve yapıyorsun.”</p>
				<p class="normal1"> </p>
				<p class="normal1">Kapıdan çıkıp merdivenlerden indim. Sonra kendi odama döndüm. Yatağa sırtüstü uzanıp bir kitap açtım. Fakat cümleler bir türlü aklıma girmiyordu. Gözlerim sayfadaki harflerin peşine takılıp gidiyordu sadece. Karmaşık rakamlardan oluşan bir tabloya bakıyor gibiydim. Kitabı bırakıp pencerenin yanına giderek bahçeyi izlemeye koyuldum. Ağaçların dallarındaki kuşları görebiliyordum. Fakat rüzgâr yoktu. Âşık olduğum on beş yaşındaki Saeki Hanım mıydı yoksa elli yaşındaki mi, gitgide anlayamaz hale gelmiştim. O ikisi arasında olması gereken sınır çizgisi bozulup silikleşerek işlevini görmez hale geliyordu. Bu da aklımı feci şekilde karıştırıyordu. Gözlerimi kapatıp içinde bulunduğum durumdan kurtulmanın bir yolunu düşünmeye çalıştım.</p>
				<p class="normal1">Fakat evet. Saeki Hanım haklıydı. Yüzü ve tüm varlığının her bir anı, benim için özel ve değerliydi.</p>
				</body>
</html>