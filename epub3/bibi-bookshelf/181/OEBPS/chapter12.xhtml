<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Acı Çikolata</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter12">
<div class="list html5_section">
				<h1 class="ingredients">Malzemesi</h1>
				<ul>
				<li>25 adet biber (<em>poblano</em>)</li>
				<li>8 adet nar</li>
				<li>100 adet kabuklu ceviz</li>
				<li>100 g rendelenmiş peynir</li>
				<li>1 kg dana kıyması</li>
				<li>100 g kuru üzüm</li>
				<li>250 g badem</li>
				<li>250 g ceviz içi</li>
				<li>½ kg domates</li>
				<li>2 adet orta boy kuru soğan</li>
				<li>2 adet <em>acitrón</em></li>
				<li>1 adet şeftali</li>
				<li>1 adet elma</li>
				<li>Kimyon</li>
				<li>Beyazbiber</li>
				<li>Tuz</li>
				<li>Tozşeker</li>
				</ul>
				</div>
<div class="content html5_section">
				<h1>Yapılışı</h1>
				<p>Cevizleri ayıklamaya birkaç gün önceden başlamak gerekir. Bunu gerektiği gibi yapmak çok zahmetli bir iştir ve çok zaman alır. Kabuğu kırılıp içi çıkarıldıktan sonra cevizin üstündeki zar da soyulur. En ufak bir zar parçasının bile cevize yapışıp kalmaması için aşırı özen göstermek gerekir. Yoksa cevizler ezilip kaymakla karıştırıldıktan sonra acı bir tat verir. O kadar emek ziyan olur.</p>
				<p>Tita ile Chencha, yemek masasında oturuyorlardı. Ceviz ayıklamayı bitirmek üzereydiler. Bu cevizler ertesi gün yapılacak düğünde ana yemek olarak sunulacak olan ceviz soslu biber dolmasının yapımında kullanılacaktı. Ailenin diğer bireyleri birer bahaneyle masadan kaçmışlardı. Topun ağzında sadece bu iki onurlu kadın kalmıştı. Tita hiç kimseyi suçlamıyordu. Gerçekten de bütün hafta boyunca yeterince yardım etmişlerdi. Bin cevizi tek tek soymanın kolay bir iş olmadığının farkındaydı. Hiçbir yorgunluk belirtisi göstermeden bu işi yapabilecek bir tek kişi tanımıştı hayatında: Elena Anne.</p>
				<p>Elena Anne birkaç gün içinde çuvallar dolusu cevizi kırıp ayıkladığı gibi bundan da büyük bir keyif alırdı.</p>
				<p>Ezmek, parçalamak, kırmak, soymak onun severek yaptığı şeylerdi. Bacaklarının arasında bir çuval cevizle avluya oturur, tamamını kırıp ayıklamadan kalkmazdı.</p>
				<p>Hepsine birden çok zahmetli gelen bin cevizi kırıp ayıklamak işi Elena Anne için bir çocuk oyuncağıydı. Cevizlerin bu kadar çok olmasının bir açıklaması vardı elbette: Her 25 biber için 100 ceviz gerektiğinden, aynı oranda 250 biber için 1000 ceviz gerekiyordu. Düğüne 80 kişi davet edilmişti. Herkes isterse üç biber yiyebilirdi. Bu da yerinde bir sayıydı. Sadece akrabaların ve yakın dostların davetli olduğu samimi bir düğün olacaktı. Yine de Tita artık hiç kimsenin yapmadığı bir şeyi yaparak yirmi çeşit yemekten oluşan bir mönü hazırlamıştı. Çok zahmetli bir yemek olmasına rağmen unutulmaz kutlamaların ana yemeği sayılan ceviz soslu biber dolması olmazsa olmazdı. Bunca cevizi ayıklayıp zarlarını çıkardıktan sonra ellerinin kararmış olmasına hiç aldırış etmiyordu. Kendisi için çok özel bir anlamı olan bu düğün böyle bir fedakârlığa değerdi. Bu düğünün John için de özel bir anlamı vardı. Öylesine mutluydu ki yemeklerin hazırlanmasına kendiliğinden yardım etmiş ve bundan büyük bir keyif almıştı. Cevizleri ayıklamakta oldukları masadan en geç kalkanlardan biri de oydu. İyi bir uykuyu hak etmişti.</p>
				<p>John, kendi evinin banyosunda yorgunluktan bitkin bir durumda ellerini temizliyordu. O kadar çok ceviz soymuştu ki tırnakları acıyordu. Duygu yüklü yoğun bir gün yaşadıktan sonra uyumaya hazırlanıyordu artık. Birkaç saat sonra Tita’ya daha yakın olacaktı. Bu da onu çok mutlu ediyordu. Düğünün saat on ikide başlamasına karar verilmişti. Sandalyede asılı duran smokini bir kez daha gözden geçirdi. Ertesi gün giyeceği her şey büyük bir titizlikle hazırlanmıştı. Ayakkabıları her zamankinden de fazla parlıyordu. Papyonu, kemeri, gömleği pırıl pırıldı. Her şeyin yolunda gitmesine memnun oldu. Derin bir nefes alarak yatağa uzandı. Başını yastığa koyar koymaz derin bir uykuya daldı.</p>
				<p>Pedro’nun ise tam tersine gözünü uyku tutmuyordu. Cehennem azabı gibi bir kıskançlık içini yakıyordu. Düğünde hazır bulunmak ve Tita ile John’u yan yana görmeye katlanmak zorunda olmaktan hiç hoşlanmıyordu.</p>
				<p>John’u hiç anlamıyordu. Sanki damarlarında kan yerine şerbet vardı. Kendisiyle Tita arasında olanları çok iyi biliyordu. Buna rağmen hiçbir şey yokmuş gibi davranmaya devam ediyordu. Bugün öğleden sonra Tita, fırını yakmak isterken hiçbir yerde kibrit bulamamıştı. O zaman John olanca nezaketiyle Tita’ya yardım etmeyi önerdi. Hepsi bu kadar da değil! Ateşi yaktıktan sonra kibrit kutusunu Tita’ya armağan etti. Bu arada Tita’nın elini, ellerinin arasına aldı. Tita’ya böyle saçma bir hediye vermenin ne gereği vardı? Pedro’nun gözlerinin önünde Tita’nın ellerini okşamak için iyi bir bahaneydi sadece. Bu John kendini çok uygar bir adam sanıyor olmalıydı. Ama Pedro bir kadını gerçekten seven bir adamın nasıl davranacağını gidip ona gösterecekti. Ceketini aldı ve gidip John’un ağzını burnunu kırmaya hazırlandı.</p>
				<p>Kapıdan çıkarken durdu. Düğünden bir gün önce Tita’nın ablasının kocasının John’la dövüşmesi, dedikoduları ayyuka çıkarırdı.</p>
				<p>O zaman Tita onu asla affetmezdi. Öfkeyle ceketini çıkarıp yatağın üstüne fırlattı. Başının ağrısı için bir ilaç aramaya başladı. Tita’nın mutfakta iş yaparken çıkardığı gürültüler başının ağrısını daha da artırıyordu.</p>
				<p>Tita, masanın üzerinde kalan son cevizleri soyarken ablasını düşünüyordu. Rosaura da düğünde bulunabilseydi keşke. Zavallıcık bir yıl önce ölmüştü. Ona duydukları saygıdan dolayı, düğün yapmak için ölümünün üstünden bir sene geçmesini beklemişlerdi. Rosaura’nın ölümü de çok tuhaf olmuştu. Her zamanki gibi akşam yemeğini yemiş, yemekten hemen sonra odasına çekilmişti. Esperanza ile Tita, yemek odasında kalıp sohbet etmeye koyulmuşlardı. Pedro, uyumadan önce Rosaura’ ya iyi geceler dilemek için yukarı çıktı. Yemek odası yatak odalarına uzak olduğu için Pedro’nun yukarı çıktığını Tita da Esperanza da fark etmediler. Pedro kapı kapalı olduğu halde Rosaura’nın yellenmesinin dışarıdan duyulmasını ilk başta pek yadırgamadı. Bu kez yellenmenin her zamankinden çok uzun sürdüğünü, sanki hiç kesilmeyecekmiş gibi olduğunu fark edince bir tuhaflık olduğunu düşündü. Dikkatini okumakta olduğu kitaba vermeye çalıştı. Bir yandan da bu hiç bitmeyen sesin karısının sindirim sorunlarından kaynaklanan bir ses olamayacağını düşünüyordu. Yer sarsılıyor, lambanın ışığı gidip geliyordu. Pedro bir an devrimcilerin top seslerinin yeniden duyulmaya başladığını düşündü. Ama hemen bu olasılığı eledi. Ülkeye artık aşırı bir sükûnet hâkimdi. Belki de komşulardan birinin otomobilinden geliyordu bu ses. Ama sonra otomobil motorlarının bu kadar kötü bir koku yaymadığı geldi aklına. Aldığı önleme rağmen bu kokuyu hissetmesi çok tuhaftı. Bir kaşığın içine koyduğu kor parçasının üstüne biraz şeker dökerek odanın her tarafında gezdirmişti.</p>
				<p>Kötü kokulara karşı en etkili yöntem budur.</p>
				<p>Pedro küçükken tuvaletini yattığı yerde yapmak zorunda olan bir hastanın odasında bunu uygularlardı. Her zaman odanın havasını başarıyla temizlerdi. Ama o anda hiçbir işe yaramıyordu. Endişeyle iki odanın arasındaki kapıya yaklaştı. Kapıya vurarak Rosaura’ya iyi olup olmadığını sordu. Cevap alamayınca kapıyı açtı. Rosaura’yı dudakları morarmış, gözleri yuvalarından fırlamış bir halde buldu. Bomboş gözlerle bakıyordu. Vücudundaki şişkinlik inmişti. Kötü kokulu nefesini son kez veriyordu. John, bunun midede yoğun kan birikmesi sonucu olabileceğini söyledi.</p>
				<p>Rosaura’nın vücudundan çıkan koku, ölümünden sonra daha da arttığından cenaze törenine pek az kişi katılabildi. Törene katılmaya en hevesli olanlar, cenaze alayının üstünde uçan bir akbaba sürüsüydü sadece. Cenaze toprağa verilinceye kadar beklediler. Yiyecek bir şey kalmadığını görünce mezarında uyuması için Rosaura’yı rahat bıraktılar.</p>
				<p>Tita’nın dinlenmesinin zamanı gelmemişti henüz. Yorgunluktan vücudu isyan ediyordu, ama uyumadan önce ceviz sosunu hazırlaması gerekiyordu. Anılarla uğraşıp durmaktansa iyi bir dinlenmeyi hak etmek için mutfaktaki işlerini yoluna koysa iyi olurdu.</p>
				<p>Cevizlerin hepsi ayıklanıp soyulduktan sonra kaymak ve peynirle birlikte <em>metate</em>’de ezilir. Son olarak isteğe göre biraz beyazbiber ve tuz konur. Bu ceviz sosuyla içleri doldurulmuş olan biberlerin üzerine yayılır. Son olarak üzerleri nar taneleriyle süslenir.</p>

				<div class="html5_section">
				<h1 class="description">Biberler için harç</h1>
				<p>Soğan biraz sıvıyağın içinde kavrulur. Pembeleşince dana kıyması, kimyon ve biraz tozşeker eklenir. Et iyice kavrulduktan sonra küçük küçük doğranmış şeftali ve elma parçaları, ceviz, badem, kuru üzüm, küp küp doğranmış domates katılıp karıştırılır. İsteğe göre tuz konur. Suyunu çekinceye kadar ateşte tutulur.</p>
				<p>Öte yandan biberler ızgarada ya da fırında pişirilir ve zarları ayıklanır. Sonra enlemesine kesilen biberlerin çekirdekleri ve damarları çıkartılır.</p>
				<p>Tita ile Chencha, 25 tepsi biberi süsleyip hazırladıktan sonra serin bir yere koydular. Ertesi sabah garsonlar bu tepsileri oradan alıp mükemmel bir şekilde ziyafet sofralarına götürdüler.</p>
				<p>Garsonlar, oradan oraya koşuşturuyor, şen şakrak davetlilerle ilgileniyorlardı. Gertrudis’in gelmesi herkesin ilgisini çekti. Piyasaya çıkan ilk vitesli araba olan Ford T <em>coupe</em> otomobillerden biriyle gelmişti. Devekuşu tüylü geniş şapkası, otomobilden inerken az kalsın başından düşüyordu. Apoletli elbisesi son derece modern ve göz alıcıydı. Juan da ondan geri kalmıyordu. Tepeden tırnağa uyumlu giysileri, silindir şapkası ve tozluklarıyla o da gözleri kamaştırıyordu. Büyük oğulları heykel gibi yakışıklı bir melez olup çıkmıştı. Yüz hatları çok zarifti. Mavi gözleriyle koyu renk teni çok hoş bir tezat oluşturuyordu. Teninin rengini büyükbabasından, mavi gözlerini Elena Anne’den almıştı. Gözleri anneannesininkilerle tıpatıp aynıydı. Hemen arkalarından Çavuş Treviño geliyordu. Devrimden sonra Gertrudis’in kişisel koruması olmuştu.</p>
				<p>Siyah yöresel kıyafetlerini giyinmiş olan Nicolás ile Rosalío, çiftliğin girişinde davetlileri karşılıyor, davetiyelerini topluyorlardı. Davetiyeler çok güzeldi. Alex ile Esperanza, davetiyeleri kendileri hazırlamışlardı. Davetiye kâğıdını, davetiyeleri yazmak için kullandıkları siyah mürekkebi, zarfların kenarlarını süslemek için kullandıkları yaldızı, zarfı kapattıktan sonra mühürlemekte kullandıkları mumu kendileri yapmışlardı ve bundan gurur duyuyorlardı. Hepsi De la Garza ailesinin tariflerine göre ve aile geleneğine uygun bir şekilde yapılmıştı. Aslında çini mürekkebi yapmalarına gerek kalmamıştı. Pedro ile Rosaura’nın düğünü için hazırlanan çini mürekkebinden kalanlar duruyordu hâlâ. Kurumuştu elbette. Ama biraz su katılınca yeni yapılmış gibi oldu. Çini mürekkebi yapmak için, 240 gram arapzamkı, 165 gram mazı kozalağı, 120 gram demir sülfat, 75 gram bakkam ağacı odunu ve 15 gram bakır sülfat birbirine karıştırılır. Zarfların kıyısına çekilen yaldız içinse çırpılarak su haline getirilmiş 5-6 yumurta akına 30 gram sarı zırnık ve bir o kadar da ince toz haline getirilmiş billur taşı katılır ve iyice karıştırılır. Muma gelince; bunu yapmak için de, eritilmiş 500 gram gomalak, 250 gram storaks (ayıfındığı reçinesi), 250 gram <em>calafonia</em> ve 500 gram dolomit birbirine karıştırılır.</p>
				<p>Bu karışım, sıvı haldeyken üzerine tatlı bademyağı sürülmüş bir masanın üzerine dökülür ve daha soğumadan, çubuklar ve ince değnekler halinde biçimlendirilir.</p>
				<p>Esperanza ile Alex, aile tariflerine harfi harfine uyarak hepsini yaptılar. Davetiyelerin hepsi tek tek elle hazırlanmıştı ve hiçbirinin bir benzeri daha yoktu. Bu işleri yapmak için günlerce uğraştılar. Her davetiye ayrı bir sanat eseriydi. Ne yazık ki uzun elbiselerle, aşk mektuplarıyla ve valslerle birlikte bu el sanatının da modası geçiyordu artık. Ama ne olursa olsun Tita ve Pedro için <em>Ojos de Juventud</em> adlı valsin modası asla geçmezdi. Pedro’nun isteği üzerine orkestra bunu çalarken ikisi birlikte pistte kendilerinden geçmiş bir halde dans ediyorlardı. Tita tüm güzelliğiyle gözleri kamaştırıyordu. Rosaura ile Pedro’nun düğününden sonra geçen yirmi iki yıl ona hiç değmemişti sanki. 39 yaşında olmasına rağmen dalından yeni kopmuş bir pepino gibi taze, pespembe ve hoş kokuluydu.</p>
				<p>Pedro ile Tita dans ederlerken John kendi payına düşene razı olmuş gibi bir bakışla ve sevecen gözlerle onları izliyordu. Pedro yanağını hafifçe Tita’nın yanağına dayamıştı. Tita, beline koyduğu Pedro’nun elinin kendisini hiç olmadığı kadar yaktığını hissediyordu.</p>
				<p>“Bu valsi ilk duyduğumuz zamanı hatırlıyor musun?”</p>
				<p>“Asla unutamam.”</p>
				<p>“Sana evlenme teklif etmeyi düşünerek o geceyi hiç uyumadan geçirmiştim. Karım olmak isteyip istemediğini tekrar sormak için aradan yirmi iki sene geçmesi gerektiğini bilmiyordum.”</p>
				<p>“Ciddi mi söylüyorsun?”</p>
				<p>“Elbette. Karım olduğunu görmeden ölmek istemiyorum. Seninle birlikte beyaz çiçeklerle süslenmiş bir kiliseye girdiğimi hayal ettim hep. Sen çiçeklerin ortasında, çiçeklerden daha güzel...”</p>
				<p>“Beyazlar giyinmiş olarak mı?”</p>
				<p>“Kesinlikle. Kimse engel olamaz artık. Evlendikten sonra senden bir çocuğum olsun istiyorum. Ne dersin, henüz vaktimiz var, değil mi? Artık Esperanza da gideceğine göre yalnız kalmayız böylece.”</p>
				<p>Tita cevap veremedi. Boğazına bir düğüm oturmuştu. Yanaklarından birkaç damla gözyaşı süzüldü. İlk mutluluk gözyaşlarıydı bunlar.</p>
				<p>“Şunu bilmeni isterim ki hiçbir şey, beni kararımdan döndüremez. Kızımın ya da başkalarının ne düşüneceği beni ilgilendirmiyor artık. Bunca yılı hep başkaları ne der, diye düşünerek geçirdik. Ama bu geceden itibaren beni senin yanından hiç kimse ayıramaz.”</p>
				<p>İş bu noktaya geldikten sonra Pedro'yla aralarındaki aşk ilişkisi ortaya çıktığında el âlemin ne diyeceği Tita’yı da ilgilendirmiyordu artık.</p>
				<p>Rosaura'yla yaptıkları anlaşmaya bunca yıl saygı göstermişti. Artık yeterdi. Rosaura için herkese evliliğinin yolunda gittiği izlenimini vermek ve kızının iyi bir aile ortamında yetişmesi çok önemliydi. Rosaura, çocuğa ahlaki değerleri verebilmenin tek yolunun iyi bir ailenin içinde yetişmesi olduğunu düşünüyordu. Aralarındaki anlaşmaya göre Pedro ile Tita ilişkilerini tamamen gözlerden uzak tutmak ve aşklarını gizli yaşamak zorundalardı. Bu durumda elbette Tita, evlilik dışı bir çocuk doğurmamayı kabul etmek zorundaydı. Buna karşılık Rosaura, Tita’nın evlat hasretini gidermesi için Esperanza’yı onunla paylaşmayı kabul edecekti: Tita, çocuğun beslenmesiyle ilgilenecekti, Rosaura da eğitimiyle... Ayrıca bir arada yaşayabilmeleri için Rosaura, Pedro ile Tita’ya dostça davranacak, kıskançlıktan ve imalı sözlerden kaçınacaktı.</p>
				<p>Esperanza’nın eğitimi konusu hariç, hepsi de anlaşmaya saygı göstermişlerdi. Tita, Esperanza için Rosaura’ nın düşündüğünden çok farklı bir eğitim istiyordu. Bu yüzden, anlaşmaya aykırı da olsa Esperanza, kendi yanında olduğu zamanlardan yararlanarak ona annesinin öğretmediği bazı şeyleri öğretiyordu.</p>
				<p>Esperanza’nın en sevdiği yer mutfak ve en güvendiği kişi Tita olduğu için günün büyük bir bölümü böyle geçiyordu.</p>
				<p>İşte böyle bir öğleden sonra birlikte mutfakta oturmuş sohbet ederlerken Tita, John Brown’ın oğlu Alex’in Esperanza’ya ilgi duyduğunu öğrendi. Bunu öğrenen ilk kişi Tita’ydı. Esperanza’nın okulunda düzenlenen bir partide yıllar sonra tekrar karşılaşmışlardı. Alex, tıp eğitimini bitirmek üzereydi. İlk andan itibaren birbirlerini çektiklerini fark etmişlerdi. Esperanza, Alex’in bakışını üzerinde hissettiği an, kendisini kızgın yağa atılmış hamur parçası gibi hissettiğini söyler söylemez Tita, onların birleşmelerinin kaçınılmaz olduğunu anlamıştı.</p>
				<p>Rosaura, buna engel olabilmek için pek çok yola başvurdu. İlk öğrendiği andan itibaren kesinlikle ve açıkça karşı çıktı. Pedro ile Tita, Esperanza’nın tarafını tuttular. Bu yüzden aralarında korkunç bir savaş başladı. Rosaura haykırarak kendi haklarını savunuyordu. O zaman Tita ve Pedro anlaşmayı bozdular: Rosaura’nın yaptığı haksızlıktı.</p>
				<p>Esperanza yüzünden ilk tartışmaları değildi bu. İlk kavgaları Rosaura, kızını okula göndermek istemediği zaman çıkmıştı. Rosaura’ya göre onun okula gitmesi zaman kaybından başka bir şey değildi. Esperanza’nın hayattaki tek görevi annesine bakmak olduğuna göre, çok yüksek bilgiler öğrenmesine gerek yoktu. Bunun yerine piyano çalmayı, şarkı söylemeyi, dans etmeyi öğrenmesi yeterdi. Bunlar hayatında işine yarayacak şeylerdi. Birincisi, Rosaura’nın hoş ve eğlenceli vakit geçirmesini sağlardı. İkincisi, katıldığı davetlerde bu becerileriyle göz kamaştırırdı. Böylece dikkatleri çeker ve yüksek sosyetede iyi kabul görürdü. Çok uzun konuşmalardan sonra Rosaura’yı güçlükle ikna edebildiler. Esperanza bir virtüöz gibi piyano çalmanın, şarkı söylemenin, dans etmenin yanı sıra başka şeyleri de öğrenmeliydi. Girdiği toplulukta insanlarla sohbet ederken bazı konularda bir şeyler bilmesi çok önemliydi. Çocuğun okula gitmesi ya da gitmemesi hayatını etkilerdi. Rosaura gönülsüz de olsa çocuğun okula gitmesini kabul etti. Rosaura’yı ikna eden tek şey Esperanza’nın ilgi çekici ve hoş konuşma yeteneğini kazanmasının yanı sıra Piedras Negras’ın yüksek sosyetesi arasına girecek olmasıydı. Böylece Esperanza iyi bir eğitim alabilmesi için en iyi okula gönderildi. Bunun yanı sıra Tita kendi bildiklerini çocuğa mutfak aracılığıyla öğretmeye devam etti: hayatın ve aşkın sırlarını.</p>
				<p>Rosaura’ya karşı kazandıkları bu zaferden sonra bir daha büyük bir tartışma çıkmadan o güne gelmişlerdi. Alex’in ortaya çıkması ve Esperanza'yla nişanlanacak olması ortamı tekrar germişti. Tita ile Pedro’nun kayıtsız şartsız Esperanza’yı desteklemeleri, Rosaura’yı çılgına çeviriyordu. Geleneğin ona verdiği hakkı korumak için her yolu deneyerek sonuna kadar bir kaplan gibi savaştı. Umutsuzca bağırdı, çağırdı, tepindi, tükürdü, kustu, tehdit etti... Aralarındaki anlaşmayı ilk kez o gün bozdu, yaptıklarını yüzlerine vurarak Pedro ile Tita’ya kendisine çektirdikleri için lanet etti.</p>
				<p>Evin içi bir savaş meydanına dönmüştü. Kapıların çarpılması sıradan bir şey olmuştu artık. Ama bu dava çok uzun sürmedi. İki taraf arasındaki bu korkunç kavganın üçüncü gününde Rosaura, daha önce anlattığımız gibi, sindirim sorunları yüzünden birdenbire öldü.</p>
				<p>Esperanza ile Alex’in düğünleri, Tita’nın en büyük zaferiydi. Esperanza’yı böyle çok iyi yetişmiş, kendinden emin, mutlu, becerikli, ama aynı zamanda da sözcüğün her anlamıyla “kadınsı” olarak görmekle ne kadar gururlanıyordu. Bembeyaz gelinliği içinde Alex’le <em>Ojos de Juventud</em> valsini yaparken ne kadar da mutlu görünüyordu. Müzik biter bitmez Paquita ve Jorge, yani Lobo ailesi tebrik etmek için Tita’yla Pedro’nun yanına geldiler.</p>
				<p>“Tebrikler Pedro. Doğrusu kızın on mil çapında bir daire içinde bile Alex’ten daha iyi bir kısmet bulamazdı.”</p>
				<p>“Evet, öyle. Alex çok mükemmel bir delikanlı, ama ne yazık ki buradan ayrılıyorlar. Alex, Harvard Üniversitesi’nde doktora yapmak için burs kazandı. Bugün, düğünden hemen sonra oraya gitmek üzere yola çıkıyorlar.”</p>
				<p>Paquita, zehirli diliyle iğnelemeye devam ediyordu:</p>
				<p>“Eee, Tita! Şimdi ne yapacaksın? Esperanza olmadan Pedro’yla aynı evde yaşamaya devam edemezsin. Ay, bir yere gitmeden önce ceviz soslu biber dolmasının tarifini ver. Görünüşleri çok güzel!”</p>
				<p>Ceviz soslu biber dolmalarının sadece görünüşleri değil, tatları da çok güzeldi. Tita’nın şimdiye kadar yaptığı ceviz soslu biber dolmalarının en lezzetlisiydi. Meksika bayrağının renklerine bürünmüş tepsiler göz alıcıydı: Biberlerin yeşili, ceviz sosunun beyazı ve narın kırmızısı.</p>
				<p>Tepsiler bu üç rengi uzun süre koruyamadılar. Göz açıp kapayıncaya kadar tepsilerde bir tek biber bile kalmadı. Kendisini insanların aç gözlü görünmemek için tepside bıraktıkları son ceviz soslu biber dolması kadar yalnız hissettiği günler ne kadar gerilerde kalmıştı!</p>
				<p>Tita düşünmeden edemiyordu: Güzel alışkanlıklar giderek unutulduğu için mi, yoksa biberler gerçekten çok nefis oldukları için mi tepside hiç dolma kalmamıştı?</p>
				<p>Davetlilerin hepsi de çok mutlu görünüyordu. Bütün davetlilerin zehirlendiği Rosaura ile Pedro’nun düğününden ne kadar farklıydı. Bugün ceviz soslu biber dolmalarını yiyenler büyük bir nostalji ve yoksunluk hissetmek yerine Gertrudis’in gül yaprağında bıldırcın yediği gün hissettiklerini hissetmeye başlamışlardı. Bu belirtileri yeniden ilk kez hisseden yine Gertrudis olmuştu. <em>Mi Querido Capitán</em><a class="si-noteref epub-type_noteref" href="#f18" id="ref_f18">18</a> şarkısı çalınırken hem şarkıyı söylüyor, hem avlunun ortasında Juan’la dans ediyordu. “Ay, ay, ay, sevgili yüzbaşım!” nakaratını her söyleyişinde Juan’ın henüz yüzbaşı olduğu günlerde, onunla çırılçıplak kırlarda koşarken karşılaşmalarını hatırlıyordu. Birden bacaklarına yeniden ateş bastı. Vücudunun tam ortası yine gıdıklanmaya ve kafası günahkâr düşüncelerle dolmaya başladı. İş büyümeden kocasını alıp gitmeye karar verdi. Gertrudis’in gidişinden hemen sonra diğer davetliler de birer bahaneyle ve şehvet dolu bakışlarla art arda düğünden ayrıldılar. Buna en çok gelinle damat memnun oldu. Böylece bir an önce valizlerini toplayıp gidebileceklerdi. Otele varmaya can atıyorlardı.</p>
				<p>Tita ve Pedro, çiftlikte kendilerinden başka sadece John ve Chencha’nın kaldığını fark ettiler. Sonunda herkes, hatta çiftlikte çalışanlar bile gidebilecekleri en uzak yerlere gitmişlerdi. Hiç kimse sevişmek konusunda kendisini frenleyemiyordu. Bazıları Piedras Negras ile Eagle Pass arasındaki köprünün altında, daha tutucu olan bazıları yol kenarına gelişigüzel park ettikleri otomobillerinin içinde, bazıları nereyi buldularsa orada sevişiyorlardı. İşlerine yarayan herhangi bir yerde; ırmakta, küvette, şöminenin içinde, mutfak sobasının üstünde, eczane tezgâhında, giysi dolabında, ağaçların tepelerinde, her yerde sevişiyorlardı. İhtiyaç, yeni buluşların anasıdır, derler. İnsanlar o gün tarihte hiç örneği görülmemiş derecede yaratıcıydılar.</p>
				<p>Tita ile Pedro’ya gelince, cinsel dürtüleri dayanılmaz boyutlara ulaşmıştı. Kendilerini tutmak için olanca güçlerini harcıyorlardı. Ama duyguları o kadar güçlüydü ki terleri sıcaklığa veya kokuya dönüşüp derilerinin her gözeneğinden dışarı fışkırıyordu. John, durumu fark etti. Kendisinin orada fazlalık olduğunu anlayarak veda etti ve gitti. Tita, John’un tek başına gittiğini görünce üzüldü. Onunla evlenmeyi reddettikten sonra adam bir başkasıyla evlenseydi iyi olurdu. Ama evlenmemişti işte.</p>
				<p>John gider gitmez, Chencha köyüne gitmek için izin istedi. Birkaç gün önce köye inşaat işlerine giden kocasını birdenbire çok özlemişti.</p>
				<p>Pedro ile Tita balayı yapmak için baş başa kalmayı planlamış olsalardı, yalnız kalmaları bu kadar kolay olmazdı. Hayatları boyunca ilk kez rahatça sevişebileceklerdi. Yıllar boyunca aman kimse görmesin, aman hiç kimse şüphelenmesin, aman Tita hamile kalmasın, aman sevişirlerken kendilerinden geçtiklerinde sesleri çıkmasın diye bir sürü önlem almak zorunda kalmışlardı. Artık bütün bunlar geçmişte kalıyordu.</p>
				<p>Konuşmaya hiç gerek duymadan el ele tutuştular, karanlık odanın yolunu tuttular. İçeri girmeden önce Pedro, Tita’yı kucağına aldı. Kapıyı yavaşça açtı. Gözlerinin önünde beliren karanlık oda tamamen değişmişti. Odada ne kadar kullanılmayan eşya varsa çıkarılmıştı. Sadece odanın ortasına yerleştirilmiş pirinç karyola vardı. İpek çarşaflar ve yatak örtüsü bembeyazdı. Yeri kaplayan çiçekli halı ve odayı aydınlatan 250 mum da bembeyazdı. Adı karanlık oda olmasına rağmen şimdi ışıl ışıl olmuştu. Pedro’nun bunu hazırlamak için ne kadar çok emek verdiğini düşünen Tita çok heyecanlanmıştı. Aynı şekilde Pedro da Tita’nın gizli gizli bunları hazırlayacak zamanı nasıl bulduğunu düşünüyordu.</p>
				<p>Zevkten öylesine kendilerinden geçmişlerdi ki odanın bir köşesinde Nacha’nın son mumu yaktıktan sonra işaretparmağını dudaklarına götürerek “sus” işareti yaptığını ve sonra buharlaşıp kaybolduğunu görmediler.</p>
				<p>Pedro, Tita’yı yavaşça yatağa bıraktıktan sonra hiç acele etmeden Tita’nın üstündeki giysileri birer birer çıkardı. Okşamaların ve tutku dolu bakışların ardından yıllar boyunca dizginledikleri tutkularını alabildiğine özgür bıraktılar.</p>
				<p>Yatağın pirinç başı duvara çarpınca çıkan sesler, ağızlarından kaçan iniltiler, bozguna uğramış gibi üzerlerinde uçan güvercinlerin kuğurdamasına karışıyordu. Hayvanların altıncı hisleri bir an önce çiftlikten uzaklaşmaları için uyarmıştı onları. Diğer hayvanlar da aynı şeyi yaptılar: İnekler, domuzlar, tavuklar, bıldırcınlar, kuzular, atlar, hepsi çiftliği terk ettiler.</p>
				<p>Tita tüm bunların farkında değildi. Yoğun bir şekilde zirveye ulaştığını hissediyordu. Kapalı gözleri birden aydınlandı ve birdenbire önünde parlak bir tünel belirdi.</p>
				<p>O anda bir zamanlar John’un söylemiş olduklarını hatırladı: “Eğer çok güçlü bir heyecan gelip bütün kibritleri aynı anda yakarsa ortaya çıkacak o büyük ışık, çok öteleri kolayca görmemizi sağlar. O anda gözlerimizin önünde bir tünel belirir. Bu tünel bizi doğmadan önce bulunduğumuz kutsal âleme götürmek ister. Ruhumuz bedenimizi terk edip o tünelden gitmek ister.” Tita heyecanını dizginlemeye çalıştı.</p>
				<p>Ölmek istemiyordu. Bu dolu dolu heyecanı defalarca yaşamak istiyordu. Bu sadece bir başlangıçtı.</p>
				<p>Nefesini kontrol altına almaya çalıştı. Ancak o zaman kaçmakta olan son güvercinlerin kanat seslerini duydu. Bunun dışında duyduğu tek ses sadece ikisinin kalp atışlarıydı. Çatlayacak gibi atıyordu kalpleri. Pedro’nun kalbinin kendi derisinin üstünde attığını da hissedebiliyordu. Bu ses birdenbire kesildi. Bütün odaya bir ölüm sessizliği yayıldı. Pedro’nun ölmüş olduğunu hemen anladı.</p>
				<p>Pedro'yla birlikte içindeki ateşi yakabilme olasılığı da ölüyordu. Biliyordu ki hissettiği bu doğal sıcaklık kendisini besleyen gıdadan yoksun kalınca yavaş yavaş azalacaktı.</p>
				<p>Hiç kuşku yok ki Pedro heyecanın tam zirvesindeyken gördüğü parlak ışıklı tünele girer girmez ölmüştü. Işıklı tünel önünde belirir belirmez kendisinin de o tünele girmediğine pişman oldu. O ışığı tekrar görmesine imkân yoktu artık. Bundan sonra yapayalnız kalacak, ruhlar âleminin karanlıklarında serseri bir gezgin gibi dolaşıp duracaktı. Bir yolunu bulmak zorundaydı. Yapay da olsa kendisini ait olduğu yere, ruhlar âlemine, Pedro’nun yanına götürecek olan yolu aydınlatan o parlak ışığı içinde tekrar yakmak zorundaydı. Ama önce kendisini dondurmaya başlamış olan soğuğa engel olmalıydı. Hemen yataktan kalktı, yalnız günlerinde geceler boyu sürekli ördüğü kocaman örtüyü almaya gitti. Üzerine örttü. Örtü o kadar büyüktü ki aynı anda üç hektarlık çiftliğin üzerini de kapladı. John’un hediye ettiği kibritleri komodinin çekmesinden çıkardı. Vücudunun fosfora ihtiyacı vardı. Kibritleri tek tek kutudan çıkarıp yemeye başladı. Kibritleri çiğnerken gözlerini sımsıkı kapatıyor, Pedro'yla birlikte yaşadıkları yoğun heyecanları hatırlamaya çalışıyordu. Pedro’nun ilk bakışı, eline ilk dokunuşu, ilk gül demetini vermesi, ilk öpüşmeleri, ilk okşamaları, ilk ilişkileri... Sonunda başardı. Çiğnemekte olduğu kibrit, aklından geçen hayalin ışığına değdikçe alev alıyordu. Gözlerinin önündeki ışık yavaş yavaş büyüdü. Tünel yeniden göründü. Pedro’nun aydınlık silueti işte orada, tünelin girişindeydi. Kendisini bekliyordu. Tita hiç tereddüt etmedi. Pedro’ya kavuşmak için kendisini tünelin çekimine bıraktı. Karşılaşır karşılaşmaz uzun uzun kucaklaştılar. Kendilerini kayıp cennete götüren o heyecanın zirvesine yine birlikte ulaştılar. Sonsuza dek birbirlerinden ayrılmayacaklardı artık.</p>
				<p>Pedro ile Tita’nın yanmış vücutlarından kıvılcımlar çıkmaya başladı. Bu kıvılcımlar örtüyü tutuşturdu ve bütün çiftlik alev aldı. Hayvanlar yangından kurtulmak için tam zamanında kaçmışlardı. Karanlık oda, lavlar püskürten bir yanardağa dönüşmüştü. Her yere taşlar ve küller fırlatıyordu. Taşlar rengârenk ışıklar saçarak çok yükseklere ulaşıyordu. Çevredeki köylerde yaşayanlar kilometrelerce öteden bu manzarayı görebiliyorlardı. Alex ile Esperanza’nın düğünlerini kutlamak için havai fişek atıldığını sanıyorlardı. Ama bu ışıklar bir hafta boyu devam edince kuşkulanmaya başladılar. Ne olup bittiğini anlamak için merakla çiftliğe geldiler.</p>
				<p>Bütün çiftlik birkaç metre külün altında kalmıştı. Annem Esperanza balayından döndüğünde çiftlikten geriye kalan küllerin altında sadece bu mutfak defterini bulabildi. Annem ölünce defter bana kaldı.</p>
				<p>Dediklerine göre burası bölgedeki en verimli topraklar olmuş ve küllerin arasında binbir çeşit hayat yetişmiş.</p>
				<p>Çocukluğum boyunca orada yetişen sebzelerden ve meyvelerden yeme şansını buldum. Sonradan annem oraya birkaç daireden oluşan küçük bir apartman yaptırdı. Babam Alex, o dairelerden birinde yaşıyor hâlâ. Doğum günümü kutlamak için bugün bana gelecek. En sevdiğim yemek olan Noel <em>torta</em>’larını hazırlıyorum. Annem her doğumgünümde benim için yapardı. Anneciğim! Onu çok özlüyorum! Onun yemeklerini, mutfağının kokusunu, yemek hazırlarken yaptığımız sohbetleri, onun yaptığı Noel <em>torta</em>’larını nasıl da özlüyorum. Ama onun gibi Noel <em>torta</em>’sı yapmayı neden beceremediğimi bilmiyorum. Soğan doğrarken neden gözyaşlarımın sel gibi aktığını da bilmiyorum. Sanırım ben de annemin teyzesi Tita gibi soğana karşı çok duyarlıyım.</p>
				<p>Onun tariflerine göre yemek pişiren birileri olduğu sürece büyük teyzem Tita yaşamaya devam edecektir.</p>
			</div>
		</div>
			<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f18"><a class="si-backref" href="#ref_f18">18</a><span class="si-footnote-text">. (İsp.) “Sevgili Yüzbaşım”.</span></div>
			</div>
  </body>
</html>