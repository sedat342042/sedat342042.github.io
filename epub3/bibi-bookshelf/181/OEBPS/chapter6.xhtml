<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Acı Çikolata</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter6">
<div class="list html5_section">
				<h1 class="ingredients">Malzemesi</h1>
				<ul>
				<li>30 g toz güherçile</li>
				<li>15 g sülüğen</li>
				<li>15 g arapzamkı (toz)</li>
				<li>3,5 g fosfor</li>
				<li>Safran</li>
				<li>Karton</li>
				</ul>
				</div>
<div class="content html5_section">
				<h1>Yapılışı</h1>
				<p>Kibrit eczası yapmak için arapzamkı, sıcak suyun içinde eritilir. Fazla yoğun olmayan bir karışım elde edilir. Hazır olunca fosfor eklenip karışımın içinde çözülmeye bırakılır. Güherçileye de aynı işlem uygulanır. Sonra renk vermesi için yeteri kadar sülüğen katılır.</p>
				<p>Doktor Brown bu işleri yaparken Tita sessizce onu izliyordu.</p>
				<p>Doktor’un evinin arka avlusunda bulunan laboratuvarın küçük penceresinin yanına oturmuştu. Pencereden içeri süzülen ışık, Tita’nın sırtına geliyordu ve ona az da olsa sıcaklık duygusu veriyordu. Öyle hafif bir sıcaklıktı ki, neredeyse hissedilemiyordu. O ağır örtüsüne iyice sarınmış olmasına rağmen içine işlemiş soğuk, ısınmasına izin vermiyordu. Bir yandan da John’un ona aldığı yünle geceleri örtüyü örmeye devam ediyordu.</p>
				<p>Burası bütün evde ikisinin de en çok sevdiği yerdi. Tita burayı Doktor John Brown’ın evine gelişinin haftasında keşfetmişti. John, Elena Anne’nin isteğinin aksine, Tita’yı bir tımarhaneye götürmek yerine kendisiyle birlikte yaşamak üzere buraya, kendi evine getirmişti. Bu nedenle Tita, ona her zaman minnet duyacaktı. Tımarhaneye girseydi gerçekten delirirdi belki de. Burada ise John’un tatlı sözleri ve sıcak ilgisiyle her geçen gün kendini daha iyi hissediyordu. Bu eve gelişini hayal meyal hatırlıyordu. Silik anıların arasında, Doktor’un kırık burnunu yerine yerleştirirken duyduğu o korkunç acı da vardı.</p>
				<p>Sonra John’un o kocaman ve sevecen elleri onu soyup yıkamıştı. Vücuduna yapışan pislikleri tek tek temizlemiş ve parfümlerle ovmuştu onu. Son olarak saçlarını yavaş yavaş fırçalamış ve onu kolalı çarşaflar serilmiş yatağa yatırmıştı.</p>
				<p>Bu ellerin, kendisini dehşetin içinden çekip aldığını asla unutmayacaktı.</p>
				<p>Günün birinde yeniden konuşmayı arzularsa bunları John’a söylemek isterdi. Ama şimdilik susmayı tercih ediyordu. Her şeyden önce zihninin düzene girmesi gerekiyordu. Çiftlikten ayrıldığından beri içinde kaynayan şeyleri anlatmak için sözcük bulamıyordu. Kafasını toparlamak çok zor geliyordu. İlk günlerde odadan çıkmayı bile canı istememişti. Kuzey Amerikalı yetmiş yaşlarında bir kadın olan Caty, yemeğini odasına getiriyordu. Caty yemek yapma işinin yanı sıra Doktor'un küçük oğlu Alex’e de bakıyordu. Alex’in annesi, onu doğururken ölmüştü. Tita, Alex’in bahçede oynadığını görüyor, güldüğünü duyuyordu, ama onu yakından tanımak içinden gelmiyordu.</p>
				<p>Tita bazen yemeğe elini bile sürmüyordu. Tadını yavan buluyordu. Yemek yemek yerine saatlerce ellerine bakmayı tercih ediyordu. Bir bebek gibi ellerini inceliyor ve bu ellerin kendi elleri olduğunun farkına varıyordu. Ellerini görüyordu, ama bu ellerle örgü örmek dışında ne yapabileceğini bilmiyordu. Bu tür şeyleri düşünmeye hiç vakti olmamıştı. Annesinin yanında bu eller, belirli şeyleri yapmak zorunda kalmıştı kuşkusuz. Günlerce, aylarca... Sabahleyin kalkıp giyinmek, sobayı yakmak, kahvaltıyı hazırlamak, hayvanları doyurmak, bulaşıkları yıkamak, yatakları düzeltmek, öğle yemeği hazırlamak, yine bulaşıkları yıkamak, ütü yapmak, akşam yemeği hazırlamak, tekrar bulaşıkları yıkamak...Onun payına düşen buydu. Bir an bile durup dinlenmeden... Şimdi annesinin emirleri olmadan bu ellerle ne yapabileceğini bilmiyordu. Elleriyle ne yapacağına asla kendisi karar vermemişti. Şimdi elleri ne isterlerse yapabilir ne isterlerse olabilirdi. Kuş bile olabilirlerdi belki! Ah, keşke kuş olabilseler, onu da sürükleyerek yükseklerde uçsalar, uzaklara, gidebildikleri kadar uzaklara götürseler! Pencereye yaklaştı, ellerini gökyüzüne doğru uzattı. Kendinden kaçmak istiyordu. Bir şey düşünmek, bir şeye karar vermek, konuşmak zorunda kalmak istemiyordu. Ağzından çıkacak sözcüklerin, içindeki acıyı haykırmasından korkuyordu.</p>
				<p>Tüm benliğiyle ellerinin uçmasını diliyordu. Hareketsiz duran ellerinin arkasındaki gökyüzüne bakarak uzunca bir süre öyle kaldı. Bir süre sonra, bir an bir mucizenin gerçekleşmeye başladığını sandı. Elleri buharlaşmış, gökyüzüne doğru süzülüyorlardı. Doğaüstü bir gücün kendisini de göklere çekeceğini hayal ederek ellerinin arkasından yükselmeye hazırlandı. Ama hiçbir şey olmadı. O zaman hayal kırıklığı içinde buharın kendi ellerinden yükselmediğini fark etti.</p>
				<p>Buhar, avlunun arka tarafında bulunan küçük bir odadan geliyor ve havaya çok hoş, çok tanıdık kokular yayıyordu. Pencereyi açıp bu kokuyu derin derin içine çekti. Gözlerini kapayınca kendini mutfakta Nacha’nın yanında yerde otururken gördü. Mısır unundan küçük çörekler yapıyorlardı. Aynı anda bir güveçte nefis kokular yayan bir et yemeği pişiriyordu. Hemen yanındaki tencerede fasulyeler kaynamaya başlamıştı bile. Yemeği pişirenin kim olduğunu görmek için oraya gitmeye karar verdi. Caty olamazdı bu. Pişen yemeklerden bu kadar nefis kokular yayıldığına göre yemek yapmayı bilen biri olmalıydı. Tita, henüz görmemiş olduğu bu kişide kendine tanıdık gelen bir şeyler olduğunu hissediyordu.</p>
				<p>Kararlı adımlarla avluyu geçti. Küçük odanın kapısını açtı. Seksen yaşlarında, çok hoş bir kadınla karşılaştı. Nacha’ya çok benziyordu kadın. Uzun bir saç örgüsü başının çevresini sarıyordu. Önlüğüyle yüzündeki terleri siliyordu. Yüzünün hatlarından Yerli olduğu açıkça belli oluyordu. Pişmiş topraktan yapılmış bir çaydanlıkta çay demleniyordu.</p>
				<p>Kadın, gözlerini Tita’ya çevirdi ve nazikçe gülümsedi. Gelip yanına oturması için davet etti. Tita davete uydu. Kadın demlenmiş olan nefis çaydan bir fincan ikram etti Tita’ya.</p>
				<p>Tita çayı aldı. Çayın içindeki bildiği ve bilmediği bitkilerin tadına varmak için yavaş yavaş içti. Çayın tadı ve bu sıcak ortam, ona çok iyi geliyordu.</p>
				<p>Orada, yaşlı kadının yanında uzunca bir süre oturdu. İkisi de konuşmuyordu. Ama ilk andan beri aralarında sözcükleri gereksiz kılan çok iyi bir iletişim kurulmuştu.</p>
				<p>O günden itibaren Tita her gün kadını ziyaret etmeye başladı. Ama giderek kadının yerini Doktor Brown almaya başladı. Tita, Doktor Brown’ı ilk kez orada görünce şaşırdı. Onu orada görmeyi hiç beklemiyordu. Odanın dekorasyonu da epey değişmişti.</p>
				<p>Şimdi burada bir yığın deney tüpü, termometre, lamba ve bilimsel araç gereç vardı. Daha önce odanın en önemli eşyası olan küçük soba, fazla yer kaplamasın diye bir köşeye yerleştirilmişti. Bu yer değişikliğinin farkına vardı. Ama dudaklarından tek bir sözcük bile çıkacak durumda olmadığı için bunu ve o kadının kim olduğunu sormayı sonraya bıraktı. Hem John’un arkadaşlığının da çok iyi olduğunu kabul etmek zorundaydı. Tek fark, John konuşuyordu ve yemek yapmak yerine teorilerini kanıtlamak amacıyla bilimsel deneyler yapıyordu.</p>
				<p>Bu merak, ona Yerlilerin Kikapú kabilesinden olan büyükannesinden geçmişti. Dedesi, onu kabilesinin yaşadığı yerden kaçırmış, kendisiyle yaşaması için uzaklara götürmüştü. Resmî olarak evlenmelerine rağmen, dedesinin kibirli ve tam bir Kuzey Amerikalı olan ailesi, onu oğullarının eşi olarak kabul etmek istememişlerdi. Bu nedenle dedesi Yerli karısı için avlunun dip tarafına bu küçük odayı yapmıştı. John’un büyükannesi olan bu hanım, hayatının büyük bir bölümünü, bu küçük odada şifalı bitkilerden ilaçlar elde etmeye adayarak geçirmişti.</p>
				<p>Bu oda aynı zamanda kocasının ailesinin saldırganlığına karşı ona iyi bir sığınak olmuştu. İlk saldırıları onu kendi adı yerine kabilesinin adıyla çağırmak olmuştu: Kikapú. Brown ailesi, bu sözcüğü hakaret etmek için kullanıyor ve ona dünyanın en kötü anlamlarını yüklüyordu. John’un büyükannesi ise tam tersine bu isimden gurur duyardı. “Kikapú”, “Şafak Işığı” demekti.</p>
				<p>Bu küçük örnekten de anlaşılabileceği gibi, iki kültürün temsilcileri arasında çok büyük anlayış ve görüş farkı vardı. Bu da Brown ailesinin Şafak Işığı’nın âdetlerini ve alışkanlıklarını anlamasını ve bunlara alışmasını imkânsız kılıyordu. Kikapú kültürünü biraz anlayabilmeleri için çok uzun yıllar geçmesi gerekti. John’un büyükdedesi Peter çok şiddetli bronşit olmuştu. Sürekli ve şiddetli öksürükler nefes almasını çok zorlaştırıyordu. Hava, ciğerlerine ulaşamıyordu. Karısı Mary, bir doktor kızı olduğu için, böyle durumlarda vücudun çok fazla alyuvar ürettiğini biliyordu. Bu fazla alyuvarlar bir enfarktüse ya da pıhtı atarak bir damarı tıkamasına yol açarak ölüme neden olabilirlerdi. Bunu önlemek için hastanın vücudundan bir miktar kan alınması gerekirdi.</p>
				<p>Mary, kocasından kan alabilmek için sülükleri hazırlamaya başladı. Bunları yaparken de ailesinin sağlığını korumak için Kikapú’nun yaptığı gibi otlarla uğraşmak yerine, bu tür modern ve bilimsel şeyleri biliyor olmaktan dolayı pek gururlanıyordu.</p>
				<p>Sülükler, içinde yarım parmak su bulunan bir bardağa konur. Bir saat kadar bekletilir. Vücudun kan alınacak yeri şekerli ılık suyla silinir. Bu arada sülükler temiz bir bezin üzerine alınır ve üzerleri örtülür. Başka yeri ısırmamaları için bezle tutularak kan alınacak yere yerleştirilir. Sülüklerin işi bittikten sonra kanın biraz daha akması isteniyorsa burayı ılık suyla ovmak gerekir. Kanın durması ve deliklerin kapanması için yaranın üstüne bir bezin içinde bir miktar kavak reçinesi konur. Sonra da biraz ekmek içi ve sütle hazırlanan lapa, kanama tamamen duruncaya kadar deliklerin üzerinde tutulur.</p>
				<p>Mary bütün bunları harfiyen uyguladı. Ama sülükleri Peter’in kolundan çektikten sonra kanamayı durdurmak mümkün olmadı. Kikapú evden yükselen umutsuz çığlıkları duyunca koşarak geldi. Hastanın yanına yaklaşıp elini yaranın üstüne koyar koymaz kanama durdu. Herkes şaşırmıştı. O zaman Kikapú, kendisini hastayla yalnız bırakmalarını istedi. Biraz önce gördüklerinden sonra kimse itiraz edemedi. Bütün öğleden sonra, tütsüler ve egzotik kokular arasında garip ezgili şarkılar söyleyerek, otlardan hazırladığı lapaları yaranın üstüne koyarak kayınpederinin yanında kaldı. Ortalık iyice karardıktan sonra tütsü dumanları arasında odadan çıktı. Hemen arkasından da Peter tamamen iyileşmiş olarak yanlarına geldi.</p>
				<p>O günden sonra Kikapú, ailenin doktoru oldu. Kuzey Amerikalı aileler arasında “mucizeler yaratan şifacı” olarak tanındı. Kocası, deneylerini daha rahat yapabilmesi için ona daha büyük bir oda yaptırmak istedi ama kadın kabul etmedi. Bütün evde kendi küçük odasından daha iyi bir yer olamazdı. John, çocukluğunun ve ilk gençliğinin büyük bir bölümünü bu odada geçirdi. Tıp okumak için üniversiteye girdikten sonra bu odaya eskisi kadar sık uğramaz oldu. Üniversitede öğretilen modern tıp teorileri, büyükannesinin yaptıklarıyla ve ondan öğrendikleriyle pek uyuşmuyordu. Tıpla ilgili bilgileri ilerledikçe John büyükannesinden öğrendiklerine tekrar sahip çıkmaya başladı. Şimdi, bunca yıllık çalışma ve araştırmalar sonucu, tıpta son gelişmeleri burada bulabileceğine inanarak büyükannesinin laboratuvarında çalışmalarını sürdürüyordu. Şafak Işığı’nın mucizevi tedavilerinin sırrını bilimsel olarak çözebilirse tıp dünyasında herkesin kendisinden söz edeceğine inanıyordu.</p>
				<p>Tita, John’u çalışırken seyretmekten büyük keyif alıyordu. Onun yanında keşfedilecek ve öğrenilecek çok şey vardı. Şimdiki gibi... Adam bir yandan kibrit yaparken bir yandan da fosfor hakkında bilgiler veriyor, özelliklerini anlatıyordu.</p>
				<p>“1669 yılında Hamburglu kimyacı Brand, felsefe taşını ararken fosforu buldu. İdrar tortusunun bir metalle birleşmesi sonucu ortaya çıkacak maddeden altın elde edilebileceğine inanıyordu. Elde ettiği şey kendiliğinden ışık yayan bir madde oldu. O zamana kadar kimsenin görmediği parlaklıkta bir ışıkla yanıyordu. Uzun yıllar fosfor, topraktan yapılmış pişmiş toprakta bir karninin içinde damıtılan idrardan elde edildi. Karninin kıvrık ucu suya daldırılıyordu. Günümüzde ise fosfor ve kireç içeren hayvan kemiklerinden elde ediliyor.”</p>
				<p>Doktor’un konuşması bir yandan da kibrit yapmasına engel olmuyordu. Hiçbir sorun olmadan hem elleri hem beyni işliyordu. Elleriyle yapmakta olduğu işte bir yanlışlık olmadan, “hayatın anlamı” gibi derin bir felsefi konuda da rahatça konuşurdu. Böyle olduğu için de Tita’yla konuşurken kibrit yapmayı sürdürüyordu.</p>
				<p>“Kibrit yapmaya yarayan ecza karışımı hazır olduktan sonra ikinci adım karton hazırlamaktır. Nitrat yarım litre suda çözülmeye bırakılır. Renk vermesi için biraz safran katılır. Karton bu eriyiğin içinde ıslatılır. Kuruyunca küçük şeritler halinde kesilir. Hazırlanmış ecza karışımından bu kartonların uçlarına sürülür. Daha sonra bu şeritlerin öbür ucu kuma batırılarak kurumaya bırakılır.”</p>
				<p>Bu karton şeritler kururken Tita’nın görmesi için bir deneme yaptı.</p>
				<p>“Fosfor normal oda sıcaklığında oksijenden etkilenmez. Sıcaklık yükseltilirse çok yanıcı olur ve çabucak yanar. Bakın...”</p>
				<p>Doktor küçük bir fosfor parçasını cıva dolu deney tüpünün içine koydu. Deney tüpünü bir mum alevinin üstünde ısıtarak fosforu eritmeye başladı. Sonra oksijenle dolu başka bir deney tüpünü içinde fosfor bulunan tüpe yaklaştırıp yavaş yavaş oksijeni fosforun üzerine boşaltmaya başladı. Oksijen gazı, erimiş fosforun üzerine gelir gelmez kısa bir an çok hızlı ve parlak bir ışık oluştu. Şimşek ışığı gibi göz kamaştırıcıydı.</p>
				<p>“Gördüğünüz gibi, hepimizin vücudunda fosfor elde edecek elementler mevcuttur. Hiç kimseye söylemediğim bir şeyi size söylememe izin verin. Büyükannemin ilginç bir teorisi vardı: Hepimiz, içimizde bir kutu kibritle doğarız. Ama tek başımıza bunu yakamayız. Deneyde görüldüğü gibi oksijene ve mum alevine ihtiyacımız vardır. Örneğin, oksijen, sevdiğimiz insanın nefesinden gelebilir. Mum aleviyse güzel bir yemek, müzik, okşamalar ya da güzel sözlerdir. Bunlardan biri parlamaya neden olur ve içimizdeki kibritlerden birini yakar. Bir an yoğun bir heyecan hissederiz. İçimize çok hoş bir sıcaklık yayılır. Bu sıcaklık zamanla yavaş yavaş yok olur. Sonra yeni bir parlama olur ve içimizde bir kibrit daha yanar. Bu duyguyu yaşamak isteyen herkes, kendi içindeki patlayıcıları keşfetmek zorundadır. Bunlar yanarak ruhumuzun beslenmesine yardımcı olur. Yani başka türlü söylersek, bu yanma ruhumuza enerji verir. Bir kişi eğer kendi tutuşturucularını zaman içinde keşfedemezse, içindeki kibritler nemlenir, hiçbir şekilde yanmaz olur.</p>
				<p>O zaman ruhumuz bedenimizi terk eder. Karanlıkların içinde el yordamıyla boş yere kendisine besin arar. Ona besin sağlayacak tek kaynağın terk ettiği, soğuktan titreyen o vücutta olduğunu bilmez.”</p>
				<p>Ne kadar doğruydu bu sözler! Bunların gerçek olduğunu bilen bir kişi varsa o da Tita’nın kendisiydi.</p>
				<p>Ne yazık ki içindeki kibritlerin nemli, hatta ıslak olduklarını kabul etmek zorundaydı. Hiç kimse onları yakamazdı artık.</p>
				<p>Daha da acı olan, Tita kendi tutuşturucularının neler olduğunu çok iyi biliyordu. Ama ne zaman içindeki kibritlerden birini yakmayı başarsa acımasızca söndürmüşlerdi.</p>
				<p>John sanki Tita’nın aklından geçenleri okuyor gibi devam etti:</p>
				<p>“Bunun için nefesi soğuk olan insanlardan uzak durmak gerekir. Böyle kişilerin varlığı bile daha büyük ateşleri söndürmeye yeter ve bunun nasıl sonuçlar verdiğini biliyoruz. Onlardan ne kadar uzakta olursak kendimizi onların nefesinden o kadar iyi koruyabiliriz.” –Sonra Tita’nın bir elini, ellerinin arasına alarak devam etti. – “İçimizdeki ıslak kibrit kutusunu kurutmanın pek çok yolu vardır. Emin olun, bunun da bir çaresi vardır.”</p>
				<p>Tita birkaç damla gözyaşının yanaklarından yuvarlanmasına engel olmadı. John mendilini çıkardı, sevecen bir şekilde Tita’nın gözyaşlarını sildi.</p>
				<p>“Elbette, kibritlerin teker teker yanmasına da özen göstermek gerekir. Eğer çok güçlü bir heyecan gelip bütün kibritleri aynı anda yakarsa ortaya çıkacak o büyük ışık, çok öteleri kolayca görmemizi sağlar. O anda gözlerimizin önünde bir tünel belirir. Bu tünel bizi doğmadan önce bulunduğumuz kutsal âleme götürmek ister. Ruhumuz bedenimizi terk edip o tünelden gitmek ister. Büyükannem öldüğünden beri bu teorinin doğruluğunu bilimsel olarak kanıtlamaya çalışıyorum. Belki günün birinde başarırım. Siz ne dersiniz?”</p>
				<p>Doktor Brown susarak Tita’nın düşünüp cevap vermesini bekledi bir süre. Ama Tita bir taş kadar sessizdi.</p>
				<p>“Pekâlâ. Konuşmalarımla sizi daha fazla sıkmak istemiyorum. Haydi, gidip dinlenelim. Ama gitmeden önce size büyükannemle çok sık oynadığımız bir oyunu göstermek istiyorum. Günün büyük bir bölümünü burada geçirirdik. Oyun arasında tüm bilgilerini bana aktarmanın bir yolunu bulurdu.</p>
				<p>Büyükannem pek konuşmayan bir kadındı. Sizin gibi, böyle... Kafasının etrafını saran saç örgüsüyle bu sobanın karşısında oturur, benim ne düşündüğümü tahmin etmeye çalışırdı. Bunu yapabilmeyi ben de istiyordum. Uzun çabalarım ve ısrarlarım sonunda bana ilk dersi verdi. Görünmez bir madde kullanarak ben görmeden duvara bir cümle yazıyordu. Geceleyin ben duvara bakıp onun ne yazdığını tahmin ediyordum. Denemek ister misiniz?”</p>
				<p>Bu açıklamalardan sonra Tita, birçok kez gördüğü o kadının John’un rahmetli büyükannesi olduğunu anladı. Artık sormasına gerek yoktu.</p>
				<p>Doktor bir miktar fosforu bir bez parçasıyla tutarak Tita’ya verdi.</p>
				<p>“Konuşmama kuralınızı bozmak istemiyorum. Bunun için aramızda bir sır olarak, ben çıktıktan sonra sürekli susmanızın nedenlerini duvara bununla yazın. Anlaştık mı? Yarın ben sizin önünüzde oraya ne yazdığınızı tahmin edeceğim.”</p>
				<p>Elbette Doktor, Tita’ya fosforun karanlıkta parlamak gibi bir özelliği olduğunu, duvara yazacaklarının gecenin karanlığında görüleceğini söylemeyi, bilerek unutmuştu. Onun ne düşündüğünü tahmin etmesi için böyle bir kurnazlığa da ihtiyacı yoktu. Ama yazı yoluyla da olsa, dünyayla yeniden bilinçli bir iletişim kurmasına yarayacağına inanıyordu. John’a göre Tita buna hazırdı artık. Doktor odadan çıkar çıkmaz Tita, fosforu eline aldı ve duvara yaklaştı.</p>
				<p>John Brown gece odaya girip okunaklı harflerle yazılmış yazının duvarda parladığını görünce memnuniyetle gülümsedi: “Çünkü konuşmak istemiyorum.” Bu üç sözcüğü duvara yazmakla Tita, özgürlüğe doğru ilk adımı atmıştı.</p>
				<p>Aynı anda Tita gözlerini tavana dikmiş, John’un söylediklerini düşünüyordu: Ruhunda yeniden bir titreşim olabilir miydi gerçekten? Bunun olmasını tüm kalbiyle istiyordu.</p>
				<p>Onda bu isteği uyandıracak biri çıkmalıydı karşısına öncelikle.</p>
				<p>Bu kişi John olabilir miydi acaba? Laboratuvarda elini avuçlarının içine aldığı ânı hatırlamaya çalıştı. Hayır, bundan emin değildi. Emin olduğu bir tek şey vardı: Çiftliğe dönmeyi kesinlikle istemiyordu. Bir daha asla Elena Anne’ye yakın bir yerde yaşamayı istemiyordu.</p>
				
				<p class="align-right">Devam edecek...</p>
				
				<p class="align-right">Sonraki tarif:<br/>Sığır kuyruğu çorbası</p>
				</div>
  </body>
</html>