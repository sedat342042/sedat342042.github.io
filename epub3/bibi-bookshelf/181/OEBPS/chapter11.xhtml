<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Acı Çikolata</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter11">
<div class="list html5_section">
				<h1 class="ingredients">Malzemesi</h1>
				<ul>
				<li>Kırmızı fasulye</li>
				<li>Domuz eti</li>
				<li>Domuz kıkırdağı</li>
				<li>Kurutulmuş kırmızı <em>ancho</em> biberi</li>
				<li>Kuru soğan</li>
				<li>Rendelenmiş peynir</li>
				<li>Marul</li>
				<li>Avokado</li>
				<li>Turp</li>
				<li>Kırmızı top biber (<em>tornachile</em> biberi)</li>
				<li>Zeytin</li>
				<li>İri kayatuzu</li>
				</ul>
				</div>
<div class="content html5_section">
				<h1>Yapılışı</h1>
				<p>Önce, iri kayatuzu atılmış suda fasulyeler haşlanır ve süzülür. Bu fasulyeler domuz eti ve domuz kıkırdağı parçalarıyla birlikte yeniden pişirilir.</p>
				<p>Sabah saat beşte kalkan Tita’nın ilk işi, kırmızı fasulyeleri pişirmeye başlamak oldu.</p>
				<p>Bugün John ve halası Mary yemeğe davetliydi. Mary hala, Tita ile John’un düğününde bulunabilmek için ta Pennsylvania’dan gelmişti. En sevdiği yeğeninin nişanlısını tanımak için can atıyordu. Pedro’nun sağlığı uygun olmadığı için bu ziyareti hemen yapamamışlardı. Ortalığın biraz sakinleşmesi için bir hafta beklemeleri gerekti. Tita, daveti iptal edemediği için çok huzursuzdu. John’ un halası 80 yaşındaydı ve sadece Tita’yı tanıyabilmek için o kadar uzaklardan gelmişti. Tita’nın dünya tatlısı bu yaşlı kadına ve John’a en azından bir yemek daveti vermesi gerekirdi. John’la evlenemeyeceğini haber vermenin dışında ona ikram edebileceği bir şey yoktu. Kendisini tam anlamıyla içi boşalmış gibi hissediyordu. İçindeki harika pastadan geriye sadece birkaç kırıntı kalmış boş bir tabak gibiydi. Kileri tekrar gözden geçirdi. Gerçekten hiçbir şey kalmamıştı. Gertrudis’in çiftliğe gelmesi sonucu ambarda, kilerde ne varsa hepsi bitmişti. Ambarda biraz pirinç, biraz fasulye ve çok güzel <em>tortilla</em>’lar yapabileceği biraz mısır kalmıştı. Ama iyi niyetle ve biraz da hayal gücünü kullanarak bu malzemelerden yüz ağartacak bir mönü çıkarabilirdi. Muzlu pirinç lapası ile Tezcucana usulü fasulye hiç de fena olmazdı.</p>
				<p>Fasulyeler başka zaman olduğu gibi taze olmadığından geç pişeceğini hesaba katarak erkenden ocağa koymuştu. Bu arada biberleri ayıklamaya başladı.</p>
				<p>İçleri boşaltılıp ayıklanan biberler sıcak suda bekletilir. Sonra dövülür.</p>
				<p>Tita biberleri sıcak suya koyar koymaz hemen Pedro’nun kahvaltısını hazırladı ve odasına götürdü.</p>
				<p>Pedro’nun yanıkları oldukça iyileşmişti. Tita sürekli Pedro’nun yanıklarına <em>tepezcohuite </em>kabuğu koyduğu için yanık izi kalmayacaktı. John, bu tedavi şeklini tamamen onaylamıştı. İlginç bir şekilde John da büyükannesi Şafak Işığı’nın bu kabuklarla ilgili başlattığı deneyler üzerinde çalışıyordu. Pedro dört gözle Tita’nın gelmesini bekliyordu. Her gün getirdiği harika yemeklerin dışında onun iyileşmesine katkıda bulunan başka bir şey daha vardı: Yemeklerini yedikten sonra Tita’yla yaptığı sohbetler. Ama bu sabah Tita’nın onunla sohbet edecek vakti yoktu. John için elindeki malzemelerle yapabileceği en iyi yemeği hazırlamak istiyordu. Pedro kıskançlıktan deliye dönmüştü.</p>
				<p>“Onu yemeğe davet etmek yerine yapman gereken şey onunla evlenmeyeceğini, çünkü benden bebek beklediğini bir çırpıda söyleyip bu işi bitirmek,” dedi.</p>
				<p>“Bunu söyleyemem Pedro.”</p>
				<p>“Neden? Doktorcuğunu üzmekten mi korkuyorsun yoksa?”</p>
				<p>“Hiçbir şeyden korkmuyorum. Sadece John’a böyle davranmanın haksızlık olacağını düşünüyorum. Saygımı tam anlamıyla hak ediyor. Uygun bir zamanda onunla bu konuda konuşacağım.”</p>
				<p>“Sen konuşmazsan ben kendim konuşurum onunla!”</p>
				<p>“Hayır, konuşmayacaksın! Birincisi, bunu yapmana izin vermem. İkincisi, hamile değilim!”</p>
				<p>“Ne! Ne diyorsun sen?”</p>
				<p>“Benim hamilelik sandığım şey sadece bir âdet düzensizliğiymiş. Artık her şey normale döndü.”</p>
				<p>“Hepsi bu mu yani? Neden böyle davrandığını şimdi çok iyi anlıyorum. Henüz John’la konuşmak istemiyorsun, çünkü daha benim yanımda mı kalacağına yoksa onunla mı gideceğine karar veremedin, değil mi? Nasılsa benim gibi hasta bir adama bağlı kalmak zorunda değilsin artık.”</p>
				<p>Tita, Pedro’nun neden böyle davrandığını bir türlü anlamıyordu. Öfkesinden tepinen küçük bir çocuk gibiydi. Hayatının geri kalan günlerinde hep hasta kalacakmış gibi konuşuyordu. O kadar da değildi. Kısa bir sonra tamamen iyileşecekti. Hiç kuşku yok ki başına gelen kaza, zihnini de karıştırmıştı. Belki de yanarken vücudundan çıkan dumanlar kafasını doldurmuştu. Hani bir ekmek yansa bütün evi kötü bir koku sarar ya... Pedro’nun dumanlı kafası da böyle kötü düşünceler üretiyordu. Genelde çok hoş olan konuşması da çekilmez oluyordu. Tita’dan nasıl kuşkulanırdı? Başkalarıyla olan ilişkisinde her zaman nezaket ve edep kurallarına uygun davranmaya dikkat ettiğini bile bile nasıl olur da tersine davranmakla suçlardı onu?</p>
				<p>Odadan çıkarken çok rahatsızdı. Üstelik tam odadan çıkarken Pedro bağırarak bir daha kendisine yemek getirmemesini, Chencha'yla göndermesini, böylece John’ la konuşmak için daha fazla zamanının kalacağını söylemişti.</p>
				<p>Tita öfkeyle mutfağa girdi. Kendine kahvaltı hazırlamaya girişti. Kahvaltı etmemişti daha. Her zaman önce Pedro'yla ilgilenir, sonra günlük işlerine bakardı. Bütün yaptıkları neye yaramıştı peki? Pedro her şeyi görmezden gelerek hem sözlü olarak, hem davranışlarıyla ona hakaret etmişti. Kıskanç ve bencil bir canavar olup çıkmıştı Pedro.</p>
				<p>Biraz <em>chilaquiles</em> hazırladı, mutfaktaki masaya oturup yemeye başladı. Tek başına yemek hiç hoşuna gitmezdi, ama son günlerde yemeklerini tek başına yemek zorunda kalmıştı. Pedro yataktan kalkamıyordu. Rosaura odasına kapanmıştı. Kapısı, penceresi taşla örülmüş gibi sımsıkı kapalı duruyordu hep. Tita’nın gönderdiği yemekleri bile kabul etmiyordu. Chencha da ilk çocuğunu doğurduğu için birkaç gün dinlenme izni almıştı.</p>
				<p>Sonuçta <em>chilaquiles</em>’leri yerken her zamanki tadı bulamadı: Yemeğini paylaşacak birilerine ihtiyacı vardı. Birden ayak sesleri duyuldu. Mutfağın kapısı açıldı ve Rosaura çıkageldi.</p>
				<p>Tita onu görünce şaşırdı. Rosaura iyice zayıflamış, evlenmeden önce olduğu gibi incecik olmuştu. Bir hafta yemek yememekle bu kadar zayıflamıştı. Sadece 7 günde 30 kilo birden vermesi inanılacak gibi değildi. San Antonio’ya gittiği zaman da böyle zayıflamıştı. Çiftliğe döndükten sonra gelsin kilolar!</p>
				<p>Rosaura bir karış suratla içeri girdi. Gelip Tita’nın karşısına oturdu. İki kardeşin yüzleşmelerinin zamanı gelmişti. Ama Tita’nın tartışmayı başlatan kişi olmaya hiç niyeti yoktu. Tabağı önünden çekti. Kahvesinden bir yudum aldı. <em>Chilaquiles</em>’inin içine bir parça mısır <em>tortilla</em>’sı ufaladıktan sonra masanın üstünde kalan <em>tortilla</em>’ların kenarlarını dikkatle ufalamaya başladı.</p>
				<p><em>Tortilla</em>’ların kenarlarını bu şekilde çıkarıp ufalayarak tavuklara verirlerdi. Aynı şekilde ekmeklerden kalan kırıntıları da verirlerdi tavuklara. Rosaura ile Tita birbirlerinin gözlerinin içine uzun süre dik dik baktılar. Rosaura konuşmaya başlayıncaya kadar öyle kaldılar.</p>
				<p>“Konuşmamız gereken bir konu var, değil mi?”</p>
				<p>“Evet. Sanırım öyle. Sen benim sevgilimle evlendiğin günden beri konuşmadığımız bir konu.”</p>
				<p>“Pekâlâ. İstiyorsan oradan başlayalım. Sen yapmaman gereken bir şey yaptın: Kendine sevgili buldun. Bunu yapmaya hakkın yoktu.”</p>
				<p>“Kime göre? Sana göre mi, anneme göre mi?”</p>
				<p>“Aile geleneğine göre. Sen bu geleneği bozdun.”</p>
				<p>“Bozmak gerekiyorsa gene bozarım. O lanet olası gelenek beni hiçe saydığı sürece defalarca bozarım. Evlenmeye senin kadar benim de hakkım vardı. Birbirini gerçekten seven iki kişinin arasına girmeye senin hakkın yoktu asıl!”</p>
				<p>“O kadar da gerçek bir aşk değilmiş demek. Gördün işte, Pedro ilk fırsatta seni bırakıp benimle evlendi. Onunla evlendim, çünkü bunu o istedi. Gerçekten onurlu biri olsaydın onu çoktan sonsuza kadar unutmuş olurdun.”</p>
				<p>“Bilesin diye söylüyorum, bana yakın olabilmek için evlendi seninle. Seni sevmiyordu. Bunu sen de çok iyi biliyordun.”</p>
				<p>“Geçmişten konuşmayı bırakalım artık. Pedro’nun benimle neden evlenmiş olduğu beni ilgilendirmiyor. Evlendi ya, o kadar. İkinizin de benimle alay etmenize izin vermeyeceğim! Kulağını aç, iyi dinle! Buna katlanacak değilim!”</p>
				<p>“Kimsenin seninle alay ettiği yok, Rosaura. Hiç anlamıyorsun!”</p>
				<p>“Çok iyi anlıyorum! Çiftlikteki herkes seni Pedro’ nun elini aşkla tutup gözyaşı dökerken görünce ne duruma düştüğümü çok iyi anlıyorum. Bana biçtiğin rolün farkındayım. Ne yaptın biliyor musun? Beni soytarı durumuna düşürdün! Bu yaptıkların bağışlanacak şeyler değil! Pedro ve sen, cehennemin dibine kadar yolunuz var, her köşede öpüşüp koklaşabilirsiniz, umurumda değil! Bundan sonra ne kadar istiyorsanız o kadar sevişin. Kimse bunu bilmediği sürece beni ilgilendirmez. Pedro kiminle ne isterse yapsın. İğrenç isteklerini doyurmak için senin gibilerini bulsun! Bundan sonra bana elini süremez. Gururum var benim! Ama ben, bu çiftlikte ve herkesin gözünde onun karısı olarak kalacağım. Eğer biri sizi görecek olursa, beni tekrar gülünç duruma düşürürseniz yemin ederim pişman olursunuz!”</p>
				<p>Rosaura’nın bağırıp çağırmaları ile Esperanza’nın katıla katıla ağlaması birbirine karışıyordu. Çocuk bir süredir ağlıyordu. Ama sesinin tonu giderek yükselmeye ve kulaklarını rahatsız etmeye başlamıştı. Acıkmıştı kesinlikle. Rosaura yavaşça yerinden kalkarken şöyle dedi:</p>
				<p>“Gidip kızımı doyurayım. Şu andan itibaren onun yemeğini sen yedirmeyeceksin! Çirkefini ona da sıçratırsın. Sen ona kötü örnek olursun ancak, kötü şeyler öğretirsin.”</p>
				<p>“Örnek olacağıma hiç şüphen olmasın. O hasta kafanla kızını zehirlemene izin verecek değilim. Saçma bir geleneğe uymaya zorlayarak onun hayatını da berbat etmene göz yummayacağım.”</p>
				<p>“Ya, öyle mi? Nasıl engel olacaksın bakalım? Şimdiye kadar olduğu gibi onu, senin yanında bırakacağımı düşünüyorsan yanılıyorsun. İyi ve namuslu ailelerin kızlarının sokak kadınlarıyla görüşmelerine izin verdiklerini ne zaman gördün?”</p>
				<p>“Ailemizin namuslu olduğuna gerçekten inandığını söyleme bana!”</p>
				<p>“Benim kendi küçük ailem öyle. Öyle kalması için de kızımdan uzak dur. Ona yaklaşmanı yasakladığımı aklından çıkarma sakın! Yoksa seni evden atmak zorunda kalırım. Annem burayı bana bıraktı! Anladın mı?”</p>
				<p>Rosaura, Tita’nın Esperanza için hazırlamış olduğu lapayı alıp mutfaktan çıktı. Tita’ya bundan daha büyük bir kötülük yapamazdı. Rosaura onu nasıl yaralayacağını çok iyi biliyordu.</p>
				<p>Tita’nın hayatındaki en önemli şeylerden biri Esperanza idi. Bu yüzden de hissettiği acı çok büyüktü. Elindeki son <em>tortilla</em> parçasını da ufalarken tüm kalbiyle, “Yerin dibine bat Rosaura,” diye beddua ediyordu. Rosaura bunu çoktan hak etmişti.</p>
				<p>Rosaura’yla tartışırken <em>tortilla</em>’ları ufalamaya devam etmişti. Bu yüzden de tüm <em>tortilla</em>’lar un ufak olmuştu. Tita kırıntıları öfkeyle bir tabağa doldurdu, tavuklara atmak için avluya çıktı. Sonra fasulyeleri hazırlamaya devam etmeyi düşünüyordu. Avludaki çamaşır ipleri boydan boya Esperanza’nın pırıl pırıl parlayan bezleriyle doluydu. Çok güzel görünüyorlardı. Evin kadınları aylar boyunca hep birlikte bu bezlerin kenarlarını işlemişlerdi. Rüzgârda dalgalandıkça bembeyaz köpüklere benziyorlardı. Yemeği bitirmek istiyorsa Esperanza’nın yemeğini ilk kez kendisinden başka birinin yedirdiğini unutmak zorundaydı.</p>
				<p>Kıyılmış soğan yağda çevrilir, pembeleşince, önceden hazırlanmış kırmızıbiber ve kararınca tuz katılır.</p>
				<p>Çeşnilendirilmiş bu sosa, fasulyelerle birlikte, et ve kıkırdak eklenir.</p>
				<p>Esperanza’yı unutmaya çalışmanın hiçbir yararı yoktu. Fasulyeleri tencereye boşaltırken Esperanza’nın fasulye suyuna bayıldığını hatırladı. Ona fasulye suyu yedirirken kucağına oturtur, önüne büyük bir peçete bağlar, küçük gümüş bir kaşıkla içirmeye çalışırdı. Esperanza’ nın ilk dişinin kaşığa çarptığını duyduğu zaman nasıl da mutlu olmuştu. Şimdi iki dişi daha çıkıyordu. Tita, çocuğa yemek yedirirken kaşık dişlerine dokunmasın da canı yanmasın, diye nasıl da özen gösterirdi. Umulur ki, Rosaura da öyle davranır. Ama o ne bilirdi ki bunları! Daha önce kızına hiç yemek yedirmemişti. Çocuk geceleri rahat uyusun diye marul yaprakları atılmış banyo suyu hazırlamayı da bilmezdi. Çocuğu giydirmeyi, kucaklamayı, öpmeyi, kendisi gibi ninni söylemeyi bilmezdi. Tita belki de çiftlikten gitmesinin iyi olacağını düşündü. Pedro onu hayal kırıklığına uğratmıştı. Kendisi olmadan da Rosaura hayatını düzenleyebilirdi. Çocuk, kendi annesinin bakımına er geç alışırdı nasılsa. Tita ona her geçen gün daha da bağlanmaya devam ederse Roberto’da olduğu gibi acı çekerdi gene. Bu kendi işi değildi! Bu aile, onun ailesi değildi. Günün birinde Tita’yı kaldırıp atabilirlerdi. Kurufasulye ayıklarken içindeki taşın atıldığı gibi... Öte yandan John ona hiç kimsenin elinden alamayacağı yeni bir aile kurmayı öneriyordu. John harika bir erkekti ve kendisini çok seviyordu. Tita’nın da zamanla ona âşık olması zor bir şey değildi. Bunları düşünmeye devam edemedi. Tavuklar avluda kıyameti koparıyordu. Akıllarını kaçırmış olmalıydılar. Ya da kendilerini dövüş horozu sanıyorlardı. Yerde kalan son <em>tortilla</em> kırıntılarını kapmak için birbirlerini gagalayıp duruyorlardı. Şiddetle birbirlerine sataşarak havalara sıçrıyor, avlunun her tarafında uçuşup duruyorlardı. Hele içlerinde bir tanesi çok öfkeliydi. Bütün tavuklara saldırıyor, gagasıyla gözlerini çıkarıyordu. Kanlar, Esperanza’nın bembeyaz bezlerine bile sıçramıştı. Dehşet içinde kalan Tita, tavukların üzerine birkaç kova su serperek kavgayı durdurmaya çalıştı. Bu onları daha çok kızdırmaktan başka bir işe yaramadı. Kavga daha da şiddetlendi. Daire çizerek birbirleri ardından baş döndürücü bir hızla koşmaya başladılar. Birden tavukların kendi delice koşularından doğan kuvvetin çekiminden kendilerini kurtaramadıkları, tüylerden, kandan ve tozdan oluşan girdaptan çıkamadıkları görüldü. Girdap giderek öylesine güçlendi ki yakınlarında ne varsa çekip içine almaya başladı. Bu arada Esperanza’nın çamaşır ipindeki bezlerini de çekip yuttu. Tita, bezlerden birkaçını kurtarmaya çalışırken kendisi hortuma yakalandı. Hortum onu yerden birkaç metre havalandırdı, tavukların öfkeli gagalamaları arasında üç kez döndürdükten sonra avlunun öteki ucuna sürükledi ve bir patates çuvalı gibi oraya fırlattı.</p>
				<p>Tita dehşet içinde yüzükoyun toprağa yapışıp kaldı. Yerinden kımıldamak istemiyordu. Eğer hortum onu yeniden yakalayacak olursa tavuklar gözünü çıkarabilirlerdi. Tavukların yarattığı bu hortum, avlunun ortasında kuyu gibi derin bir çukur oluşmasına yol açtı. Tavukların çoğu bu kuyuya düşerek yaşamlarını yitirdi. Toprak onları yuttu. Bu kavgadan sadece üç tavuk sağ çıkabildi. Tüyleri iyice yolunmuş, birer gözleri kör olmuştu. Esperanza’nın bezlerinden hiçbiri kurtulamadı.</p>
				<p>Tita üstünü başını silkeleyerek avluyu gözden geçirdi. Tavuklardan geriye hiçbir şey kalmamıştı. En çok, büyük bir sevgiyle işlediği bezlerin gitmesine üzülüyordu. Yerine hemen yenilerini koymak gerekiyordu. Sonra iyice düşündü: Bu kendi sorunu değildi artık. Rosaura, ona Esperanza’dan uzak durmasını söylemişti, değil mi? O zaman bu sorunu çözmek de Rosaura’nın işiydi. Tita kendi sorununu çözmeye bakmalıydı. Şu anda yapması gereken sadece John ve Mary hala için yemek hazırlamaktı.</p>
				<p>Mutfağa girdi ve yeniden fasulyelerin başına döndü. Ama saatlerdir kaynayan fasulyelerin hâlâ pişmemiş olduğunu görünce pek şaşırmadı.</p>
				<p>Tuhaf şeyler oluyordu. Tita, Nacha’nın her zaman söylediği bir sözü hatırladı: İki ya da daha fazla kişi ekmek yaparken tartışırlarsa ekmek çiğ kalırmış. Ekmek bu kavgaya kızdığı için günlerce pişirilse de pişmezmiş. Böyle durumlarda ekmeği memnun etmek ve pişmesini sağlamak için şarkı söylemek gerekirmiş. Tita aynı şeyin fasulyelerin başına geldiğini düşündü. Rosaura'yla kavgalarına tanık olmuşlardı biraz önce. O zaman fasulyeler için şarkı söylemekten ve onların ruh hallerini düzeltmeye çalışmaktan başka çaresi yoktu. Konukların gelmesine çok az bir zaman kalmıştı.</p>
				<p>En iyisi hafızasını yoklayıp en mutlu olduğu anları hatırlayarak iyi bir ruh haliyle şarkı söylemekti. Gözlerini kapayarak bir vals şarkısı söylemeye başladı:</p>
				
				<blockquote class="as-text">
				<p>Seni gördüğümden beri çok mutluyum...</p>
				<p>Kalbimi sana verdim ve ruhumu sende yitirdim.</p>
				</blockquote>

				<p class="after-bq">Pedro'yla karanlık odada ilk kez karşılaştıkları günün anıları hızla zihnine dolmaya başladı. Pedro, Tita’nın üzerindeki giysileri tutkuyla çıkarmıştı. Pedro’nun akkor halindeki elinin değdiği yerde derisinin altında eti yanıyordu. Damarlarında kanı kaynıyor, kalbinden tutku kabarcıkları yükseliyordu. Sonunda bu çılgınlık yavaş yavaş azalarak yerini çalkantılı ruhlarını kaplayan sonsuz bir şefkate bırakmıştı.</p>
				<p>Tita şarkı söylerken fasulyeler kaynamaya devam ediyordu. İçinde yüzdükleri suyun içlerine işlemesine izin verdiler sonunda. Her biri iyice şişmiş, patlayacak gibi olmuştu. Tita gözlerini açtı ve pişip pişmediğine bakmak için tencereden bir fasulye tanesi çıkardı. Tam kıvamında pişmişti. Kalan zaman Mary hala ile John gelmeden önce kendine çeki düzen vermesi için yeterliydi. Hayatından memnun bir şekilde mutfaktan çıktı, süslenmek üzere odasına doğru gitti. Yapması gereken ilk şey, dişlerini temizlemekti. Tavukların yarattığı girdaba kapılıp yerlere yuvarlandığında dişlerinin arası toprakla dolmuştu. Dişleri temizlemek için kullanılan tozdan biraz alıp dişlerini sertçe fırçalamaya başladı.</p>
				<p>Diştozu yapmayı ona okulda öğretmişlerdi. Bunun için 15 gram şarap tortusu kaymağı, 15 gram şeker, 15 gram mürekkepbalığı kemiği, iki avuç Floransa zambağıyla iyice karıştırılır, buna biraz kardeşkanı<a class="si-noteref epub-type_noteref" href="#f17" id="ref_f17">17</a> eklenir. Bu harç havanda dövülür ve iyice karıştırılır. Okulda diş tozu yapmak Jovita öğretmenin işiydi. Üç yıl boyunca Tita’nın öğretmeni olmuştu. Ufak tefek, zayıf bir kadındı. Öğrencileri onu hiç unutmadılar. Sadece öğrencilerine öğrettiği bilgilerle değil, kişiliğiyle de etkili bir insandı. Anlatılanlara göre 18 yaşındayken kucağında çocuğuyla dul kalmıştı. Çocuğuna üvey baba göstermemek için bir daha hiç evlenmemiş ve hayatına kesinlikle bir erkek sokmamıştı. Kendi isteğiyle vermiş olduğu bu kararın onu nasıl etkilediğini kim bilebilir ki... Her neyse... Zavallı kadın yıllar geçtikçe aklını kaçırmaya başladı. Aklına gelen kötü düşüncelere engel olabilmek için gece gündüz kendini işe verdi. En sevdiği cümle, “Tembellik her türlü kötülüğün anasıdır,” cümlesiydi. Böylece gün boyunca bir saniye bile dinlenmeden çalışırdı. Zamanla evinin içinde yaptığı işler, onu sakinleştirmeye yetmez oldu. Sabahın beşinde sokağa çıkıp kaldırımları süpürmeye başladı. Önceleri sadece kendi evinin önünü ve komşuların evinin önünü süpürüyordu. Sonra giderek bu alan genişlemeye başladı. Sabahın dördünden itibaren bütün sokağı süpürüyordu. Süpürdüğü alan her gün biraz daha genişledi. Sonunda okula gelmeden önce bütün Piedras Negras’ı baştan aşağı süpürür oldu. Bazen üzerine ve saçlarına yapışmış çerçöple okula geliyordu. Bunu gören çocuklar onunla alay ederdi. Tita, aynaya bakarken kendi görüntüsünün de aynen öğretmenine benzediğini fark etti. Avluda yaşadığı kargaşa sırasında saçlarına birkaç tüy yapışmış olsa da bu bile Tita’nın dehşete kapılmasına yetti.</p>
				<p>Asla ikinci bir Jovita olmak istemezdi. Üstüne yapışmış tüyleri silkeledi, saçlarını iyice fırçaladı ve düzgünce taradı. John’la halasını karşılamak üzere aşağı indi. Pulque’nin havlamaları, konukların geldiğini haber veriyordu.</p>
				<p>Tita, konuklarını salona aldı. Mary hala tam hayal ettiği gibiydi. Çok hoş ve zarif bir kadındı. Yaşlı olmasına rağmen giyimi ve makyajı kusursuzdu.</p>
				<p>Başına taktığı pastel renklerde çiçekli şapka, saçlarının beyaz rengiyle kontrast oluşturuyordu. Saçlarıyla aynı renkteki bembeyaz eldivenleri ışıl ışıldı. Gümüş sapı kuğu biçiminde, maun ağacından yapılmış bir bastona dayanarak yürüyordu. Konuşması son derece kibardı. John’un halası da Tita’ya hayran olmuştu. Böyle bir genç kızı eş olarak seçtiği için yeğenini candan kutladı. Tita’yı da İngilizceyi kusursuz konuştuğu için tebrik etti.</p>
				<p>Tita özür dileyerek ablasının kendisini iyi hissetmediği için yemeğe inemeyeceğini söyledi ve konuklarını yemek odasına davet etti.</p>
				<p>Hala, kızarmış muzla hazırlanan pirinç lapasına bayıldı ve fasulyenin yanında ikram edilmesinin çok uyumlu bir seçim olduğunu söyleyerek Tita’yı övdü.</p>
				<p>Masaya getirileceği zaman, bu yemeğin üstüne rendelenmiş peynir serpilir ve taze marul yaprakları, avokado dilimleri, ince kıyılmış turp, kırmızı top biberler ve zeytinle süslenir.</p>
				<p>Hala, başka tür yemeklere alışıktı. Ama bu Tita’nın pişirdiği yemeklerin lezzetini fark etmesine ve onu övmesine engel olmadı.</p>
				<p>“Mımm!.. Yemekler çok nefis olmuş Tita. Çok şanslısın Johnny! Bundan böyle güzel yemekler yiyeceksin. Caty pek güzel yemek yapamıyor gerçekten. Evlendikten sonra şişmanlarsın artık.”</p>
				<p>John, dudakları titreyen Tita’ya dikkatle baktı.</p>
				<p>“Bir şey mi oldu Tita?”</p>
				<p>“Evet. Ama şimdi söyleyemem. İngilizce konuşmazsak halan rahatsız olur.”</p>
				<p>John, İspanyolca cevap verdi.</p>
				<p>“Merak etme. Kulakları hiç duymuyor.”</p>
				<p>“O zaman nasıl bu kadar mükemmel sohbet edebiliyor?”</p>
				<p>“Dudak okuyarak. Ama sadece İngilizce konuşulduğunda. Üstelik yemek yerken kimseyi görmez. Şimdi söyle lütfen. Ne oldu sana? Birkaç hafta içinde düğün olacak ama seninle konuşmaya vaktimiz olmadı.”</p>
				<p>“John, sanırım düğünü ertelesek iyi olacak.”</p>
				<p>“Peki ama neden?”</p>
				<p>“Bunu şimdi söylemeye zorlama beni.”</p>
				<p>Tita hassas bir konuda konuştuklarını anlamasın diye halaya gülümsedi. Hala da Tita’ya gülümsedi. Fasulyesini yerken son derece mutlu ve sakin görünüyordu. John’un söylediği gerçekten de doğruydu. İspanyolca konuşulurken dudakları okuyamıyordu. O zaman hiç çekinmeden John’la İspanyolca konuşabilirdi.</p>
				<p>“Beni sevmiyor musun artık?”</p>
				<p>“Bilmiyorum.”</p>
				<p>John’un yüzünde bir an beliren ve sonra kontrol altına alınan acıyı gördükten sonra konuşmaya devam etmek Tita için de hiç kolay olmadı.</p>
				<p>“Sen burada yokken eskiden beri âşık olduğum bir adamla ilişkim oldu. Bekâretimi kaybettim. Bu yüzden artık seninle evlenemem.”</p>
				<p>Uzun bir sessizlikten sonra John sordu:</p>
				<p>“Onu, benden çok mu seviyorsun?”</p>
				<p>“Buna cevap veremem. Ben de bilmiyorum. Sen burada olmadığın zaman onu sevdiğimi düşünüyorum. Seni gördüğüm zaman her şey değişiyor. Senin yanında huzur buluyorum. Kendimi güvende hissediyorum. Ama bilmiyorum, bilmiyorum... Bunları söylediğim için özür dilerim.”</p>
				<p>Tita’nın yanaklarına iki damla gözyaşı döküldü. Mary hala bunu görür görmez Tita’nın elini tuttu. Çok duygulu bir sesle İngilizce olarak, “Âşık bir kadının böyle gözyaşı dökecek kadar duygulandığını görmek ne güzel! Ben de evlenmeden hemen önce böyleydim,” dedi.</p>
				<p>John böyle konuşmaya devam ederse Tita’nın gözyaşlarının dinmeyeceğini fark etti. Durum iyice kontrolden çıkabilirdi.</p>
				<p>Elini uzattı, Tita’nın elini tuttu. Dudaklarında halasını rahatlatacak bir gülümsemeyle Tita’ya şöyle dedi:</p>
				<p>“Tita, yapmış olduğun şey önemli değil bence. Eğer özde değişiklik yaratmıyorsa yaptığımız bazı şeylere fazla önem vermemek gerekir. Söylediklerin düşüncemi değiştirmedi. Hayat arkadaşın olmak beni mutlu eder. Ama çok iyi düşünmelisin. Pedro mu, ben mi? Eğer bana olumlu yanıt verirsen düğünümüzü birkaç hafta içinde yaparız. Vermezsen Pedro’yu ilk kutlayan ben olurum ve sana layık olduğun değeri vermesini söylerim.”</p>
				<p>John’un söyledikleri Tita’yı şaşırtmadı. Tam kişiliğine yakışan şekilde, olgun davranmıştı. Tita’yı asıl şaşırtan rakibinin Pedro olduğunu bilmesi olmuştu. Olacaklar içine doğmuş olmalı ki, Pedro’dan hiç söz etmemişti John’a.</p>
				<p>Tita sofrada oturmaya devam edecek durumda değildi. Özür dileyerek kalktı. Bahçeye çıktı. Sakinleşinceye kadar ağladı. Tatlıları servis etmek için tam zamanında geri döndü. John, Tita’nın sandalyesini çekmek için kalktı. Ona her zamanki gibi sevgiyle ve saygıyla davrandı. Gerçekten harikulade bir erkekti. Tita’nın gözünde bir kez daha yüceldi. Kafasındaki kuşkular da aynı şekilde bir kez daha büyüdü. Tatlı olarak sunduğu yasemin ezmesinden bir lokma alınca rahatladığını hissetti. Ağzına değer değmez içini serinlettiği gibi zihnini de temizlemişti. Mary hala tatlıya bayıldı. Yaseminin bir çeşit yiyecek yapımında kullanılabileceği hiç aklına gelmemişti. Kendi evinde de aynısını hazırlayabilmek için nasıl yapıldığını tüm ayrıntılarıyla öğrenmek istedi. Tita epey sakinleşmişti. Mary hala dudaklarını okuyabilsin, diye sözcükleri tane tane söyleyerek tarifi verdi:</p>
				<p>“1,5 litre suya 250 gram tozşeker katılır, bir demet yasemin dövüldükten sonra buna eklenir ve iyice karıştırılır. Şekeri tam eridiğinde, ince bir tülbentten geçirilerek dondurulur ve bir servis kabına alınır.”</p>
				<p>Öğleden sonra geri kalan vakti çok güzel geçirdiler. Giderlerken John, Tita’nın eline bir öpücük kondurdu.</p>
				<p>“Sana baskı yapmak istemem. Sadece benim yanımda mutlu olacağını bilmeni istiyorum.”</p>
				<p>“Biliyorum.”</p>
				<p>Elbette biliyordu. Geleceğini belirleyecek olan kararı verirken bunu da göz önünde bulunduracaktı kesinlikle.</p>
				<p class="align-right">Devam edecek...</p>
				
				<p class="align-right">Sonraki tarif:<br/>Ceviz soslu biber dolması</p>
				</div>
			<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f17"><a class="si-backref" href="#ref_f17">17</a><span class="si-footnote-text">. Meyvelerinden kırmızı renkli reçinemsi bir madde çıkarılan tropikal ağaççık.</span></div>
			</div>
  </body>
</html>