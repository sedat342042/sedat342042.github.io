<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Acı Çikolata</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter8">
<div class="listpage html5_section">
				<h1 class="ingredients">Malzemesi</h1>
				<ul>
				<li>250 g dana kıyması</li>
				<li>250 g domuz kıyması</li>
				<li>200 g ceviz içi</li>
				<li>200 g badem</li>
				<li>1 adet kuru soğan</li>
				<li>1 adet <em>acitrón</em></li>
				<li>2 adet domates</li>
				<li>Tozşeker</li>
				<li>250 g kaymak</li>
				<li>250 g Manchego peyniri</li>
				<li>250 g <em>mole</em></li>
				<li>Kimyon</li>
				<li>Tavuk suyu</li>
				<li>Mısır unundan yapılmış <em>tortilla</em></li>
				<li>Sıvıyağ</li>
				</ul>
				</div>
<div class="content html5_section">
				<h1>Yapılışı</h1>
				<p>Soğan incecik kıyılır. Etle birlikte biraz sıvıyağda kızartılır. Bu arada toz kimyon ve bir kaşık tozşeker katılır.</p>
				<p>Tita her soğan doğrayışında olduğu gibi yine ağlıyordu. Gözleri öylesine yaşla doluydu ki önünü göremiyordu. Fark etmeden parmaklarından birini bıçakla kesti. Öfkeyle bir çığlık attı, sonra hiçbir şey olmamış gibi <em>champandongo</em> hazırlamaya devam etti. O anda bir saniye bile durup yarasıyla ilgilenecek vakti yoktu. O gece John, evlenme teklif etmek üzere gelecekti. İyi bir akşam yemeği hazırlamak için sadece yarım saati vardı. Tita aceleyle yemek yapmaktan hiç hoşlanmazdı.</p>
				<p>Her zaman yemek yapmak için gerektiği kadar zaman ayırırdı. Bütün işleri öyle düzenlerdi ki tadı tuzu yerinde, kıvamında pişmiş, lezzetli yemekleri sakin sakin yapabilmek için mutfakta geçireceği yeterince vakit olurdu. Ama şu anda çok geç kalmıştı. Bu yüzden biraz gergindi. Yemeği yetiştirebilmek için acele ederken bu tip kazalar olabiliyordu.</p>
				<p>Geç kalmasının temel nedeni, üç ay önce doğmuş olan sevgili yeğeniydi. O da Tita gibi prematüre doğmuştu. Rosaura, annesinin ölümünden öyle çok etkilendi ki bebek vaktinden önce doğdu. Rosaura, kızını emzirebilecek durumda değildi. Bu kez Tita daha önce yaptığı gibi sütanne rolünü üstlenemedi. Ayrıca bunu yapmak da istemiyordu. Daha önce çocuğu, kendisinden zorla uzaklaştırmış olmalarının anısı böyle bir şeyi tekrarlamasına izin vermiyordu. Şimdi artık kendisinin olmayan bir çocuğa o kadar bağlanmamak gerektiğini biliyordu.</p>
				<p>Kendisi de Esperanza gibi prematüre bir bebek iken Nacha’nın onu beslediği yöntemle besledi: Bitki çaylarıyla ve<em> atole’</em>lerle.</p>
				<p>Tita’nın isteğiyle bebeği Esperanza adıyla vaftiz ettiler. Pedro, bebeğe Tita’nın gerçek adını vermek istemişti: Josefita. Tita buna şiddetle karşı çıktı. Bebeğe verilecek adın, kaderini belirlemesini istemiyordu. Zaten oldukça zor bir doğumla dünyaya gelmesi bile başlı başına bir olaydı. Annesi doğum sırasında bir sürü komplikasyon yaşamıştı ve Doktor John Brown, annenin hayatını kurtarabilmek için ciddi bir operasyon yapmak zorunda kalmıştı. Rosaura bir daha hamile kalamayacaktı.</p>
				<p>John, Tita’ya durumu şöyle açıklamıştı: Bazı anormal durumlarda plasenta sadece rahme yerleşmekle kalmaz, rahmin duvarlarından içeriye doğru kök salar. Bu yüzden doğum sırasında plasenta rahimden ayrılamaz. Doğuma yardımcı olan deneyimsiz biriyse göbek kordonuyla birlikte plasentayı da çekip almak ister. O zaman rahim de plasentayla birlikte dışarı çekilir. Böyle durumlarda acil bir operasyonla rahmi almak gerekir. Annenin hayatı kurtulur ama bir daha hamile kalamaz.</p>
				<p>Rosaura’nın rahminin alınması, John’un deneyimsiz bir doktor olmasından değildi elbette. Plasentayı rahimden ayırmanın çaresi yoktu. Esperanza, Rosaura’nın tek çocuğu olacaktı. En kötüsü de kız olmasıydı. Bu da aile geleneğine göre annesi ölünceye kadar ona bakmak zorunda kalması demekti. Belki de Esperanza, bu dünyada kendisini bekleyen kaderi bildiği için annesinin rahmine kök salmıştı. Tita bu zalim aile geleneğinin Rosaura’nın aklına gelmemesi için dualar ediyordu.</p>
				<p>Kendi adının Rosaura’ya bu geleneği hatırlatacağını düşünerek Josefita ismine şiddetle karşı çıkmış ve bebeğe Esperanza adının konulması için gece gündüz ısrar etmişti.</p>
				<p>Buna rağmen bu minik kızın kaderinin Tita’nın kaderine benzeyen başka yönleri de vardı. Örneğin, annesi ona bakacak durumda olmadığı için bebek zorunlu olarak zamanının çoğunu mutfakta, teyzesinin yanında geçiriyordu. Böylece bebeğe gerektiği gibi bakılıyor, yemek kokuları arasında, çaylar ve <em>atole</em>’lerle beslenerek bu sıcak ve cennet gibi yerde büyüyordu.</p>
				<p>Çocuğun mutfakta büyümesinden memnun olmayan bir tek kişi vardı: Rosaura. Tita’nın bebeği gerektiğinden fazla yanında tutarak kendisinden çaldığını düşünüyordu. Ameliyat yarası tamamen iyileşir iyileşmez Tita’dan Esperanza’nın karnını doyurduktan sonra kendi yatağının yanında uyuması için odasına getirmesini istedi. Bebeğin yeri annesinin yanıydı. Bunu istemekte oldukça geç kalmıştı. Bebek mutfağa alışmıştı bile. Onu mutfaktan çıkarmak pek kolay olmuyordu. Mutfaktaki sobanın sıcağından uzaklaştırıldığını hissediyor ve ağlamaya başlıyordu. Öyle bir duruma geldi ki, bebeği kandırıp uyutabilmek için Tita, yemeği odada yapmaya başladı. Bebek yemeğin kokusunu ve tencerenin sıcaklığını hissedince uykuya dalıyordu. O zaman Tita o koskoca tencereyi tekrar mutfağa taşıyor, yemek yapma işine orada devam ediyordu.</p>
				<p>Ama o gün bebeğin olanca huysuzluğu üstündeydi. Bütün gün ağladı. Sanki teyzesinin evlenmek ve çiftlikten gitmek istediğini anlamış gibiydi. O zaman kendisiyle ilgilenecek kimse kalmayacaktı. Tita yemek dolu tencereleri bir aşağı, bir yukarı taşıyıp durdu. Sonunda olanlar oldu. Sonunda, “Çok sık suya giden testi, su yolunda kırılır,” sözü doğrulandı. Elinde tencereyle merdivenlerden sekizinci kez inerken ayağı takıldı. <em>Champandongo</em> için hazırlamış olduğu <em>mole</em>’nin bulunduğu tencere merdivenlerden aşağı yuvarlandı. Dört saat boyunca doğramak, öğütmek, pişirmek için verdiği emekler de havaya uçtu.</p>
				<p>Tita, başını iki elinin arasına alarak bir basamağa oturdu, biraz nefes almaya çalıştı. Sabahın beşinden beri emek verip yaptığı şeyler basamaklara yayılmıştı. Şimdi her şeyi yeni baştan yapmak zorundaydı.</p>
				<p>Pedro, Tita’yla konuşmak için bundan daha kötü bir zaman seçemezdi. Onun merdivenlerde dinlenmek için oturduğunu sanmış olmalıydı. John’la evlenmemesi için onu ikna etmek niyetiyle Tita’ya yaklaştı.</p>
				<p>“Tita, size şunu söylemek istiyorum ki John’la evlenmeyi düşünmekle büyük bir hata yapıyorsunuz. Bu yanlış karardan dönmek için henüz vaktiniz var. Bu evliliği kabul etmeyin lütfen!”</p>
				<p>“Pedro, sizin bana ne yapmam ya da yapmamam gerektiğini söylemeye hakkınız yok! Siz evlendiğiniz zaman, o düğün benim felaketim olduğu halde ben sizden bunu yapmamanızı istemedim. Siz kendi hayatınızı kurdunuz. Şimdi de bırakın ben kendi hayatımı kurayım!”</p>
				<p>“Unutmayın ki verdiğim o karardan dolayı çok pişmanım. Ablanızla neden evlenmiş olduğumu, beni onunla birleştiren nedenleri çok iyi biliyorsunuz. Ama hiçbir işe yaramadı. Şimdi düşünüyorum da, sizinle kaçmış olsaydık daha iyi olurdu.”</p>
				<p>“Bu çok geç aklınıza geldi. Şimdi çözümü yok artık. Sizden rica ediyorum, beni bir daha rahatsız etmeyin. Biraz önce söylediklerinizi de bir daha tekrarlamak cesaretini göstermeyin. Ablam duyabilir. Bu evde bir başka insanın daha mutsuz olmasına gerek yok. İzninizle! Ha, unutmadan... Bir daha âşık olursanız bu kadar ödlek olmayın!”</p>
				<p>Tita o öfkeyle tencereyi aldığı gibi mutfağa doğru gitti. Kap kacak sesleri ve söylenmeler arasında <em>mole</em>’yi tekrar yaptı. Bir yandan <em>mole</em> pişerken bir yandan da <em>champandongo</em>’nun yapımına devam etti.</p>
				<p>Et kızarmaya başlayınca küp küp doğranmış domatesler, <em>acitrón,</em> iri kıyılmış ceviz ve badem eklenir.</p>
				<p>Tencereden çıkan buhar Tita’nın vücudundan çıkan buhara karışıyordu. İçinde hissettiği öfke ekmeğe katılmış maya gibi kabardıkça kabarıyordu. Giderek büyüyen bu öfke içine sığmıyor, burnundan kulaklarından, vücudundaki her gözenekten buhar olup çıkıyordu.</p>
				<p>Bu öfkenin küçük bir bölümü Pedro’yla tartışmasından, bir bölümü mutfaktaki işlerin aksi gitmesinden, büyük bölümü de Rosaura’nın birkaç gün önce söylediği sözlerden kaynaklanıyordu. Tita, John ve Alex, hep birlikte Rosaura’nın odasındaydılar. John doktor olarak Rosaura’yı görmeye gelirken Alex’i de birlikte getirmişti. Tita kendi evlerinden ayrıldığından beri çocuk, onu çok özlüyordu. Onu yeniden görmek istiyordu. Esperanza’yı görür görmez onun güzelliğinden çok etkilendi. O yaştaki tüm çocukların yaptıkları gibi hissettiklerini yüksek sesle söyleyiverdi:</p>
				<p>“Babacığım, ben de evlenmek istiyorum. Tıpkı senin gibi... Ama ben bu minik kızla evleneceğim.”</p>
				<p>Çocuğun bu saf ve içten sözleri hepsini güldürdü. Rosaura, Alex’e bu kızın evlenemeyeceğini, ölünceye kadar kendisine bakması gerektiğini söyledi. Tita tüylerinin diken diken olduğunu hissetti. Böylesine insanlık dışı, korkunç bir geleneği sürdürmek ancak Rosaura’nın aklına gelebilirdi.</p>
				<p>Keşke Rosaura’nın ağzı kopsaydı da bu iğrenç, aşağılık, kokuşmuş, tutarsız, lanet lafları edemeseydi! Keşke bu sözleri yutsaydı ya da içinde saklasaydı da kendisiyle birlikte çürüyüp gitseydi! Tita kendisi çok yaşardı da ablasının bu uğursuz kararını uygulamasına engel olurdu!</p>
				<p>Hayatının en mutlu günü olması gereken o günde neden bu sinir bozucu şeyleri düşünmek zorunda kaldığını bilmiyordu. Neden bu kadar üzgün olduğunu bilmiyordu. Belki de Pedro’nun karamsarlığı ona da bulaşmıştı. Çiftliğe döndükten sonra ve Tita’nın John’la evleneceğini öğrendiği günden beri hep asık bir suratla dolaşıyordu. Ona bir söz söylemeye bile fırsat olmuyordu. Sabahleyin erkenden atına binip dörtnala çiftliği dolaşmaya çıkıyordu. Akşam da tam yemek saatinde geliyor, yemeğini yer yemez hemen odasına kapanıyordu.</p>
				<p>Neden böyle davrandığını kimse anlayamıyordu. Bazıları bir daha çocuk sahibi olamayacağını öğrenmenin onu çok etkilediğini söylüyorlardı. Her ne olursa olsun ev halkının hepsinin davranışlarına ve sözlerine öfke egemen olmaya başlamıştı. Tita kendisini çok öfkeli hissediyordu. Tam anlamıyla burnundan soluyordu. O çok sevdiği güvercin sesleri bile o anda onu rahatsız ediyordu. Tita eve döndüğünde onların da evin damına yeniden yerleşmiş olduklarını görünce çok sevinmişti? Öfkeden kafası mısır gibi patlayıverecek sanıyordu. Bunu önlemek için başını iki elinin arasına alıp sıktı. O anda birisinin hafifçe omzuna dokunduğunu hissedince, kendisine dokunana tokat atmak isteğiyle yerinden sıçradı. Gene birisi vaktini çalacaktı anlaşılan. Ama karşısında Chencha’yı görmek onun için tam bir sürpriz oldu. Her zamanki güler yüzlü ve mutlu haliyle Chencha karşısındaydı! Hayatında onu gördüğüne hiç bu kadar sevinmemişti. Hatta John’un evinde gördüğü zaman bile... Tita’nın en çok ihtiyacı olduğu anda gökten düşer gibi gelivermişti.</p>
				<p>Chencha’nın umutsuz ve çökük gidişini hatırlayan Tita, onu karşısında böylesine sağlıklı ve tazelenmiş görünce çok şaşırdı.</p>
				<p>Yüzündeki ifadede yaşadığı travmadan eser kalmamıştı. Bu izleri silmeyi başaran adam da hemen yanındaydı. Yüzünde içten ve kocaman bir gülümseme ışıldıyordu. Gerçi kimse hakkında kesin bir şey söylenemezdi; ama adamın yüz hatlarından onurlu, sakin, iyi biri olduğu anlaşılıyordu. Buna rağmen Chencha adamın konuşmasına pek izin vermedi. Sadece kendini tanıtmak için bir cümle söylemişti, o kadar: “Ben Jesús Martínez, hizmetinizdeyim.” Hemen arkasından Chencha sözü kaptı ve tüm yaşadıklarını, konuşmada hız rekoru kırarak iki dakika içinde Tita’ya anlatıverdi.</p>
				<p>Jesús, onun asla unutamadığı ilk sevgilisiydi. Chencha’nın annesi ve babası bu aşka kesinlikle karşı çıkmışlardı. Chencha, köyüne döner dönmez Jesús onu görmeye gelmişti. Daha önce Chencha’nın nerede olduğunu bir türlü öğrenememişti. Onun bakire olmamasını hiç önemsemeden hemen onunla evlendi. Yeni bir hayata başlamak umuduyla çiftliğe ikisi birlikte dönmüşlerdi. Elena Anne öldüğüne göre burada yeni bir yaşam kurmayı, bir sürü çocuk sahibi olmayı ve yüzlerce yıl mutlu, çok mutlu bir şekilde birlikte yaşamayı umut ediyorlardı.</p>
				<p>Hiç durmadan konuştuğu için morarmaya başlayan Chencha bir an durdu, nefes aldı. Tita bu fırsattan yararlandı. Chencha kadar hızlı konuşamasa da olabildiğince çabuk bir şekilde, çiftliğe gelmelerine memnun olduğunu, Jesús’un çiftlikte yapacağı işi ertesi gün konuşabileceklerini, o akşam kendisine evlenme teklif etmek için geleceklerini, yakında evleneceğini, henüz akşam yemeğini yapıp bitiremediğini, John’un karşısına dipdiri çıkabilmek için soğuk bir duş alıp kendisine gelmeye ihtiyacı olduğunu, yemeği yapmaya Chencha’nın devam etmesini rica ettiğini söyledi.</p>
				<p>Chencha, onu kovar gibi mutfaktan çıkardı. Hemen işi eline aldı. Ona göre <em>champandongo</em> yapmak çok kolay bir işti. Gözleri kapalı ve elleri bağlıyken bile yapabilirdi.</p>
				<p>Et, iyice pişip suyunu çektiği zaman mısır unundan yapılmış <em>tortilla</em>’ların sıvıyağda kızartılmasına başlanır. <em>S</em>ertleşmemeleri için çok kızartmamak gerekir. Fırına koyacağımız tepsinin dibine <em>tortilla</em>’lar yapışmasın diye önce bir kat kaymak sürülür, arkasından bir kat <em>tortilla </em>konur. Üzerine kıyma yayılır. Kıymanın üstüne <em>mole</em>, en üste de peynir dilimleri konur. Kabın dolması isteniyorsa bu işlem birkaç kez tekrarlanır. Fırına sürülür. Peynirler eriyince ve <em>tortilla</em>’lar yumuşayınca fırından çıkarılır. Pirinç lapası ve haşlanmış kırmızı fasulyeyle birlikte servis yapılır.</p>
				<p>Chencha’nın mutfakta olduğunu bilmek Tita’yı rahatlatıyordu. Şimdi kendi kişisel bakımıyla ilgilenebilirdi. Avluyu rüzgâr hızıyla geçti, banyoya girdi. Banyo yapmak, giyinmek, parfüm sürmek ve saçlarını gerektiği gibi tarayabilmek için sadece on dakikası vardı. Öyle acele ediyordu ki arka avlunun öteki ucunda ayağıyla taşlara vurup duran Pedro’yu görmedi.</p>
				<p>Tita giysilerini çıkardı ve duşun altına girdi. Başından aşağı dökülen soğuk suya kendini bıraktı. Ne kadar da rahatlıyordu! Gözlerini kapayınca duyuları daha da keskinleşmişti Vücuduna değen her damla soğuk suyun farkına varıyordu. Meme uçlarının soğuk suya değer değmez sertleştiğini, taş gibi olduğunu hissediyordu. Sırtından akan başka bir su dalgası dolgun ve yuvarlacık kalçalarının çizgilerini takip ederek diri bacaklarından ayaklarına doğru bir şelale gibi dökülüyordu. Yavaş yavaş sinirleri yatıştı. Baş ağrısı geçti. Birdenbire suyun ılınmaya başladığını fark etti. Giderek su daha da ısındı ve sonunda bedenini yakmaya başladı. Bu ancak sıcak yaz günlerinde olabilirdi. Depodaki su bütün gün güneşin şiddetli ışıkları altında ısınmış olurdu. Ama şimdi yaz değildi, üstelik akşam olmak üzereydi. Yine banyonun yanıyor olabileceği korkusuyla gözlerini açtı. O anda tahtaların öte yanında Pedro’nun siluetini fark etti. Orada durmuş, uzun uzun kendisini seyrediyordu.</p>
				<p>Pedro’nun gözleri, akşamın alacakaranlığında öyle parlıyorlardı ki fark etmemek mümkün değildi. Yabani otların arasına saklanmış iki çiy damlası, sabah güneşin ilk ışıkları değer değmez nasıl parlarsa öyle parlıyorlardı. Pedro’nun lanet olası bakışları! Banyoyu çevreleyen tahtaları önceki gibi aralıklı, hatta daha da seyrek çakan o lanet olası marangoz! Pedro’nun şehvet fışkıran gözlerle kendisine doğru yaklaştığını görünce çabucak giyindi ve koşarcasına banyodan çıktı. Büyük bir telaşla odasına vardı, girer girmez de kapıyı kilitledi.</p>
				<p>Chencha, John’un geldiğini, salonda beklemekte olduğunu haber verdiğinde kendine çekidüzen vermeyi yeni bitirmişti.</p>
				<p>Hemen John’un yanına gidemedi. Önce sofrayı hazırlaması gerekiyordu. Masa örtüsünü sermeden önce, bardakların, tabakların masaya çarpıp ses çıkarmasını önlemek için masa örtüsünün altına kalın bir örtü sermek gerekiyordu. Üste serilecek örtünün beyazlığını daha iyi gösterebilmek için alta serilecek örtünün beyaz renkli, flanel bir kumaştan yapılmış olması gerekir. Tita sadece bu tür yemeklerde kullandıkları yirmi kişilik büyük masanın üstüne örtüleri sermeye çalışıyordu. O sırada salonda bulunan Rosaura, Pedro ve John arasında geçen konuşmaları duyabilmek için gürültü çıkarmamaya, hatta nefes bile almamaya çalışıyordu. Salonla yemek odasının arasında uzun bir koridor vardı. Bunun için de Tita’nın kulaklarına Pedro ile John’un o kalın erkek sesleri ancak bir mırıltı olarak ulaşabiliyordu. Yine de seslerinin tonundan aralarında tartıştıkları anlaşılabiliyordu. Tartışma çığırından çıkmadan, gümüş takımları, tabakları, kadehleri, tuzlukları, çatal ve bıçak altlıklarını çabucak masaya yerleştirdi. Başlangıç yemeği, ara yemek ve ana yemek için gerekebilecek ısıtıcıların altlarına mumları yerleştirdi. Hazır durumda büfenin üstüne bıraktı. Ilınması için benmariye bıraktığı Bordeaux şarabını getirmek için bir koşu mutfağa gitti. Aslında Bordeaux şarapları birkaç saat öncesinden mahzenden çıkarılır, ılınması ve aromasını bulması için sıcak bir yerde bekletilir. Ama Tita’nın başına geldiği gibi zamanında çıkarmak unutulursa yapay olarak bu süreç hızlandırılır. Geriye sadece altın gibi parlayan pirinç bir kabın içinde çiçekleri masanın ortasına koymak kalmıştı. Ama çiçeklerin doğal tazeliğini koruyabilmesi için masaya oturmadan hemen önce konulması gerekir. Bu işi yapmasını Chencha’ dan rica ettikten sonra kolalı giysilerinin elverdiği hızla salona doğru gitti.</p>
				<p>Kapıyı açar açmaz karşılaştığı ilk şey, ülkedeki politik durum üzerine Pedro ile John arasında süren ateşli tartışma oldu. İkisi de uygar bir insanın nasıl davranması gerektiğiyle ilgili en temel kuralları bile unutmuş gibilerdi. Bu tür sosyal toplantılarda kişilik sürtüşmelerinden, üzücü konularda konuşmaktan, din ve politika konularında tartışmaktan kaçınmak gerekir. Tita’nın salona girmesiyle tartışma kesildi, konuşmalar daha dostça bir tona büründü.</p>
				<p>Gergin bir ortamda John, Tita’yla evlenmek istediğini açıkladı. Evin erkeği olarak Pedro, bu evliliğe onay verdi ama bunu söylerken ses tonu oldukça gergindi. Sonra evlenme töreninin ayrıntıları hakkında konuşulmaya başlandı. Düğün tarihinin kararlaştırılmasına gelindiği zaman Tita, John’un hayatta kalan tek akrabası olan halasının düğünde bulunmasını çok arzu ettiğini, onu getirebilmek için Birleşik Devletler’in kuzeyine bir yolculuk yapmayı düşündüğünü, bu nedenle de düğünü ileri bir tarihe ertelemek istediğini öğrendi. Bu durum Tita için gerçekten sorun olacaktı. Olabildiğince çabuk evlenerek çiftlikten ayrılmak, Pedro’dan uzaklaşmak istiyordu.</p>
				<p>John, Tita’nın parmağına çok güzel bir pırlanta yüzük takınca tören tamamlanmış oldu. Tita uzun uzun elinde parlayan yüzüğe baktı. Yüzükten yayılan ışıltılar ona biraz önce kendisini çıplak seyreden Pedro’nun çakmak çakmak gözlerini hatırlattı. O anda aklına küçükken Nacha’dan duymuş olduğu Otomi dilinde bir şiir geldi:</p>
				
				<blockquote class="as-text">
				<p>Çiy damlasında ışıldar güneş,</p>
				<p>kurur çiy damlası.</p>
				<p>gözlerimde, benimkilerde, ışıldarsın sen</p>
				<p>ve ben,</p>
				<p>hayata gelirim ben...</p>
				</blockquote>
				
				<p class="after-bq">Rosaura, kardeşinin gözündeki gözyaşlarını görünce çok duygulandı. Onun mutluluktan ağladığını düşündü. Kız kardeşinin sevdiği adamla evlenmiş olduğu için zaman zaman kendisini rahatsız eden suçluluk duygusunun biraz hafiflediğini hissetti. O zaman heyecanla kadehlere şampanya doldurdu, herkesi yeni nişanlıların mutluluğuna kadeh kaldırmaya çağırdı. Bunun üzerine dördü de salonun ortasına geldiler. Pedro kendi kadehini diğerlerinin kadehiyle tokuştururken öyle sert vurdu ki, hem kendi kadehi bin parçaya bölündü hem de diğerlerinin içkileri yüzlerine ve giysilerine döküldü.</p>
				<p>Ortalığı saran bu gergin havada Chencha’nın çıkagelmesi ve o büyülü cümleyi söylemesi bir mucize gibiydi: “Sofra hazır, buyurun.” Bunu duyunca dördü de durumun gerektirdiği, ama biraz önce az kalsın yitecek gibi olan sağduyuya ve serinkanlılığa yeniden döndü. Yemek söz konusu olunca diğer şeyler önemini yitirir. Sadece aptallar ve hastalar yemeğe layık olduğu önemi vermezler. Dördü de hiçbir şey olmamış gibi davrandılar. Her şeyden memnun görünmeye çalışarak yemek odasına doğru yürüdüler.</p>
				<p>Chencha’nın servis yaparken bir yandan da o ilginç yorumlarını katarak anlattığı şeyler sayesinde yemek süresince her şey daha kolay oldu. Yemekler diğer zamanlarda olduğu kadar mükemmel değildi, ama kötü olduğu da söylenemezdi elbette. Belki de Tita’nın yemekleri hazırlarken içinde bulunduğu ruh hali yemeklere yansımıştı. <em>Champandongo</em> o kadar üstün lezzetli bir yemektir ki hiçbir ruh hali tadını bozamaz. Yemek bittikten sonra Tita, John’u kapıya kadar geçirdi. Orada vedalaşır gibi uzun uzun öpüştüler. John olabildiğince erken dönebilmek için ertesi gün yola çıkmayı düşünüyordu.</p>
				<p>Tita mutfağa dönünce Chencha’yı kocası Jesús’la birlikte kalacakları odayı ve yatağı temizlemeye gönderdi. Yardımları için teşekkür etmeyi de unutmadı elbette. Yatağa girmeden önce odanın ve yatağın o lanet olası tahtakurularından tamamen temizlendiğine emin olmaları gerekiyordu. Orada kalan son hizmetçi getirmişti bu hayvancıkları. Rosaura’nın minik kızı doğduğundan beri işi başından aşkın olan Tita odayı dezenfekte edecek zamanı bulamamıştı.</p>
				<p>Tahtakurularından kurtulmanın en iyi yolu şudur: Bir bardak şarap ispirtosuna, 30 gram terebentin ruhu ve 15 gram toz kâfuru katılır. Bu karışım tahtakurularının bulunabileceği her yere sürülür. Tahtakurularının köklerini kazımak için birebirdir.</p>
				<p>Tita, mutfağı toparladıktan sonra tencereleri ve diğer kapları yerlerine kaldırmaya başladı. Henüz uykusu gelmemişti. Yatakta dönüp durmaktansa bu işleri yapmak daha iyiydi. Kafasının içi karmakarışık duygularla doluydu. Kafasını toparlamak için de önce mutfağı toparlaması gerekiyordu. Büyük bir güveci eline aldı. Az kullanılan eşyaları saklamak için kullandıkları eski karanlık odaya götürecekti. Elena Anne öldükten sonra hiç kimse orada banyo yapmak istememişti. Herkes duşun altında yıkanmayı tercih ediyordu. Bu nedenle bir işe yarasın diye karanlık odayı depoya çevirmişlerdi ve sık kullanılmayan eşyaları oraya koyuyorlardı.</p>
				<p>Bir elinde tencereyi tutuyordu, diğerinde gaz lambasını. Mutfakta sık kullanılmayan tencereler ve diğer kap kacak yolun üstüne konulmuştu. Ayak altındaki şeylere çarpmamaya dikkat ederek odaya girdi. Gaz lambası önünü görmesinde epey işe yarıyordu. Ama arkasında kalan karanlık bölgeyi aydınlatmaya yetmiyordu. Bu nedenle arkasından bir gölgenin sessizce odaya süzüldüğünü ve kapıyı kapattığını geç fark etti.</p>
				<p>Hiç beklemediği bir kişinin varlığını hisseder etmez arkasına döndü. Lambanın ışığı kapının arkasına kalın bir sopa dayamakta olan Pedro’nun siluetini aydınlattı.</p>
				<p>“Pedro! Ne yapıyorsunuz burada?”</p>
				<p>Pedro hiç cevap vermeden ona yaklaştı. Lambayı söndürdü. Bir zamanlar Gertrudis’in kullandığı pirinç karyolaya doğru Tita’yı sürükledi ve üzerine abanıp bekâretini bozarak gerçek aşkı tanımasını sağladı.</p>
				<p>Rosaura, kendi odasında durmadan ağlayan kızını uyutmaya çalışıyordu. Kucağındaki bebeği odanın her tarafında dolaştırıyordu, ama ağlamasına engel olamıyordu. Pencerenin önünden geçerken karanlık odadan tuhaf bir ışık yayıldığını fark etti. Helezon şeklinde bir ışık demeti havai fişek gibi göğe doğru yükseliyordu. Yardım ister gibi bir sesle bir an önce gelip bu tuhaf olayı görmeleri için Tita’ya ve Pedro’ya seslendi ama hiçbir yanıt alamadı. O sırada Chencha çıkageldi. Çarşaf takımlarını almak için gelmişti. Benzeri görülmemiş bu olay karşısında Chencha hayatında ilk kez konuşmayı unuttu. Ağzından tek bir sözcük bile çıkmadan şaşkınlıkla ışıkları seyrediyordu. Esperanza bile sanki ayrıntıları kaçırmak istemiyormuş gibi ağlamayı kesti. Bir süre sonra Chencha, dizlerinin üstüne çökerek haç çıkarmaya ve dua etmeye başladı.</p>
				<p>“Göğlerdeki Meryem Ana! Araf’ın garanlıklarında bööle serseri serseri dolaşmasın diye hanımım Doña Elena’nın ruhunu yanına al.”</p>
				<p>“Neler söylüyorsun Chencha?”</p>
				<p>“Ne olabilir kim? Raametlinin hayaletini görmüyonuz mu? Yaptıklarının cezasını ödeyip duruu. Ben olsam şakacıktan bilem yanaşmam buralara.”</p>
				<p>“Ben de!”</p>
				<p>Zavallı Elena Anne, öldükten sonra bile dehşet saçmaya devam ettiğini, onun hayaletiyle karşılaşmak korkusundan hiç kimsenin yaklaşmaya cesaret edemediği karanlık odada, kendisinin en çok sevdiği o yerde, Tita ile Pedro’ya, Gertrudis’in yatağına şehvetle devrilip yatarak günah işlemeleri için fırsat yarattığını bilseydi, bir değil bin kez ölürdü.</p>
				<p class="align-right">Devam edecek...</p>
				
				<p class="align-right">Sonraki tarif:<br/>Çikolata ve kral tacı</p>
			</div>
  </body>
</html>