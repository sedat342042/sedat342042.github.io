<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>93harbi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="normal2" id="calibre_toc_58">Said Paşa ile Tanışmam</h2>
				<p class="normal1">Said Paşa, tahsilini Londra’da yaptığı için kendisinde zahiren bir İngiliz seciyesi görülür. Tahsilini de Türkler arasında birincilikle tamamladığı söylenirdi. Bu yüzden meclisinde bulunup istifade etmeyi çok arzu ederdim. Kendisi Mekâtib-i Askeriye Nâzırı olduğu zaman ben de Umum Mekâtib-i Rüşdiye-i Askeriye Müdüriyeti ile Mekteb-i Fünun-ı Harbiye Ders Nezareti vekâletinde bulunuyordum.</p>
				<p class="normal1">Paşa’nın mektebe geldiği gün memuriyetim dolayısıyla birinci muhatabı ben olduğum için kendisiyle epeyce görüştük. Hatta ilim ve fenne söz sırası geldiği zaman “Mektepte okutulan kitapların hangileri olduğunu” sordu.</p>
				<p class="normal1">— Şimdiye kadar, dedim; Lojandr’dan tercüme olunan hendese okunuyorsa da bu kitapta amelî taraflar az. Daha mükemmel bir hendese tercüme ediyorum. İcabı kadar da ilâveler yapıyorum. Meclis-i Maarif-i Askerî kabul etti. Bundan sonra o okunacak.</p>
				<p class="normal1">— Aman mantık cihetine ziyade dikkat edin, diye cevap verdi; hendese yalnız mesaba ve mühendislik için okunmaz. En büyük maksat fikir açmaktır. Hattâ Avrupa’da: “Hendese, insanları doğru düşündürmeye, doğru iş yapmaya alıştırdığı için ahlâka olan hizmeti, maarif ve sanayiye olan hizmetinden büyüktür” derler. İşte geometriyi bunun için her mektepte okuturlar. Siz de bu hizmeti yerine getirecek surette dikkat ediniz.</p>
				<p class="normal1">Paşanın verdiği cevaba dikkat buyurunuz. O zamana kadar –bizim memlekette– hiç kimsenin ağzından bu derece yüksek söz işitmedim, desem mübalâğa etmemiş olurum. Benim gibi hürriyete hizmet edenler için böyle bir söz işitmek bir define bulmaktan daha sevindirici olduğu için paşanın fikirlerine meftun oldum. O gün, sorduğu suallere gayet ciddî ve doğru cevaplar verdim.</p>
				<p class="normal1">Paşa bir gün askerî mekteplerin programına itiraza başladı. Ben icabı gibi cevaplar vererek ikna etmeye çalıştımsa da aklı bir noktaya takıldığı için aramızda şöyle bir konuşma geçti. Ben:</p>
				<p class="normal1">— Memleketimizi İngiltere gibi görüyorsunuz. Malûmu devletiniz biz henüz çocukluk devresindeyiz. Mekteplerimize aldığımız çocuklara hem yeni baştan okuma-yazma öğretiyor, hem de terbiye dersi veriyoruz. Hâlbuki Avrupa’da değil yüksek mekteplere, ilk mekteplere giden talebeler bile terbiye görmüştür, dilini iyi bilir. Onun için yalnız ilim ve fenle uğraştırılır. Bizde henüz böyle bir mektep bile yok sayılır. Vatanın, selâmetini ve milletin saadetini görmeyi elbet arzu edersiniz. En büyük yerde, en nüfuzlu makamda bulunuyorsunuz. Bugün sübyan mekteplerini ıslaha teşebbüs buyurun. Dedikleriniz on sene sonra hâsıl olacaktır. Hem de lütuflarınızla milleti minnettar etmiş olursunuz, dedim.</p>
				<p class="normal1">Paşa, sözü yine parmağını doladığı yere getirdi. Birçok sözlerden sonra hiç olmazsa bir ıslahata lüzum göstermek istedi. Hâlbuki askerî mekteplerin o anki programı altı, yedi sene süren bir çalışma sonunda meydana gelmişti. Bu hususta bilhassa Süleyman Paşa’nın devamlı çalışmaları çok faydalı olmuştu. Şimdi bu programın bir yerine dokunmak işi esasından sarsabilirdi. Bu suretle hem en az altı senelik bir inkılâbı davet etmiş olacak hem de birçok müşkülâtla karşılaşacaktık. Onun, Paşa’nın ileri sürdüğü tekliflere şu yolda cevap verdim.</p>
				<p class="normal1">— Süleyman Paşa biraderiniz Fransa, İngiltere, Almanya, Avusturya, Rusya askerî mekteplerinin programlarını getirtti ve hepsini tercüme ettirdi. Bunlara bakılarak noksanlarımız tamamlandı. Şimdi yeniden bir ıslahata kalkışmak altı, yedi sene daha gerilememizi mucip olacak. Bu iş fikrimce hayvanı kuyruğundan çekmeye benzer. Hareket etmezse de geri gider. Eğer Devlet, mektepleri ıslah etmek istiyorsa sübyan mekteplerinden başlamalıdır. Bir de Âli Paşa devrinin fikri olan “halkın okuyup yazma öğrenmesi halka zarardır!” fasit fikrinden vazgeçilmek lâzımdır. Başka çare yoktur.</p>
				<p class="normal1">Paşa, bu mütalâanın üzerine:</p>
				<p class="normal1">— Müsait bir vakitte uzun boylu görüşürüz, diye sözü kesmek istedi. Tatbik ettiğimiz programlar altı, yedi senelik bir tecrübe mahsulüydü. Programlar yazma ve askerî mekteplere kabul imtihanına ait şartlar ve fihristler mazbut değildi. Bu programların bir araya toplanarak bastırılması hususlarını temin ettirmeye azmetmiştim. Yüz bin dereden su getirerek bu programların bir araya getirilip tabettirilmesi lüzumunu paşaya arz ettim. Her ne kadar tereddüt ettiyse de deliller ileri sürerek ısrar ettim. “Hazırlanan yeni ıslahata kadar askerî mekteplerde carî olan programlardır.” cümlesini risalenin baş tarafına yazmak şartıyla kabul etti. Hele hamdolsun buna muvaffak olduk.</p>
				<p class="normal1">Memleketimize zarar veren sebeplerin en büyüğü “gelen”in “giden”in işini beğenmemesi ve kendi fikirlerini tatbike kalkmasıdır. “Gelen”, “giden”in tuttuğu yol Kur’an ahkâmı da olsa, ille onu kötü göstermek gayretindedir. Paşa da bu yolu tutmuştu. Paşa ile bundan başka aramızda konuşma olmadı. Yalnız, Seraskerliğin emrini aldıktan sonra mektebe gittim ders nazırına öteberiyi teslim ettikten sonra nâzır paşanın yanına girdim. Birçok mektep ileri gelenleri de paşanın yanındaydı. Selâm resmini ifa ettikten sonra:</p>
				<p class="normal1">— Seraskerlikten aldığım emir üzerine iki güne kadar Erzurum’a gitmeye memur edildim. Bu vesileyle vedaa geldim. Hüsn-i teveccühünüzün bekasını temenni ederim, dedim.</p>
				<p class="normal1">Paşa tecahül göstererek:</p>
				<p class="normal1">— Acayip, dedi. Sizin mektebe lüzumunuz var. Hele Allah kerim. İki güne kadar bakalım ne olur?</p>
				<p class="normal1">Sussam, yahut diller dökerek “Allah ömürler versin efendim,” diye güya nezaket göstersem o kadar zevat içinde, mektepte kalmaklığım için paşadan medet ummuş vaziyete düşmemek için şöyle cevap verdim:</p>
				<p class="normal1">— Burada kalmaklığım için arzu hacet etmiyorum. Nâzır bulunduğunuz için vazife icabı malûmat veriyorum. Niyazım, hüsn-i tecevvühünüzün bekasıdır.</p>
				<p class="normal1">Paşa fena halde bozuldu.</p>
				<p class="normal1">— Öyle ise Hak selâmet versin, dedi.</p>
				<p class="normal1">Odadan çıktım. O sırada paşanın yanında bulunanlardan bir efendi de peşimden dışarı çıktı. Aramızda şöyle bir konuşma geçti:</p>
				<p class="normal1">— Birader ne yaptın! O ne kadar sert cevaptı?</p>
				<p class="normal1">— Hakikati söylemek ne zamana kadar “sert” olacak?</p>
				<p class="normal1">— Öyle değil. Senin buradan gidişin zaten o herifin istidasıyla olacaktı. Böyle olduğu daha hayırlı oldu. Malûm ya “…” bey sizin dostunuz. Hakkınızda etmediği dedikodular kalmadı. Fakat “…” beyle uyuşsan yine kalabilirsin, deyince fena halde canım sıkılarak oradan uzaklaştım.</p>
				</body>
</html>