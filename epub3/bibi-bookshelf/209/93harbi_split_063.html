<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>93harbi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="normal2" id="calibre_toc_65">Cephede Beklenen Askerler</h2>
				<p class="normal1">Erzurum’a gelişimden bir hafta sonra Ahmet Muhtar Paşa da Erzurum’a geldi ve hemen harp tedarikine koyuldu. Bu arada askerî birtakım yazılara ihtiyacı olduğu için erkânı harpler içinde o hizmeti yapmak üzere beni (o, “fakiri” diyor) seçti. Evvelâ “Muhtıra-i Vezaif-i Seferiye” namıyla bir risale kaleme aldım. Bu risale ilkönce Erzurum’da, sonra Ceride-i Askeriye’ye ilâve suretiyle İstanbul’da bastırılarak zabitlere dağıtılmıştır.</p>
				<p class="normal1">İçindekiler müşarünileyhin vaki birçok tecrübesi üzerine müfreze kumandanlarından bölük zabitlerine varıncaya kadar umum ümera ve zabitlerin gerek seferberlikte, gerek harpte en ziyade mükellef oldukları maddelerle onların tatbikini göstermesi bakımından kapışılması gereken faydalı bir eserdir.</p>
				<p class="normal1">Van, Eleşkirt, Kars ve Ardahan kumandanlarıyla Soğanlı cihetinde bulunacak olan “Seyyar Müfreze Kumandanı”na mahsus birtakım talimatı tarif ve tavzihi gibi kaleme aldım. Bu talimatların özetini, okuyuculara arz etmek, devletin şunun bunun sözüne güvenerek ne derece gaflet ettiğini ve Ahmet Muhtar Paşa’nın bile bile ve ister istemez ne kadar aldandığını ve neticenin vahametini göstermek gibi faydaları olacağından aşağıya yazıyorum. Şöyle ki:</p>
				<p class="normal1">Van Kumandanına yazılan talimatta aşiret şeyhlerinden Şeyh Ubeydullah’ın 50.000, Şeyh Cemaleddin’in 20.000 adamıyla gelecekleri ve o aralık Bayezit’te bulunan iki tabur nizamiye, Muş ve Siirt redif bakayasından toplanacak olan diğer iki salis taburuyla dahi dört tabur muntazam asker bir araya gelecektir. Harp ilân edildiği zaman bu muntazam askerlerle kâfi miktar yardımcıları Bayezit’te bırakıp geri kalan atlı “asakir-i muavene”yi [yardımcı askerler] müteaddit çeteler tarzında hemen hududu geçerek Revan arazisini istilâ ettirmek, düşmanın arkasını tehdit etmek, kafilelerini vurmak velhasıl aralarını altüst eyleyip düşmanı şaşırtmak, şayet ric’at [geri çekilme] gerekirse Eleşkirt kumandanıyla muhabere ederek icabına göre arada mevki alarak her an ve zaman müdafaa hali kalınmamak üzere Van’a doğru çekilmek gibi hayalattan ibaretti.</p>
				<p class="normal1">Hayâlattı. Çünkü: Şeyhlerin farz olunan askeri birer sıfır noksanıyla “5.000” ve “2.000” olarak harp ilânından iki ay sonra toplanabildi.</p>
				<p class="normal1">Hayalâttı. Çünkü: Babıâli’nin vehimlerine göre gelecek olan 70.000 muavene, çakmağı taşlı birer tabanca ile birer kırık kılıç ve birer de mızrağa malikti. Çoğu çıplaktı. İstilâ edecekleri Revan arazisindeki Kazaklar ise birer çift Amerikan rovelveri ve birer de filinta ile müsellâh ve bizim nizamiye süvarilerinden daha güzel bir intizamı haiz oldukları için karşılarında durmak mümkün olamazdı.</p>
				<p class="normal1">Velhasıl yukarıdaki sebepler ve daha bir takım noksanlar dolayısıyladır ki, Van kumandanına yazılan talimat hayâlat nev’inden kaldı.</p>
				</body>
</html>