<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>93harbi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="normal2" id="calibre_toc_62">Erzurum’a Varış </h2>
				<p class="normal1">Martın 18. cuma günü ve bir ikindi vakti idi ki, karlı bir hava ile Erzurum’a geldim. Erzurum’un mahallî hususiyetlerini bilmiyordum. Daha Trabzon’dayken miralay beyden Erzurum’da misafirhane olup olmadığını sormuştum.</p>
				<p class="normal1">— Misafirhane filân yoktur. Fakat merkez olduğu için ümerası ziyadedir. Bir ev buluncaya kadar onlardan birine misafir olabilirsin. Maahaza size Meclis miralaylarından Hakkı Bey’e mektup yazayım. Orada misafir kalabilirsiniz, demişti.</p>
				<p class="normal1">Erzurum’a varınca doğruca Hakkı Bey’in konağına gittim.</p>
				<p class="normal1">Günlerden cuma olduğu için Hakkı Bey’i konağında buldum. Bana fevkalâde hürmet gösterdi. İstanbul’dan geldiğim için gece saat 8’e kadar hep İstanbul ahvalinden görüştük. Hakkı Bey, Sultan Aziz’e başmabeyincilik ettiği ve saray istibdadının lezzeti dimağında kaldığı için son inkılâpları hoş görmüyordu; hele halkın serbest olmasına hiç taraftar değildir. Fakat bütün bu fikirlerini kendine mahsus olan nezaketiyle ortaya atar. Fakir ise millet gayretkeşleri ve hürriyet hizmetkârları arasında bulunduğumdan fikirlerimi gayet serbest söyleyerek Hakkı Bey’in fikirlerini çürütmek için on saat çene çaldım.</p>
				<p class="normal1">Hatta: “Kanun-i Esasi’nin neşrinden sonra Mithat Paşa gibi bir sadrazamın kabahatsiz ve muhakemesiz Osmanlı ülkesinden uzaklaştırılmasını vesile ederek böyle meşrutî bir hükümetin eski hükümetten farklı olmadığını meydana koydu” diye görüşmemizi pek ileriye dahi götürdüm.</p>
				<p class="normal1">Aramızda bu hususta geçenleri aynen yazıyorum:</p>
				<p class="normal1">O — Müstakbel hükümet dediğiniz o günlerde bile Mithat Paşa gibi hüsn-i nazar kazanmış bir zat bu kadar hakaret görmedi. “Hürriyet” dediğiniz bu mudur?</p>
				<p class="normal1">Ben — Hakkınız var.</p>
				<p class="normal1">— Öyle ise eski günleri kötü dil kullanarak “müstebit hükümet” diye yadetmeyin, “adalet devri” deyin.</p>
				<p class="normal1">— Demek oluyor ki deminden beri sözlerime dikkat etmemişsiniz. Ben “meşrutiyet istibdattan bin kat iyidir” diyorum. Yoksa “bizim şimdiki halimiz “eskisinden iyidir” demiyorum.</p>
				<p class="normal1">— Siz, eski devre “istibdat” şimdikine “meşrutiyet” demiyor musunuz?</p>
				<p class="normal1">— Hayır, ben öyle demiyorum.</p>
				<p class="normal1">— Ya nasıl?</p>
				<p class="normal1">— Şimdiki hal, istibdadın bir başka nev’i, yani diplomatçasıdır, diyorum.</p>
				<p class="normal1">— Çok şey! Sizin dediğiniz meşrutiyet nasıl olur?</p>
				<p class="normal1">— Kanunu millet yapmak, muhafızı millet olmakla olur, diyorum. Bu da birçok kanın dökülmesine bağlıdır. Malûmunuz, meşhur tıp meselidir: “Kansız doğan çocuk yaşamaz.” Onun için bizim Kanun-i Esasi de yaşayamaz. Hayret etmeyin. Dünyanın hali böyle, Avrupa tarihlerini mütalâa ediniz. Hürriyete kavuşmuş ne kadar millet varsa hep kanları pahasına almış olduklarını görürsünüz. Ne hacet, size bir misal vereyim: Dünyada en ziyade inkılâpları, hem de büyük ve fevkalâde inkılâpları geçiren millet Fransızlardır. Fransa’da da evvelâ (XIV. Lui zamanında) tıpkı bizimki gibi anayasa Kral tarafından ihsan olundu, Millet Meclisi toplandı. O zaman, bizim şimdiki halimiz gibi, Fransa maliyece büyük bir buhran içindeydi. Onun için mebuslar evvelâ bu malî meseleyi ortaya koydular ve üçüncü günü idi ki sarayın tahsisatını kısmaya azmettiler. O zamanki kumanda ise –yine bizimkinde olduğu gibi– “Meclisin açılması ve kapatılması Kral’ın reyine bağlıdır” şartı vardı. Kral, saray tahsisatının kısılması meselesini haber alınca dördüncü günü başmabeyincisini gönderdi ve meclisin kapatılmasını emretti. Mebusların içinden Mirabo adında bir zat ayağa kalkıp başmabeyinciye hitaben: “Biz buraya halkın reyi ile geldik; süngü kuvvetiyle çıkarız.” dedi. Kral süngüye, mebuslar da millete müracaat ettiler. O gün, kralın kellesi de hesaba dâhil olmak üzere Paris’te elli bin baş kesildi. Sonra kanunu millet yaptı, hâlâ da muhafız-ı millettir. Onun için hürdür, mesuttur.</p>
				<p class="normal1">— Dediğiniz halleri Allah göstermesin, o pekiyi bir şey değil.</p>
				<p class="normal1">— Evet güçtür. Fakat inşallah bizde de böyle olur. Yani, Osmanlı hanedanından gelen meşhur zevatın birtakım fevkalâde halleri gibi bu da fevkalâde olarak padişah tarafından ciddin bağışlanır da –kaide dışı– kansız doğduğu halde yaşar. Fakat beş vakitte minarelerde okunan “Hayyalelfelâh” yerine daha dik sesle:</p>
				<p class="indentmetinitalik">Nedir bu bâb-ı gaflet<br class="chapter"/>Ey muazzam heyet-i millet?<br class="chapter"/>Erişmezden demi rıhlet<br class="chapter"/>Gözün aç, gel uyan gayri.</p>
				<p class="normal1">kıtasını okumak lâzımdır, dedim.</p>
				<p class="normal1">Bunun üzerine Hakkı Bey:</p>
				<p class="normal1">— Aman Efendi, yorgunsunuz. Gayri rahat buyurun, diyerek sözü kesti ve içeriye gitti. Ben de uyudum.</p>
				</body>
</html>