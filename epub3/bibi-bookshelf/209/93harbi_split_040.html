<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>93harbi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="normal2" id="calibre_toc_44">Osmanlı Devleti’nin <br class="chapter"/>Sulh Arayışları</h2>
				<p class="normal1">23 Nisan 1877 tarihinde resmen başlayan Osmanlı-Rus Savaşı’nda iki tarafta birçok kayıplar vermiştir. Osmanlı Devleti savaş başlamadan önce, savaş sırasında ve savaş sonrasında sulh arayışları içinde olmuştur.<a href="93harbi_split_082.html#footnote-831-65" id="footnote-831-65-backlink" name="footnote-831-65-backlink">[65]</a> </p>
				<p class="normal1">Savaş sonunda Edirne Rusların eline geçince ateşkes ve sulh istenmiştir. Sulhun istendiği 1878 Şubat’ında Osmanlı devleti en buhranlı günlerini yaşıyordu. Başkent İstanbul kaybedilme tehlikesiyle karşı karşıya idi. Rus orduları buraya bir günlük mesafede bulunuyordu. Bunun üzerine Sultan Abdülhamid, Rus ordusu Başkomutanı Grandük Nikola’ya bir mektup yazarak İstanbul’a girmemesi için onu uyardı. Mektubunda şöyle diyordu:</p>
				<p class="normal1">Eğer İstanbul’a girmeye teşebbüs ederseniz, şimdi Mesudiye Zırhlısı’na bizzat bineceğim, Ayastefanos önüne gelip Rus ordusunu topa tutacağım. Şayet mağlup olursam, cephaneliği ateşe verip berhava olacağım.<a href="93harbi_split_082.html#footnote-831-66" id="footnote-831-66-backlink" name="footnote-831-66-backlink">[66]</a></p>
				<p class="normal1">Grandük Nikola’nın Osmanlı donanmasının teslimi isteğine ise cevabı şu olmuştur:</p>
				<p class="normal1">...Yeminle beyan ederim ki, Donanma-ı Hümayun’un elden çıkarılmasına katiyen rey ve rızam yoktur. Her türlü fedakârlığı eder; fakat donanma maddesini esasından reddederim. Ve mucip sebeplerini dahi beyana muktedirim. İcabında donanmayı kayıp etmemek için canımı fedaya hazırım.<a href="93harbi_split_082.html#footnote-831-67" id="footnote-831-67-backlink" name="footnote-831-67-backlink">[67]</a></p>
				<p class="normal1">Sultan Abdülhamid 93 Harbi öncesi, Osmanlı Devleti’nin harbe hazır olmadığını, Meşrutiyet meclisinden İstanbul Konferansı kararlarının tadil edilerek kabul edilmesini istemişti. Bu durum, Nikşik kazasının Karadağ’a verilmesi ve Petersburg’a bir elçi gönderilmesi noktasına kadar gelmişti. Ancak bu çaba vahim sonuçları önleyememiştir.</p>
				<p class="normal1">Padişah, Meclis-i Mecubun’a Hariciye Nâzırı Saffet Paşa’yı göndererek “Hükümetin sulh taraftarı olduğunu” bildiriyor, son antlaşma şartlarının kabul edilmesini istiyordu. Fakat meclisten aleyhte karar çıkmıştır. Sultan, bu karardan hiç memnun olmadı. Kanun-i Esasi gereği son kararı meclis verecekti; ama Sultan kendi kararının da en azından gözetilmesini ummuştu. Ama umduğu olmamıştı. Kendisini uzun bir zaman sonra ziyaret edecek olan Enver Paşa’ya şunları söyleyecektir:</p>
				<p class="normal1">Padişah olarak bu memleketin tarihinde ilk Meclis-i Mebusan-ı ben açtırdım. Fakat mebusların kâfi derecede olgunlaşmamış olduğunu görünce, aynı meclisi ben kapattım. Bilir misiniz ki Osmanlı Meclis-i Mebusan’ın verdiği ilan-ı harp kararı bize neye mâl oldu?</p>
				<p class="normal1">Ve II. Abdülhamid devamla:</p>
				<p class="normal1">93 Harbi için Karadağ’a bir karış toprak terk etmekten sakındık. Fakat sonra bunun yerine az kaldı Osmanlı İmparatorluğu’nu İstanbul kapılarına yürüyen Rus ordularına teslim edecektik.<a href="93harbi_split_082.html#footnote-831-68" id="footnote-831-68-backlink" name="footnote-831-68-backlink">[68]</a>diyecektir.</p>
				<p class="normal1">Osmanlı Devleti, Savaş başladıktan sonra 12 Aralık 1877’de savaşı durdurmak üzere, 1856 Paris Antlaşması’nda imzası bulunan devletlere başvurarak arabuluculuk yapmalarını istedi. Fakat olumlu bir cevap alamadı. Bu defa doğrudan İngiltere’ye başvurarak arabuluculuk yapması isteğinde bulundu. Diğer taraftan da Çatalca’da, Karadeniz’den Marmara’ya kadar uzanan bir savunma hattı kurmaya başladı. </p>
				<p class="normal1">Osmanlı İmparatorluğu, bütün Balkan topraklarını işgal eden Ruslardan da mütareke istemek zorunda kalmıştı. Ateşkes talebini, Rus orduları başkumandanı Grandük Nikola’ya Hariciye Nâzırı Server Paşa ile Müşir Namık Paşa iletmişti. Fakat Grandük Edirne’ye gelmeden bir cevap vermedi. Orduları Yeşilköy’e kadar geldiği için artık durmak istemediği intibaını uyandırmak istiyordu. II. Abdülhamid aracılık yapması için İngiltere kraliçesi Victoria’ya telgraf çekmişti. Victoria’nın da Çar’a telgraf çekmesi üzerine Ruslar mütarekeye yanaştılar. Çünkü İstanbul’a yürümeleri halinde, o güne kadar duruma müdahale etmeyen Avrupa devletlerinin işe karışacağını anlamışlardı. Ayrıca, Yeşilköy’e kadar gelmiş olmalarına rağmen onlar da bütün güçlerini harcamış, çok ağır kayıplara uğramışlardı. Anadolu’dan getirilen askerlerle İstanbul’da savunma tedbirleri alınmış ve başkentin en büyük fedakârlıklarla savunulması için her türlü hazırlık yapılmıştı.</p>
				<p class="normal1">Bu arada ise İngiltere hükümeti, 3 Ocak 1878 tarihinde aldığı karara uyarak, Osmanlı Devleti’ne, mütareke için doğrudan Rusya’ya başvurmasını tavsiye etti. Bu savaşın durdurulması ve barışın yeniden kurulması için, Haziran 1877’den itibaren bazı söylentiler ortaya çıkmış, girişimler yapılmıştı. Ancak savaşın kesin sonucunun belli olmaması, Büyük devletlerarasındaki çıkar çatışmaları ve bu konularda anlaşamamaları, bir sonuca ulaşılamamasına neden olmuştu. Bu suretle Osmanlı Devleti, İngiltere’den umduğu yardımı da göremedi. Bunun üzerine Padişah, 13 Ocak 1878’de Rus Çarı’na bir telgraf çekerek savaşın durdurulmasını ve mütareke yapılmasını istedi.<a href="93harbi_split_082.html#footnote-831-69" id="footnote-831-69-backlink" name="footnote-831-69-backlink">[69]</a></p>
				</body>
</html>