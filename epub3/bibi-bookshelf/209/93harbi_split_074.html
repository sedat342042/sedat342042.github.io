<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>93harbi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="normal2" id="calibre_toc_75">Düşman Karşısında Geri Çekilme</h2>
				<p class="normal1">Düşman bu muharebeyi kazandıktan sonra Ardahan’da bulunan kuvvetlerini çekerek Kars yakınlarına getirmiştir. Orada “Karadağ” ve “Tahmas” tabyalarının karşılarına ve sair cihetlere büyük kuvvetle toplarını tabya etmiştir. Artık Kars’ı muhasara etmiş olduğu gibi Revan cihetinde bulunan Ermenistan Fırkası dahi evvelâ Bayezit’te bulunan iki taburu kışkırtarak Kale’yi zapt etmiş, sonra bin kişiye yakın muhafız bırakıp Karakilise ve Toprakkale civarlarında bulunan bizim Eleşkirt Fırkası üzerine yürümeye başlamıştır. Fırkalar bir noktada içtima etmek veyahut icabı hale göre yakın bulunmak mütalâasıyla Müşir Paşa Çakırbaba’dan Zivin üzerinde askerî mevzi ittihazına herhalde şayan bulunan “… Düzü” nam mahalle ricat eylediği gibi mezkûr Eleşkirt Fırkası’nın dahi ellerinde bulunan talimat mucibince tedbiren ricat eylemeleri emrini verdi. Oltu’da bulunan Hakkı Bey’e dahi hin-i hâcette Gürcü Boğazı’na çekilmesini tebliğ etti.</p>
				<p class="normal1">Hakkı Bey bu emri aldığı vakit düşmanın da bir miktar süvarisinin Peng’e gelmiş olduğu haberini aldığından hemen Oltu’yu terk ederek menzil yürüyüşünden daha seri bir hareketle kaçmaya başlamıştır. Bu dört tabur hurdahaş oldu, hele ikisi bütün bütün perişan oldu.</p>
				<p class="normal1">Düşman ise bu haberleri alınca evvelâ mezkûr süvarileri, sonra üç piyade taburuyla yedi kıta dağ topunu Oltu’ya göndermiştir. Bu haber Müşir Paşa’ya ulaşınca maiyetinden üç tabur piyade, üç dağ topu ve üç yüz kadar da Kürt atlısını Şahin Paşa maiyetine verdi. Beni de yanına katarak Oltu üzerinden gönderdi. Erzurum’dan da Hacı Raşit Paşa üç tabur alıp yolda döküle kalan mezkûr dört taburu dahi toplayarak Şahin Paşa ile birleşip Oltu’da bulunan düşmanın vurulması emrini vermiş ve Hakkı Bey’i muhatap tutarak Erzurum’a göndermişti.</p>
				<p class="normal1">Oltu üzerine sevk olunan müfrezelerden Şahin Paşa müfrezesi mesafe yakın olduğu için yetişebilmiş ise de Hacı Raşit Paşa ile muhabere olunamadığı ve müşir paşa tarafından mezkûr müfreze ile birleşmezden evvel göze kestirdiği halde yalnızca vurulması emri verilmiş, fakat Şahin Paşa gözüne kestirememiştir. Ben Şahin Paşa’ya:</p>
				<p class="normal1">— Paşa; bari siz temaruz edin, taburları ben alıp Moskof’u vurayım, dediğim halde yirmi dört saat kadar vakit geçirilmiştir.</p>
				<p class="normal1">Düşman da Oltu’da redif debboyunu harap edip silâhları parçalamış, cephaneyi de suya dökerek çekilmiştir. Ertesi günü Hacı Raşit Paşa yedi tabur, Şahin Paşa da üç taburla hareket edip bir günde ve bir saatte Oltu’da birleştiler. Ne yazık ki vasıtasızlıktan, muhabere edememekten ve Şahin Paşa’nın çekingenliğinden böyle bir av kaçırıldı.</p>
				<p class="normal1">Bu taburlar Oltu’ya geldikten sonra müşir paşa da alınan emir üzerine on taburla Hacı Reşit Paşa Oltu’da kaldı. Şahin Paşa ile ben, müşirin maiyetine geldik.</p>
				</body>
</html>