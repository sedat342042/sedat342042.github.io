<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>93harbi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="normal2" id="calibre_toc_79">Ahmet Muhtar Paşa’nın Delibaba’ya Gelmesi</h2>
				<p class="normal1">Ahmet Muhtar Paşa, Delibaba’ya hareket ettiği vakit Erzurum Valisi İsmail Paşa’nın Heromdüzü’ne gelmesini yazmış ve İsmail Paşa da Haziran’ın onuncu günü Herom ordugâhına gelmişti ki, Moskofların Kars önünde bulunan kuvvetinden ayrılan bir fırkasının General Melikof ve Erkânıharbiye Reisleri General Kimen kumandası ile Herom düzüne doğru gelmekte olduğu haber alınınca Ahmet Muhtar Paşa bozulmuş olan düşmanı takibe vakit bulamayarak hemen Musa Paşa kumandası ile ekser süvarileri ve bilhassa Çerkezleri Horasan civarına, yani iki fırkamız arasına, Mirliva Mustafa Cavit Paşa’yı da beş tabur ile Musa Paşa maiyetine gönderip geri kalan kuvvetle de düşmanın arkasına düşmek tertibatını alarak İsmail Fazıl Paşa’yı Eleşkirt Fırkası’na kumandan ve o gün İstanbul’dan gelen Erkânıharbiye Miralayı Mustafa Akif Bey’i Erkân-ı Harbiye reisi nasb etti.</p>
				<p class="normal1">Haziran’ın on ikinci günü Heromdüzü üzerine gelmekte bulunan Moskof fırkasının Meyillidüz’e geldiği haberi Heromdüz’ü ordugâhından alındı. Bu ordugâhın mevcudu on yedi tabur piyade, biri altı, diğeri dört fundluk iki batarya sahra ve bir batarya dağ topu, üç yüz kadar muavene süvarisi ile IV. Ordu’nun süvari alayının IV. Bölüğünden ibaretti. Bu kadar kuvvetle düşmana karşı durulamayacağı düşüncesi ile İsmail Paşa Gori köyü veyahut Deveboynu’na çekilmeyi düşünmüş ve istişare için de Mirliva Hacı Raşit Paşa’yı yanına çağırmıştı. Raşit Paşa, Heromdüzü’nden çekilmek her şeyden evvel Eleşkirt Fırkası’nı düşmana teslim etmek gibi ve daha pek çok fenalıklar ve mahzurlar doğuracağını sebepleriyle izah ettikten sonra bir tek asker kalıncaya kadar düşmana mukabele etmekten başka güzel ve yerinde bir tedbir bulunmadığını söyledikten sonra ayrılmış, Erkânıharbiye Reisi Ferik Feyzi ve Ferik Muhlis ve Mirliva Şevket Paşalarla Namık Paşazade Miralay İbrahim ve Erkânıharbiye Binbaşısı Şevket ve Sadık Beyleri hemen Mühimme Kâtibi Arif Bey’in çadırına davet ederek Moskofların Heromdüzü ordugâhını vurdukları takdirde nasıl mukabele edilmek, şayet vurmayıp yandan geçerek Deli Bambu Fırkası üzerine giderlerse ne suretle hareket olunmak lâzım geleceğini, Afif Bey’e yazdırmış ve hazır bulunanlara hitaben, şunları söylemiş:</p>
				<p class="normal1">— Arkadaşlar işte benim rey ve tedbirim budur. Eğer bundan başka diyeceğiniz varsa söyleyiniz. Yoksa bu kararı hepimiz mühürleyip müşir paşaya verelim.</p>
				<p class="normal1">Hazır bulunanların hepsi, ileri sürülen mütalâayı kabul ederek yazıyı mühürlediler. Mazbatayı paşa alarak İsmail Paşa’ya götürür:</p>
				<p class="normal1">— İşte efendim muharebe hakkında rey ve kararlarımız budur… diyerek verir.</p>
				<p class="normal1">Bunun üzerine paşa da muvafakat eder.</p>
				</body>
</html>