<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>93harbi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="normal2" id="calibre_toc_64">İstihkâmlar Arasında</h2>
				<p class="normal1">Erzurum’a geldiğim zaman nice yıllardan beri işitilen istihkâmları görmek istedim. Erkân-ı Harbiye Dairesi’ne varır varmaz istihkâmlardan uzun uzun sual açtım. Erzurum’a girerken gördüğüm kısmın eski silâhlara nazaran bile şehre çok yakın olduğunu tespit ettim.</p>
				<p class="normal1">— Hepsi böyle midir, yoksa yeni silahlara göre inşa edilmiş istihkâmlar da var mı? Diye sordum.</p>
				<p class="normal1">— Yalnız Erzurum istihkâmları değil, Kars, Ardahan ve Batum istihkâmları da eski usul üzeredir, diye cevap verdiler.</p>
				<p class="normal1">Bir iki gün sonra Erzurum istihkâmlarını gezdim. Bunlar şu asırda gümrük muhafızlığı hizmetinden başka bir işe yaramaz. Birkaç seneden beri, kara gümrükleri kaldırıldığı için tütün vergisinden başka bir faydası olmayacağını da bizzat gördüm. Hayret ettim ve ye’se düştüm. Ardahan ve Kars istihkâmlarının da böyle mi olduğunu sordum.</p>
				<p class="normal1">— Kars’ın, mevkii icabı istihkâmları tamamen fenne uygundur. Fakat Ardahan istihkâmları Erzurum’unkilerden de kötüdür. Çünkü Ardahan mevkiinin tahkimi, iki üç saatlik mesafede bulunan yüksek dağların tutulmasına ve bu da yüz binlerce askerin tutulmasına bağlıdır.</p>
				<p class="normal1">İstihkâmlardan beklenilen en büyük maksat “az kuvvetle çok kuvvete mukabele”dir. Halbuki ben bunun gayrimümkün olduğu cevabını alıyorum. Ağlamaktan başka çare yoktu. Ben de ağlayarak:</p>
				<p class="indentmetinitalik">Millet alûde-i cah olduğu demden beru vah<br class="chapter"/>Oluyor her işin âkıbeti böyle tebah.</p>
				<p class="normal1">beytini söyledim. Çünkü bundan yedi sene evvel Fransa ile Almanya arasında vuku bulan harpte Paris ve Mets istihkâmlarının –ki her halde bizimkilerden pekiyidir– yeni silâhlara karşı hiçbir işe yaramadığı görüldü. Fakat yine hiç durmadan bu istihkâmlarla uğraşmaya cehaletten başka mana verilemez.</p>
				<p class="normal1">Eğer maksat istihkâm yapmaksa her şeyden evvel Ardahan’a istihkâm lâzım olmadığını kabul etmek lâzımdır. Bu, bütün fen erbabınca da malûmdur. Şu halde oraya milyonlarca para sarf ederek istihkâm yapmak ve yine milyonlarla altın saçarak cihazlandırmak gibi cahillik ve delilik alâmetlerinden sakınmak gerekirdi.</p>
				<p class="normal1">Kars’ın “Dikmeler”, “Kabaktepe”, “Bozkale” ve “Tahmasarast” gibi yerlerine birtakım münferit istihkâmlar yapılması lüzumludur. Hele Erzurum’un “Palandöken”den itibaren “Deveboynu” silsilesi ve “Gürcüboğazı” hattını tahkim etmek lâzım gelirdi.</p>
				<p class="normal1">Ardahan ve Kars’a istihkâm yapmaktansa Oltu ile Ardahan arasında bulunan “Penk” veya “Sipahigediği” gibi geçitlerle (Soğanlı’nın malûm olan geçtilerini ve “Deliboğaz”ı tahkim etmek daha uygun ve münasip olurdu. Bu suretle Kars ve Ardahan istihkâmlarının inşa ve teçhizine harcanan akçenin belki be beşte biri tasarruf edilirdi. Aynı zamanda Erzurum’a da şimdiki değil –yukarıda belirtildiği gibi– Palandöğen, Deveboynu, Gürcüboğazı hattı tahkim edilerek istihkâm verilebilirdi. Velhasıl Anadolu istihkâmlarına harcanan paranın yarısıyla Erzurum’dan Kars’a, Ardahan’a ve Bayezit’e gitmek üzere üç yol ve Soğanlı’da gayet büyük kışlalar yapılabilirdi. Oltu, Köprü Köyü, Zivin ve Delibaba gibi yerlerde de büyük ambarlar yapılır ve şimdiki kale topçularına lüzum kalmayacağı için bir veya iki alay topçu teşkil edilebilirdi.</p>
				<p class="normal1">Ne yazık ki milletin, tırnaklarıyla toprağı kazarak kazandığı paraları devlet, birtakım ehliyetsiz ellerde ziyan ettirdi. Böylece Ardahan gibi yedi sekiz senede vücut bulmuş bir şehri düşman, yedi sekiz saatlik bir emek sarfıyla kazandı.</p>
				</body>
</html>