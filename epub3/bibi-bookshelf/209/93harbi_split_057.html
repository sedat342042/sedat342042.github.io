<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>93harbi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="normal2" id="calibre_toc_59">Trabzon’daki İlk Günlerim</h2>
				<p class="normal1">Trabzon’da bulunan askerî ümera ile görüşmek lüzumunu hissettim. Kayıkçı Hamdi vasıtasıyla sevk memuru Binbaşı Şakir Efendi’yi görmek için iskele civarında olan askerî ambara gittim.</p>
				<p class="normal1">Trabzon’da Debboy [depo] denilen yer, iskele civarında genişçe bir avlu ile beş on ahşap oda ve âdi bir ambardan ibarettir. Altı, yedi aydan beri İstanbul’dan mütemadiyen askerî levazım gönderildiğinden Debboyun avlu kapısından girip de Şakir Efendi’nin odasına gidinceye kadar yüz bin elbise vesaire dengine basmadan geçmek mümkün olamazdı.</p>
				<p class="normal1">Sonradan girip seyrettiğim ambar, ağzına kadar dolu idi. Avlunun bir tarafında birçok top ve edevatı, öbür tarafında cephane, diğer cihette hasta arabaları, ötede hastahane takımları, elhasıl her tarafa birer nevi askerî levazım yığılmıştı. Ambar bu haliyle büyük bir mezat yerine veya yangından kaçırılmış eşyalarla dolu bir viraneye benziyordu ki her hamiyet sahibinin yüreğini dağlıyordu.</p>
				<p class="normal1">Şakir Efendi’ye sordum:</p>
				<p class="normal1">— Birader, Erzurum’a gitmek için araba filân nasıl bulunur?</p>
				<p class="normal1">— Araba değil, beygir bile bulmak zor bir iş.</p>
				<p class="normal1">— Ne için?</p>
				<p class="normal1">— Ortalık kış, kıyamet.</p>
				<p class="normal1">— Kış olmakla ne olur? Erzurum yolunun methini istiyoruz. Hattâ “Envar-ı Şarkiye” gazetesi miydi, yoksa “Trabzon” gazetesi miydi, şimdi hatırlamıyorum, bu yolu çok methetmişti.</p>
				<p class="normal1">— Siz de mühendissiniz, gittiğiniz vakit görürsünüz. Fakat şimdi yol iki yerde kapalı, geçemezsiniz.</p>
				<p class="normal1">— Çok şey! Bir hafta evveli mi kıştı, yoksa şimdi mi? Bir hafta evvel şubat sonu şimdi ise mart başıdır. Hava elbette yumuşadı. O vakit Samih Paşa geçti de bugün niye geçilmiyor?</p>
				<p class="normal1">— Siz de müşir olduğunuz zaman geçersiniz.</p>
				<p class="normal1">— Ne demek. Müşirleri melekler uçurmazlar ya! Onlar da bizim gibi ya araba yahut beygirle geçecekler.</p>
				<p class="normal1">— Ayol Müşir Paşa geçecek diye zaptiyeler köylere dolmuş, bütün köylerin ahalisi yollara dökülmüş, karı açmışlar. Hattâ bazı yerde bir taraftan kar yağdığı için açmak mümkün olamamış ve halk, paşanın arabasını sırtlarında geçirmişler. Ertesi gün yağan karla yol yine kapanmış. Nasıl geçebilirsiniz?</p>
				<p class="normal1">— Pekâlâ, ben geçemem, öteki geçemez, müşirler geçer. Ya, müşirlerin veya filâncaların geçmelerinden daha ehemmiyetli olan şu askerî mühimmatı nasıl gönderiyorsunuz?</p>
				<p class="normal1">— Levazımatın gönderilmesi meselesini ancak sizin gibi doğruyu seven kadirşinas kimseler düşünüyor, başka kimsenin düşündüğü yok. Sadece kıyametleri koparıyorlar. Valilerin umurunda bile değil. Ara sıra Erzurum’dan gönderebildikleri yirmi otuz hayvanla on, on beş günde bir kafile çıkarabiliyorum.</p>
				<p class="normal1">— Acayip şey! Müşir Paşa Hazretlerinin geçmesi için bu kadar himmet olunmuşken arabası bırakılmayıp da yolu açık bulundursalardı şu mühimmat giderdi ya.</p>
				<p class="normal1">— Güzel olur da ama onu yapmaya vali, hükümet memuru ister.</p>
				<p class="normal1">— Yol hep böyle mi?</p>
				<p class="normal1">— Erzurum vilâyetine ait kısmı yine ne ise ne. O da merkezin gayretiyle. Fakat Trabzon cihetine hiç bakılmıyor.</p>
				<p class="normal1">— Burada vali kim?</p>
				<p class="normal1">— Ahmet Rasim Paşa.</p>
				<p class="normal1">— Bari buralarını siz söylemiyor musunuz?</p>
				<p class="normal1">— Ben söyledim söyledim dinletemedim de. “Merkez” bir miralay gönderdi. O da buradadır, uğraşıyor, bakalım ne yapacak. Hele, Trabzon vilâyetinden bir baş hayvan bile alamıyoruz.</p>
				<p class="normal1">Derken miralay geldi. Onunla da bunları konuştuk. Miralay, validen dert yandı, yakıldı. Hatta çektiği telgrafları vali paşanın telgrafhaneden getirterek gördüğünü, bu aralık yalnız İran kervanlarının tutulması hakkında muvafakatini aldığını, açıktan açığa şikâyet ederse bu işi de kaybedeceğini bildiği için “merkez”den şifre istediğini söyledi.</p>
				<p class="normal1">Trabzon’da bulunan askerî ileri gelenler Mart 9’u çıkmadıkça gitmenin mümkün olamayacağını söyledikleri için beklemeye mecbur kaldım.</p>
				<p class="normal1">Askerî mühimmatın o halde kalışı gönlümde yer ettiği için bu işe kimlerin göz yumduğunu aramaya karar verdim. Nereye başvurdumsa kabahatin valide olduğunu söylediler. Hatta vilâyet defterdarı olup hamiyet ve gayret sahibi olan Hacı Akif Efendi dahi valiyi sıkıştırdığı için valinin onunla da arası açıkmış.</p>
				<p class="normal1">Bütün bunları İstanbul’a yazacağımı miralay beye söyledim. O, korku ile:</p>
				<p class="normal1">— Aman, dedi. Valinin Mithat Paşa’ya intisabı var. Dolayısıyla diğer nazırlara da mensuptur.</p>
				<p class="normal1">Şöyle cevap verdim:</p>
				<p class="normal1">— Benim de Hakk’a intisabım var. Bir hakikate bin can feda olsun.</p>
				<p class="normal1">İstanbul’da iki büyük makama da yazdım. Müsveddeler kaybolduğu için mektuplar aynen hatırımda değil. Yürekler parçalayacak şekilde, hatta Trabzon ahalisinin erkek, kadın, çoluk, çocuk umum askerî eşyayı iskeleden ambara arkalarında taşıdıklarını dahi uzun boylu yazdıktan sonra: “Harb ilân edilirse bu gidişle Erzurum, Kars istihkâmları korkuluk bile olmaz. Bari şimdiden askeri Trabzon civarına yığın” dedim.</p>
				</body>
</html>