<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>93harbi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="normal2" id="calibre_toc_70">Hisarboğazı Yolunda</h2>
				<p class="normal1">Ardahan, Kars, Eleşkirt ve Bayezit’te ne kadar askerimiz olduğunu, hatta Soğanlı müfrezesinin dört taburdan ibaret bulunduğunu, hattâ IV. Ordunun 4 süvari alayından II. Alayı’nın hudutta mahvolduğunu, I. Alay’ın ise Eleşkirt’te, III. Alay’ının yarısının Diyarbakır’da, yarısının Kars’ta ve IV. Alay’ın bazı bölüklerinin atsız, bazılarının da şurada, burada perişan olduğunu pekiyi bildiği için süvari kuvvetiyle bu manevrayı yapmaya azmetmişti.</p>
				<p class="normal1">Lâkin düşmanın en büyük manevrasının böyle olacağını Ahmet Muhtar Paşa da bildiği için bu kargaşalıkta Ferik Muhlis ve Liva Şevket Paşalarla Meclis Miralayı Hakkı ve Erkân-ı harp Fehim Efendi’yi 9 taburla Bozkale’ye çıkarıp Kars’ın Erzurum’la olan muvaredesini muhafaza etmek istiyordu.</p>
				<p class="normal1">Düşman, hududa tecavüz ettiğinin ikinci günü gediklerde kalıp tertibatla uğraştı. Üçüncü günü zeval vaktinde hareket edip ikindi üzeri Yahniler’de kolları gözükmeye başladı. Müşir ve ümera, Kars’ın ova istihkâmlarına dökülüp düşmanın harekâtına nazaran tertibat almaya başladı. Düşmanın yaptığı harekât, kendi yüzünün soluna soluna, yani, Vezirköyü tepelerini tutarak Çivilikaya’ya doğru ilerlemekti. Bu, anlaşıldığı için hemen mevcut olan Çerkes ve yerli nizamiyeden toplanabilen 500 kadar süvari Çivilikaya cihetine sevk edildi. Kanlıtabya’dan da on tabur piyade ve bir batarya top çıkarılarak nümayişe başlandı. Düşman, hareketini ağırlatıp pek ziyade ileriye sokulan süvarilerimize iki top attı.</p>
				<p class="normal1">İki taraf yukarıda yazıldığı gibi geceyi getirdiler. Bizim taburlar istihkâmlara çekildi. Düşman da Çubuklukaya’yı tuttu. Aynı günün ezan vaktinde Ahmet Muhtar Paşa, Bozkale’de bulunan taburların hemen süratle hareket edip gün doğmadan evvel mezkûr Hisarboğazı’nı tutmaları emriyle beni gönderdiğinden hemen Kars’tan hareketle gece saat birde Bozkale’ye varıp müşirin emrini tebliğ ederek harekete başlattım.</p>
				</body>
</html>