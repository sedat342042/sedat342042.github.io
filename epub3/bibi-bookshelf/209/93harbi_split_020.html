<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>93harbi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="normal2" id="calibre_toc_24">Gazi Osman Paşa’nın Esareti</h2>
				<p class="normal1">Bir insan özellikle bir komutan için en zor kararlardan biri de büyük kayıplar verdiğiniz düşmana teslime mecbur olma kararıdır. Hele bu komutan tavrı düşüncesi itibariyle bildiğini sakınmadan söyleyen Gazi Osman Paşa olunca durum biraz faklılık arz ediyor. Çünkü Rusların ilerlemesini tam 145 gün durdurup neredeyse savaşın ibresini Osmanlı’dan yana çevirecek olan bir savunma şaheseri yapan Gazi Osman Paşa da yaptığı istişareler neticesinde Ruslara teslim olma kararı almıştır:</p>
				<p class="normal1">Tevfik Paşa Türk Ordusu’nun teslim haberini verirken, Osman Paşa’nın gelemeyecek durumda olmasından dolayı, General Ganetski’ye yattığı barakaya gelmesini rica ettiğini bildirmişti. Bir emir subayı hemen bu haberi Ganteski’ye iletmiş, köprüye gelen Ganetski, önden General Strokov’un gitmesini işaret etmişti. Strokov aldığı bu emirle barakaya girmiş, yaralıların ve subayların bulunduğu odaları geçerek, ayağını boş bir cephane sandığına uzatmış olan Gazi Osman Paşa’nın huzuruna çıkmıştı. Hasip Bey, Osman Paşa’nın ayağını tedavi etmekle meşguldü. Güçlükle doğrularak elini uzatan Osman Paşa’ya, ‘Paşam yaralısınız, lütfen rahatsız olmayınız’ diyen Strokov, oturması için yer gösteren Osman Paşa karşısında oturmayarak: ‘Buraya General Ganetski’nin emri üzerine geliyorum. Kendileri ekselanslarınıza tebriklerini bildirmemi, imparatorumuzdan bu konuda henüz herhangi bir emir almadıklarından şu anda size ve ordunuza ancak kayıtsız, şartsız teslim olmanızı teklif ettiklerini iletmemi buyurdular.’ dedi. Osman Paşa, tıpkı Tevfik Paşa gibi atalarının hatıralarını düşünürcesine birkaç dakika sessiz kalmış, sonra doktoru Hasip Bey’e: ‘Günler birbirini takip ediyor; ama bir gün diğerine benzemiyor. Biri zafer getiriyor, diğeri keder.’ Diyerek General Strokov’a döndü ve ağzından elem dolu şu sözler döküldü: ‘Kendimi ordularınız başkomutanının eline teslim ediyorum.’ bu sözlere Strokov: ‘Paşam, her şey sadece Tanrı’nın elindedir.‘ diye karşılık verdi. Bir sure sonra sonra General Ganetski barakaya geldi. Şapkasını çıkararak Osman Paşa’ya elini uzattı: ‘Tebrik ederim, yapmış olduğunuz saldırı fevkaladeydi. Lütfedin artık askeriniz silahlarını bıraksınlar.’ dedi. Odayı saran sessizliği, Strokov bozdu: ‘Ekselans saat 4 oldu, geç kalacağız. Teklifinizi tekrarlar mısınız?‘ Tercümanın, General Ganteski’nin sözlerini tekrarlaması üzerine, Osman Paşa, Adil Paşa’ya eliyle işaret etti ve Adil Paşa, Strokov’la beraber odayı terk etti. Osman Paşa kılıcını çıkardı, hüzünlü gözlerle son bir kez bakıp General Ganetski’ye uzattı. Adil Paşa civardaki tepelerden birinin üzerine çıkıp, ellerini kaldırarak askere silah bırak emrini verdi. Soğuk bir rüzgâr, tüm alanı kapladı, askerler ölmedikçe bırakmamaya ant içtikleri silahlarına sarılmışlardı. Emri duymuyor, duymak istemiyorlardı. Subaylar saflar arasında dolaşarak askerleri ikna etmeye çalışıyordu. Nitekim ağır ağır isteksizce silahlar bırakılmaya başlandı.</p>
				<p class="normal1">Bazı askerler hırsından yerdeki fişekleri çiğniyordu. Osman Paşa kuvvetlerinin teslim işleri sürerken Skoblev ve Ganetski, Grandük Nikola’yı karşılıyorlardı. Granduk ‘Yasasın Çar’ sesleri eşliğinde Plevne’ye yaklaşmaktaydı. Osman Paşa, Grandük Nikola’yı arabasının körüğünden tutarak ayakta karşıladı. Grandük hayran bakışlarla Osman Paşa’ya elini uzatıp: ‘Plevne’yi muhteşem bir şekilde savundunuz. Bu savunma tarihte çok önemli bir yer tutacaktır.’ dedi. Osman Paşa’nın acı bir gülümseme eşliğinde ağzından dökülen kelimeler, çevredeki Rus subaylarının ‘Bravo! Bravo’ çığlıkları arasında kaybolup gitti. Grandük’ü Romanya Prensi Karol takip etti. Osman Paşa’yla tanışan subay ve generaller hayranlıklarını gizleyemiyorlardı. Geceyi Plevne’de bir Bulgar evinde geçiren Osman Paşa, ertesi gun Grandük Nikola’nın emriyle Bükreş’e doğru hareket etmiş; fakat Plevne’ye gelen Çar II. Aleksandır’ın öğle yemeği daveti üzerine, yoldan çevrilip Çar’ın yemeğine katılmıştı. Osman Paşa, Çar’ın ikamet ettiği eve geldiğinde onu 150 kadar Rus subayı ‘Yaşa Osman’ diye karşılıyordu. Paşa bir koltuğunda doktoru Hasip Bey, diğer koltuğunda hizmetçisi olduğu halde evin üst katındaki Çar’ın odasına çıkartıldı. Odaya girdiğinde, Çar ve generaller Osman Paşa’yı ayakta karşıladılar.</p>
				<p class="normal1">Çar’ın: ‘Nereye gidiyordunuz? Yüz altmış bin Rus askeri ile kuşatma altında olduğunuzu bilmiyor muydunuz?’ sorusuna Osman Paşa: ‘Evet biliyordum; fakat maksadım savaş hattınızı yarıp çıkmaktı. Gerçi bizim kuvvetimiz sizinkine nispetle azdı; ancak bundan önce üstün geldiğimiz muharebelerde de kuvvetimiz o nispette idi. Üstünlük aza çoğa bakmaz.’ diye karşılık verdi. Çar: ‘Niçin Silahı bırakmadınız?’ sorusuna : ‘Devletim bana düşmanı çok görünce silahı teslim et demedi, kavga için gönderdi.’ diyerek karşılık veren Osman Paşa’ya: ‘Senin gibi bir kumandanın kılıcı alınmaz. Burada ve Rusya’da kılıcını taşımakta serbestsin. Rusya’da bir Rus generali gibi karşılanacaksınız.’ diyerek mukabele etti.</p>
				<p class="normal1">Çar’la görüşmesi biten Osman Paşa, evin avlusuna indiğinde bekleyen Rus ve Romen subaylar ‘Bravo’ nidaları esliğinde Osman Paşa’ya defne dalları uzatmışlar, Osman Paşa, doktoru Hasip Bey’e bunların alınmasını ve subaylara nezaket gösterilmesini emretmişti. Daha sonra Bogot’a götürülen Osman Paşa, burada bir çadırda ikamet ederken, kendisine her gün uğrayan Grandük Nikola’ya bu jestine karşılık kır tayını hediye etmişti. Tedavisi için Ruslar, İmparatorluk başdoktorunu getirmişler, Doktor Hasip Bey’in kabul etmediği bu jesti, Osman Paşa da kabul etmemiş, bunun üzerine Ruslar Osman Paşa’nın tedavisinde güçlük çıkarmaya başlamışlardı. Bogot’ta ikamet ettiği günlerde Grandük Nikola ve General Totleben’le bir konuşma sırasında Osman Paşa’ya hayranlıkla merak ettikleri soruları sormuşlardı. Sohbet seklindeki konuşma şu şekilde olmuştu:</p>
				<p class="normal1">Grandük: ‘Pelisad taarruzunu niçin yaptınız?’</p>
				<p class="normal1">Osman Paşa: ‘Bir keşif için! Başka Çare yoktu.’</p>
				<p class="normal1">Grandük: ‘Lofça tarafına niçin o kadar tabya yaptınız?’</p>
				<p class="normal1">Osman Paşa: ‘Dikkatinizi oraya çekmek için, çünkü Grivice tarafı çok sıkıştırılıyordu.’</p>
				<p class="normal1">Grandük: ‘Küçük Dubnik’ten askeri niçin çektiniz?’</p>
				<p class="normal1">Osman Paşa: ‘Bu yer ufak olduğundan bilinir ki, kolay keşfolunurdu.’</p>
				<p class="normal1">Grandük: ‘Teslim için yazdığımız mektuba niçin öyle cevap verdiniz?’</p>
				<p class="normal1">Osman Paşa, doktoru Hasip Bey’e hitaben: ‘Benim yerimde Grandük cenapları bulunmuş olsaydılar nasıl bir cevap yazarlardı?’</p>
				<p class="normal1">Grandük: ‘Haklıdırlar, ben de öyle yazardım.’</p>
				<p class="normal1">Grandük, Hasip Bey’e hitaben: ‘Ben Rusya’nın başkomutanı olduğum halde, paşanın hareketinden ve tahkiminden çok yararlandım, yani ibret dersi aldım.’</p>
				<p class="normal1">Hasip Bey: ‘Abarttınız efendim.’</p>
				<p class="normal1">Grandük: ‘Namusum hakkı için.’</p>
				<p class="normal1">Grandük: ‘Hangi tarafın topları size zarar vermişti?’</p>
				<p class="normal1">Osman Paşa: ‘Hiçbir tarafın.’</p>
				<p class="normal1">Grandük şaşkınlık içerisinde bakarken, Totleben: ‘Çok sıkıntı çektiniz yoruldunuz.’</p>
				<p class="normal1">Osman Paşa: ‘Hayır sıkıntı çekmedik ve yorulmadık.’</p>
				<p class="normal1">Totleben: ‘Sivastopol’da ‘Melakof Tabyası’nda benim başıma geldi. O vakit kaymakamdım. Böyle kuşatmalar, bir komutan için zorluk ve sıkıntı verir.’</p>
				<p class="normal1">Osman Paşa: ‘Hayır hakikaten zahmet görmedim.’</p>
				<p class="normal1">Osman Paşa, 15 gün kadar kaldığı Bogot’tan, daha sonra Sistova ve Bükreş üzerinden Harkof adlı bir Rus kasabasına gönderildi. Osman Paşa’ya gösterilen hürmet, ne yazık ki askere ve sivil halka gösterilmemişti. Daha önceki çarpışmalar da Osman Paşa, esir düşen Rus askerlerinin en ufak haklarının bile gözeterek, yaralıları tedavi ettirmiş, ölülerini usulüne göre gömdürmüş, esirleri haftada bir kez tıraş ettirip, hamama göndermiş, hatta harçlıklarını bile vermekten kaçınmamıştı. Buna mukabil Ruslar, beyaz bayraklara aldırış etmeden Türk askerinin ve sivil halkın üzerine yarım saat boyunca ateş açmaktan çekinmediği gibi, ordunun teslim olmasıyla da, asker ve sivil halkın üzerine aç kurtlar gibi saldırarak neleri var neleri yok yağma etmişlerdi. Gözü dönmüş Rus ve Romen askerleri, Osman Paşa’nın eşyalarını bile yağmalamaktan çekinmemişler, hatta buna mani olmak isteyen borazan çavuşunu da oracıkta şehit etmişlerdi. Üzerlerindeki her şeyi yağmalanan askerler ve sivil halk, aç ve çıplak yağan kara ve yağmura bakılmaksızın günlerce bekletildi.</p>
				<p class="normal1">Kuşatma esnasında -Plevne’nin teslim olacağına kesin gözüyle bakan Gazi Osman Paşa kuvvetlerini beslemek için hazırlıklara başladıklarını, bol miktarda zahirelerinin olduğunu Avrupa’ya duyuran Ruslar, Osmanlı askerlerine ancak 7 gün sonra tayın vermeye başlamışlardı. Verilen tayında 30.000’e yakın mevcut için günde ancak birkaç arabayla sınırlandırılmıştı. Vid Nehri’nin 30 adım yanında bekletilmelerine rağmen Ruslar, nehrin suyundan bile içilmesine mani olmuşlar, günlerce askerler birikintilerdeki çamurlu suları içmeye mecbur bırakılmışlardı. Askerler, bekledikleri yerdeki karlar eriyip, toprak oturulacak kadar kuruyunca da, hemen yerleri değiştirilerek tekrar karla kaplı yerlere götürülmüşlerdi. Rusların bu kotu muamelesi, soğuk ve açlık, sadece 14 gün içerisinde 4.000’e yakın Türk askerini şehit etmişti. Askerlerin Romanya ve Rusya’ya sevk edilmeleri de tam bir kıyım olmuştu.</p>
				<p class="normal1">Savaş Ressamı Frederic Villiers’in ‘Türk Esirlerin Ölüm Yürüyüşü’ olarak resmettiği bu sevkiyat da; Plevne ile Bükreş arasındaki 200 kilometrelik yolda 5.000 Türk askeri şehit olmuş, Rusya’ya varıldığın da bu sayı 25.000’i bulmuştu. Rusya’ya ancak 15.000 asker sağ olarak varabildi. Burada da Rus zulmü 3.000 kadar Türk askerini şehit etmişti. Rus esaretinden sağ olarak kurtulmayı başarıp, Türkiye’ye dönebilenlerin sayısı, sadece 12.000‘di. Plevne’de bırakılan yaralıların akıbeti ise hepsinden feci olmuştu.</p>
				<p class="normal1">Osman Paşa’ya ağlayarak, Tanrı adına yeminler ederek yaralılara dokunulmayacağı sözünü veren Bulgarlar, Rusların kasabaya girmesi ile, ‘…yine Tanrı adına bunların boğazlarını kesmişler, parçalamışlar ve gözlerini oymuşlardı.’ Bulgarlar tarafından boğazlanmaktan kurtulan çok az yaralı ise, açlık, susuzluk ve ilaçsızlıktan birkaç gün içerisinde can vermişti. Ruslarla birlikte kasabaya giren Frank Millet adlı bir gazetecinin gördükleri, kasabanın nasıl bir vahşete tanıklık ettiğinin açık bir göstergesidir: ‘En geniş hayal gücü olan kimse bile buradaki korkunç elem ve acının binde birini aklına getiremez. Kasabanın her köşesi yüzyıllar önceki veba felaketleriyle bile kıyaslanamayacak kadar ürpertici bir facia içindeydi.’<a href="93harbi_split_082.html#footnote-831-36" id="footnote-831-36-backlink" name="footnote-831-36-backlink">[36]</a></p>
				</body>
</html>