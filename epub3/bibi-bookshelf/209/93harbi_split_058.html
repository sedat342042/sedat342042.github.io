<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>93harbi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="normal2" id="calibre_toc_60">Trabzon’da Aldığım Mektup</h2>
				<p class="normal1">Trabzon’a vardığımın beşinci günü idi. Posta müvezzini İstanbul’dan taahhütlü bir mektup getirdi. Açtım, imza “416” idi. Sevincimden ne yapacağımı bilemeyerek o gün sabahtan akşama kadar mektubu okumakla vakit geçirdim. Mektup şöyle yazılmıştı:</p>
				<p class="normal1">Birader, İstanbul’u terk ettiğinizden beri haller şimdi bin defa değişti.</p>
				<p class="normal1">… Elhasıl istikbal tehlikeli görülüyor. Gelelim sizin vaziyete: İstanbul’dan ayrıldığınızdan sonra yaver “…” beyle görüştüm. Biz ne konuşabiliriz. Evvelâ senin İstanbul’dan uzaklaştırılışını konuşacağımızı bilirsin. Aramızda geçen konuşmayı aynen aşağıya yazıyorum. Olup bitenleri oradan anlarsın. Şöyle ki:</p>
				<p class="normal1">— Nasıl, Rifat’ın uzaklaştırılışının sebebini anlayabildin mi?</p>
				<p class="normal1">— Ne olacak, mektepten süpürtmek.</p>
				<p class="normal1">— Hayır, iş öyle değil. Çünkü mektepten süpürtmek o kadar güç bir iş değil, sana yaptıkları gibi ufak gayet küçük bir memuriyetle de uzaklaştırabilirlerdi.</p>
				<p class="normal1">— Evet hakkınız var. Fakat beni mektepten süpürten Süleyman Paşa idi. Süleyman Paşa, ötekiler gibi hak yiyen takımından değildir. Vaktiyle ettiğim hizmetleri takdir ettiği için beni öyle tatlı bir surette çıkardı.</p>
				<p class="normal1">— Evet, onun da tesiri varsa da maksat o değildi. Maksat, Rifat’ın İstanbul’dan çıkması ve işte bizzat Serasker’in parmağı olduğu için öyle oldu.</p>
				<p class="normal1">— Acayip! Seraskerin bizi sevdiğini zannediyorum.</p>
				<p class="normal1">— Sen öyle zannedersin.</p>
				<p class="normal1">— Öyle değil de nasıldır? Sen de bildiğini söyle bakalım.</p>
				<p class="normal1">— Benim bildiğim Redif Paşa, makamına yerleşip Sarayın dizginini eline alıncaya kadar kendini hamiyet erbabından gösterdi. Bütün hürriyet severlere de fevkalâde hürmette bulundu. Fakat vaktaki saraya şiddetle intisap etti. O zaman âdeta kendisine katî lüzum göstererek vekiller arasında hususî bir mevki yaptı. Bundan sonra malûm maksatlarını icra için –şeytanla Firavun meselesi gibi– evvelce hamiyetperverlikten dem vurduğu adamları birer birer uzaklaştırmağa başladı. Pekâlâ bilirsin ki bir gün mektebe gelmiş, Rifat’ı tenhaca yanına çağırmış ve: ‘Siz konstitüsyon için ötede beride söyleniyorsunuz. Fakat biraz sabredin, çünkü bu herifin şiddetine<a href="93harbi_split_082.html#footnote-831-115" id="footnote-831-115-backlink" name="footnote-831-115-backlink">[115]</a> uğrarsınız. Hele bakalım onlar Kanun-i Esasi’yi yapmazlarsa biz mükemmel bir kanun-i askerî yaparız. Askerin her ay maaşı verilmek, rütbe terfilerine kimse karışmamak, her şey kanunen olmak üzere zorla tasdik ettiririz’ diye o aralık bizim ağzımızı kapamak için kendini ne derecede hürriyetperver göstermişti. Sonra da Kanun-i Esasi ilân olunduğu gün Redif Paşa’nın omuzu başında Rifat “Yaşasın Mithat Paşa” diye bağırmış, bunun gibi aralarında daha pek çok şeyler geçmiş olduğu için Paşa artık makamına yerleşip etrafı seçmeye başlayınca bir taraftan Rifat’ı da uzak yerlere sürmeye azmetmiş. Biçare Ali Nizami’nin o uydurma muhakemesinde bile Rifat’ı töhmet altına almak istedi. Nihayet Kemal Bey dolayısıyla ifadesi alınmaya başladığı zaman Rifat’a, zorla Kemal’in aleyhinde söz söyletmeye çalıştı. Muvaffak olamayınca onu böyle şiddetle defetti.</p>
				<p class="normal1">— Buralarını ben de biliyorum. Fakat sende başka bir malûmat olup olmadığını anlamak için anlamazlıktan geldim, diyerek sözü kestik.</p>
				<p class="normal1">Benim de bildiğim, uzaklaştırılmanın sebebi Redif Paşa’dır. Nafile yere başka sebep arama. Fakat bakalım Allah-ı Teâlâ ne gösterir. Kuzum kardeşim, mektubunu eksik etme. Baki millete selâmet, bize de uhuvvet ve afiyet.</p>
				<p class="sag">İmza<br class="chapter"/>416</p>
				<p class="normal1">Mektup tamamıyla doğru olduğu için tekmenin nereden geldiğini anladım. Artık başka sebep aranmasına hacet kalmadı, Kemal’in:</p>
				<p class="indentmetinitalik">Taaddiden yılar mı ehl-i himmet<br class="chapter"/>Safamız, zevkimizdir her musibet.<br class="chapter"/>Yaşa ey millet sahib-i saadet<br class="chapter"/>Senin sayendedir bu feyz-ü rifat.</p>
				<p class="normal1">Kıtasını okuyarak eğlenmeye başladım. Fakat böyle nazik bir zamanda Redif Paşa’nın Seraskerlik makamına işgal etmesine üzülmemek de elde değil.</p>
				</body>
</html>