<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>93harbi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="normal2" id="calibre_toc_48">Kıbrıs’ın İngilizlere Devredilmesi</h2>
				<p class="normal1">İngiltere’nin Doğu Akdeniz ve Ön Asya’daki çıkarlarının devamı için Girit’ten önce Kıbrıs’ı almak istemesinin en önemli sebebi; Rusya’nın hem Balkanlar’dan hem de Kafkaslar’dan güneye doğru sarkması idi. Süveyş Kanalı’nın açılmasıyla İngiltere öncelikle ticaret yollarının güvenliğine önem vermekte idi. İngiltere, Osmanlı-Rus Savaşı başlamadan önce Osmanlı Devleti’nden Doğu Akdeniz’de bir deniz üssü kiralamayı düşünüyordu. Savaş bitiminde Rusya’nın amacının ortaya çıkması üzerine İngiltere Kıbrıs adasını almaya karar vermişti. Ayastefanos Antlaşması’nın imzalanmasından sonra ortaya çıkan durumdan memnun olmayan İngiltere, Rusya’yı engellemek için çözüm ararken bir taraftan da Akdeniz’de konumunu sağlamlaştırmak için Kıbrıs adasını Osmanlı Devleti’nden alabilmenin yollarını da arıyordu.<a href="93harbi_split_082.html#footnote-831-76" id="footnote-831-76-backlink" name="footnote-831-76-backlink">[76]</a></p>
				<p class="normal1">İngiltere, Doğu Akdeniz ve Süveyş Kanalı’nı kolayca kontrol edebilmek için Kıbrıs’ı gözüne kestirmişti. Bunun bahanesi olarak; Rusya’nın Kars, Ardahan, Batum’u işgal etmiş olmasından dolayı, Anadolu, Suriye ve Irak halkını Osmanlı yönetimine karşı kışkırtabileceğini, böyle bir durumun ancak Rus tehdidine karşı silahla karşı koyacak bir devlet, yani İngiltere tarafından engellenebileceğini öne sürüyordu. Böyle bir garanti için, Anadolu ve Suriye kıyılarına yakın bir yer olması bakımından Kıbrıs’ın bir üs olarak kendilerine devredilmesini istiyorlardı. Ayrıca, Osmanlı Devleti’ne ait olmaya devam eden Kıbrıs, vergisini de Osmanlı Devleti’ne ödeyecekti. Rusya Doğu Anadolu’da ele geçirdiği yerleri iade ettiğinde, İngiltere’de Kıbrıs’ı boşaltacaktı.<a href="93harbi_split_082.html#footnote-831-77" id="footnote-831-77-backlink" name="footnote-831-77-backlink">[77]</a> Nitekim 25 Mayıs 1878’te resmen Osmanlı Devleti’ne başvurarak adanın kendisine verilmesini ve iki devlet arasında savunma antlaşmasının yapılmasını istedi. Hariciye Nâzırı Saffet Paşa, İngiliz Büyükelçisi Henry Layard’ın dile getirdiği bu istekleri yumuşatmaya çalıştığında, Layard: ‘Eğer Osmanlı Devleti bu karara karşı çıkarsa, kongrede barış koşullarını değiştirmeye İngiliz temsilcilerin çalışmayacakları gibi, İngiltere Devleti’nin donanma gücüyle zorla Kıbrıs’ı istila edeceği dahi bilinmelidir’ diyerek Osmanlı Devleti’ni açıktan açığa da tehdit etmekten çekinmemişti. Bu şartlar altında, yapacak pek bir şeyi bulunmayan Osmanlı Devleti için İngiltere’nin teklifini kabul etmekten başka bir çıkar yol görünmemekteydi, nitekim 4 Haziran 1878’te İngiltere, yapılan antlaşmayla Kıbrıs konusundaki isteğini Osmanlı Devleti’ne kabul ettirdi. Böylelikle 93 Harbi, Ermeni Meselesi ile birlikte günümüze kadar tazeliğini koruyan ‘Kıbrıs Meselesi’ni de başlatmış oldu.<a href="93harbi_split_082.html#footnote-831-78" id="footnote-831-78-backlink" name="footnote-831-78-backlink">[78]</a></p>
				<p class="normal1">İngiltere, Akdeniz’deki egemenliğini devam ettirebilmek için Kıbrıs’ın alınmasının şart olduğunu bildiğinden Kıbrıs’ta her zaman bulunmak istemiş ve bulunmuştur da. Bu yüzden İngiltere hiçbir zaman Kıbrıs’tan çekilmemiş ve de çekilmeyi hiç düşünmemiştir.</p>
				</body>
</html>