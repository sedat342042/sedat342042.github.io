<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>93harbi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="normal2" id="calibre_toc_23">Plevne Ordusu’nun Teslim Oluşu</h2>
				<p class="normal1">Kendisine gerek asker gerekse askeri malzeme desteği verilemediği halde 145 gün Plevne’yi kahramanca savunan Gazi Osman Paşa subayları ile yaptığı istişare neticesinde Erkân-ı harp Reisi Mirliva Tevfik Paşa’ya, Ruslar ile teslim şartlarını görüşmesi emrini vermiştir.</p>
				<p class="normal1">1. Tümen’in geriye çekilmeye başlaması, Gazi Osman Paşa’nın yaralı olarak Vid Köprüsü başına götürülmesi, mücadelenin artık kaybedilmiş olduğunu gösteriyordu. Asker, Vid Nehri’ni geçip tekrar Plevne’yi tutmaya çalışmışsa da terk edilen tabyalara giren Ruslar, çekilen asker ve sivilleri topa tutuyor, kollardan da piyade ateşiyle kafileyi sıkıştırıyorlardı. Artık mukavemet etmenin imkânı kalmamıştı. Tümen ve tugay komutanlarının teslim olunması yönünde fikir beyan etmeleriyle<a href="93harbi_split_082.html#footnote-831-34" id="footnote-831-34-backlink" name="footnote-831-34-backlink">[34]</a> Osman Paşa, ‘ağlaya ağlaya’ artık mukavemet edilmemesi emrini vermiş, teslim anlamına gelen beyaz bayraklar çekilmişti. Kaymakam Hayri Bey ve Kolağası Neşet, Ruslardan teslim şartlarını istemek üzere Dubnik tarafına gönderilmişti.</p>
				<p class="normal1">Ruslar şartsız teslim olunmasını istemişlerdi. Bu esnada Ruslar, asılan beyaz bayraklara aldırış etmeden, eskisinden daha da şiddetlendirdikleri topçu ateşleriyle, yarım saat boyunca asker ve sivil halkın üzerine ateşe devam etmekten çekinmemişlerdi. Her günün de bir destan yazılan 145 günlük macera artık sona ermişti.</p>
				<p class="normal1">Tüm dünya’nın hayran olduğu Plevne Ordusu, imkânsızı başararak adını tarihe altın harflerle yazarak kendisine yaraşır bir şekilde ‘şanlı bir facia’ ile görevini tamamlamıştı. Rus askerlerinin sevinç çığlıkları eşliğinde teslim şartlarını istemeye giden Türk subayını, General Skoblev ve beraberindeki 40 kadar subay ve gazeteci karşılamıştı. Skoblev’in tercümanıyla konuşan subay, gözleri bağlanarak General Ganetski’nin yanına götürülmüş; fakat rütbesini küçük bulan Ganetski’nin görüşmeyi reddetmesi üzerine, başka bir subay gönderilmişti. 10-15 dakika sonra gelen ikinci subayda aynı gerekçeyle kabul edilmemiş, bu ikinci Türk subayına Osman Paşa’ya hitaben Fransızca yazılmış bir mektup verilerek geri gönderilmişti. Mektupta: ‘Ekselans, General Ganetski ancak sizi şahsen temsil eden bir subayı kabul edecektir. Kendileri yaralı olduğunuzu biliyorlar.’ denmekteydi. Az sonra Vid Köprüsü üzerinde beliren başka bir subay, Osman Paşa’nın bizzat geleceğini söylüyordu. Aylardır Ruslara dehşet ve korku veren Osman Paşa ismi, mağlubiyete rağmen hâlâ büyük bir heyecan uyandırmaya devam etmekteydi. Osman Paşa’nın adını duyunca Skoblev’in ağzından şu sözler dökülüyordu: ’Memleketinin şerefini kurtardı. Osman Paşa büyük askerdir ve her zaman öyle kalacaktır.’</p>
				<p class="normal1">Bir müddet sonra Vid Köprüsü üzerine gelen Tevfik Paşa, Rus subaylarına doğru ilerleyerek, Fransızca: ‘Osman Paşa yaralandı.’ dedi. Skoblev: ‘Ümit ederim ki yarası ağır değildir, değil mi?’ diye mukabelede bulundu. ‘Kiminle konuşmak istiyorsunuz?’ diyen Skoblev, uzunca bir süre Tevfik Paşa’dan bir cevap alamadı. Tevfik Paşa, çağ açıp, çağ kapatan, asırlarca dünya haritasını arzu ettiği gibi değiştiren ecdadından utanırcasına, sessiz bir şekilde ufka bakmaktaydı. ‘Teslim alan’ olmaya alışmış bir millet için ‘Teslim olmak’ yabancı bir kelimeydi. Bu sessizlik karargâhtan General Strokov’un gelmesiyle bozuldu. Büyük bir ıstırap çektiği her halinden belli olan Tevfik Paşa, güçlükle Osman Paşa’nın ve Türk Ordusu’nun teslim olduğunu söyledi.”<a href="93harbi_split_082.html#footnote-831-35" id="footnote-831-35-backlink" name="footnote-831-35-backlink">[35]</a></p>
				</body>
</html>