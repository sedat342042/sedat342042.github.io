<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>93harbi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="normal2" id="calibre_toc_56">Kafkas Cephesi’ne Tayinim</h2>
				<p class="normal1">Hicretin 1254. [1876] senesi Osmanlı’ların inkılâp devri unvanına lâyık olan bir devredir. Malûm olan inkılâplar, düşmanların saldırışı, Avrupalıların İstanbul’da konferans akdedişi, bunların tekliflerinin Osmanlı Devleti tarafından reddi ve Rusya ile muharebeye tutuşulması hep bu tarihe rastlar.</p>
				<p class="normal1">O sene İstanbul’da dinini, devletini, milletini, vatanını seven ve o yolda her fedakârlığa katlanan büyük, küçük ne kadar hamiyetli insan varsa kimi nefyediliyor, kimi de memuriyet namı altında sürülüyordu.</p>
				<p class="normal1">Ben de 1876 senesinin şubat ayının 22’sinde şiddetli bir askerî emirle Anadolu ordusuna tayin edildim. Askerî emir o derece şiddetli idi ki, ertesi günü vapura binip gitmekten başka çare yoktu.</p>
				<p class="normal1">Çoluk çocuğumu gelip alması için babama telgraf çektim. İstanbul’a ancak bir haftada gelebilirdi. Hiç olmazsa “Bir hafta için İstanbul’da kalmama müsaade etmelerini” rica ettim. “Olmaz” dediler. O günlerde açılan Mekteb-i Mülkiye’ye (Siyasal Bilgiler Okulu) Ali Nizamî Paşa’yı nâzır tayin ettiler. Paşa, “muavin” olarak beni yanına istedi. “Dik kafalıdır, hizmetinden memnun olmazsın” diye ret cevabı vermişler.</p>
				<p class="normal1">Her ne hal ise biz mevzuumuza gelelim. İstanbul’dan böyle çarçabuk uzaklaştırılmama sebep düşünürken dostlarımdan biriyle aramızda şöyle bir konuşma geçti:</p>
				<p class="normal1">— Birader, dedi dostum; bir iki gündür seni üzüntülü görüyorum. Ne düşünüyorsun?</p>
				<p class="normal1">— Hiç... Can sıkıntısı.</p>
				<p class="normal1">— Hayır, hayır; mutlak bir sebep var.</p>
				<p class="normal1">— Sebep şu: Yarın gitmek mecburiyeti.</p>
				<p class="normal1">— Hayrola! Nereye!</p>
				<p class="normal1">— Anadolu Ordusuna.</p>
				<p class="normal1">— (Gülerek) Aman Rifat, senden ummazdım. “İstanbul’dan gidiyorum” diye bu kadar düşünmek ne oluyor? Biz senden büyük işler bekleriz. Nerdeyse harp ilân edilecek. Tam yerine gidiyorsun. Orada, senin için istifade edecek meydan muharebeleri olur. Biliyorum, aklın Rumeli’de. Fakat Rumeli’de ne var ki? Bizimkiler Tuna’yı tutacaklar, düşman karşılarına gelecek, iki taraflı muharebesinden başka bir şey olmayacak. Malûm ya hakkıyla tutulur da uyanık davranırlarsa düşmanın Tuna’yı geçmesi müşkül olur. Şu halde bir erkân-ı harp için Rumeli’de istifadeli muharebeler olmaz. Anadolu’ya memur olduğuna teşekkür et. Hem hani ya sen ve Bedri Bey daima: “Canım bizi burada ne tutuyorlar. Bizim tam tatbikat görecek zamanımızdır. Sadrazama da seraskerine de arz ettik; göndermiyorlar” diye harbe girmediğiniz için eseflenir dururdunuz.</p>
				<p class="normal1">— Yine öyle birader, yine öyle. Muharebeye gireceğim için memnunum.</p>
				<p class="normal1">— Memnunsun da bu düşünce nedendir?</p>
				<p class="normal1">— Ah bilmezsin ki ne düşünüyorum. Birader, orduya gidiyorum; ama kaçaklar gibi.</p>
				<p class="normal1">— O nasıl lâf!</p>
				<p class="normal1">— Evet, kaçakçılar gibi gönderiyorlar da onun için canım sıkılıyor.</p>
				<p class="normal1">— İzah eder misin?</p>
				<p class="normal1">— Vapura binip mutlaka yarın gitmeli ve hemen İstanbul’dan uzaklaşmalı” diyorlar. Tâbira dikkat ediyor musun? Canımın sıkıldığı yerler buraları. Meşru mazeretler ileri sürerek bir hafta müsaade istedim, razı olmadı.</p>
				<p class="normal1">— Kim?</p>
				<p class="normal1">— Serasker.</p>
				<p class="normal1">— O halde?</p>
				<p class="normal1">— O halde Çerkez Hasan...</p>
				<p class="normal1">Sözümü kesti:</p>
				<p class="normal1">— Sus. Elbette bir çaresi bulunur.</p>
				<p class="normal1">— Öyle ise çoluğu çocuğu başıboş bırakıp yarın vapura binmekten başka çare yok. Fakat benim zihnimi kurcalayan şu: Bu derece şiddete ve aceleye sebep ne?</p>
				<p class="normal1">— Ne olacak. Yeni nâzırla geçinememek. Herifin fikirlerin itiraz ediyormuşsun. Hatta dün, büyük rütbeli subaylar yanında adama katı katı cevaplar vermişsin. Çekebilir mi ya?</p>
				<p class="normal1">Bu sırada yanımıza münasebetsiz bir herif geldi. O sıralarda İstanbul jurnalciler ve casuslarla dolu olduğu için konuşmamızı hemen kestik. Konuştuklarımız her ne kadar hasbihalden ibaret ise de seraskerin adı filân geçtiği için herif “habbe”yi “kubbe yapıp mahalline satabilirdi.</p>
				</body>
</html>