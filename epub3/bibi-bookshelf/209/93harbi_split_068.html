<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>93harbi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="normal2" id="calibre_toc_69">Tahirgediği Muharebesi</h2>
				<p class="normal1">-Harp ilânından Tahirgediği Muharebesi’ne kadar iki aylık müddete aittir.-</p>
				<p class="normal1">Hicrî tarihin 1294 kamerî senesi Rebiyülahirinin onuncu ve 1255 Şemsî senesi Nisanının on ikinci salı günü Ruslar; Anadolu’nun Ahıska’dan Kağızman’a kadar uzanan hududun her tarafından büyük kuvvetlerle tecavüz etti. Kordonlarımızda bulunan 4. Ordunun 2. Süvari Alayı’nı mahv derecesine getirmiş, yani gaflete düşürerek kordonları basıp ekserisini şehit ve birtakımını esir etmiştir. Kaçabilen pek az miktarı kurtulmuş ve piyadelerini sellemesellâm Kars’a doğru ilerlemeye başladığı Kars’tan gönderilen erkânı harplerin ifadelerinden anlaşılmıştır.</p>
				<p class="normal1">Bizim taraftan da müdafaaya başlanmış, en evvel Hacıveli ve Saptan üzerlerinde bulunan altı tabur piyade, bir bölük süvari ve bir batarya topla düşmanın geçen kuvvetine karşı durup tecavüzünü men etmek mümkün olduğu halde icabına göre mevzi tutarak mezkûr Liva ile düşmana mukabele için ben memur edildim. Hemen Kars’tan hareketle gece saat birde Hacıveli’ye geldim.</p>
				<p class="normal1">Hacıveli’ye geldiğim zaman askerin geriye gelmekte olduğunu gördüm. Kumandanları bulunan Ahmet Muhlis Paşa’yı derhal buldum. Bir gün evvel, bulunduğu mevzide yaptığı istihkâmlarla evvel Allah, düşmanın 40.000 kişisine karşı koyacağından bahsedip dururken bu halin neden icap ettiğini sordum. Bir Liva kumandanına değil, bir nefere bile yakışmayan perişan ve gayet telâşlı bir hal ile:</p>
				<p class="normal1">— Keşfe gönderdiğim adamlar düşmanın pek çok olduğunu, bilhassa süvarisinin pek ziyade bulunduğunu beyan ettiler. Buna nazaran burada kavga etmek mümkün değildir. Kars’a çekilmek daha muvafıktır, dedi.</p>
				<p class="normal1">Şöyle cevap verdim kendisine:</p>
				<p class="normal1">— Velev ki dediğiniz gibi olsa dahi sebat veya ric’atı beyan etmek üzere müşiriyet tarafından memurum. Azıcık tevakkuf edin, şimdi size cevap veririm. Hem, ric’at böyle olmaz. Bu halde sekiz süvari hücum etse birbirini kırar. Eskali [ağır yükler, eşyalar] geriye, yani gideceğiniz istikametin ilerisine alınız. Arazi müsait. Taburları iki hat üzerinde açık kol ile tabur nizamına koyunuz.</p>
				<p class="normal1">Bu suretle onları durdurup ileriye sürerek Saptan’a, oradan da Külveren civarına kadar gittim. Gece mehtap vardı. “Gedikler”de düşmandan alettahmin dört alay kadar süvarisi ve bir miktar piyadesi olduğunu gördüm. Bizde ise ancak bir bölük süvari vardı. Hakikaten bu arazide o kadar süvariye karşı bir liva ile karşı konulamayacağını anladım. Hemen dönüp tarifim veçhile tanzim olunmaya çalışılan askeri ric’at nizamında tanzim ettim.</p>
				<p class="normal1">O mehtaplı gece, biz hareket ettikten sonra bir zulmete döndü. Kuşbaşı kar yağmaya, şiddetli rüzgârlar eserek tipiler yapmaya başladı. Zaten zabıtanımızda da askerî terbiye olmadığı için her biri kendi heybesinin kaydına düştü. Bu yüzden bölükler başlı başına kalmış, asker ise redif olup henüz bir aydan beri silah altına alınmış olduğu için havanın zorlayışı ve zapt-ü raptın olmayışı dolayısıyla altı tabur birbirine karıştı ve alabildiğine Kars’a doğru kaçmaya başladılar. Bağırmaktan sesim kısıldı. Liva olacak zat ise en ileride gidiyor ve arkasına bile bakmıyordu. Akşam saat birde harekete başlayan bir liva asker sabahtan iki saat sonra o perişan hal ile Kars’a varabildi.</p>
				<p class="normal1">Gerçi düşmanın bu halimizden haberi olup da bir alay süvari ile hücum edeydi altı tabur askerden bir dil kurtaramaz, bir batarya topu da diş kirası olarak üste alabilirdi.</p>
				<p class="normal1">Fakat düşmanın manevrası hemen Kars’ı muhasara ile o mevsimde Soğanlı’nın yalnız Hisarboğazı Geçidi açık olduğu için orayı zapt etmekti. Bu suretle artık sellemehüsselâm Erzurum’a varıp sair fırkaların irtibatını kesip çarçabuk işi bitirmek istiyordu. Çünkü hazarda kullandığı memurlar ve sarf ettiği paralar sayesinde bizim içimizi, dışımızı bizden daha iyi biliyordu.</p>
				</body>
</html>