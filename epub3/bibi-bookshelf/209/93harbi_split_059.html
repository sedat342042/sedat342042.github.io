<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>93harbi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="normal2" id="calibre_toc_61">Trabzon’dan Erzurum’a</h2>
				<p class="normal1">Trabzon’da bulunduğum şu birkaç gün içinde en büyük meşguliyetim Erzurum’a gitmek için bir hayvan tedariki oldu. Dokuz günde güç hal ile bir çift mekkâri bulabildim. Martın 10. günü Trabzon’dan Erzurum’a doğru yola düzüldüm. Tamam, 9 günde Erzurum’a varabildim.</p>
				<p class="normal1">Yolun mihveri hemen birçok yerlerde fenne tamamıyla uygun olarak tayin edilmiş. İnşaat ise bizde kabil olabildiği kadar olmuş. Fakat Zigana ve Kop Dağlarında pek büyük hata edilmiş olsa gerektir. Çünkü Zigana’da ittihaz olunan mihver, ekser yerlerde dağların güneş görmeyen cihetlerinde yağan karlar hararet basıncaya kadar erimediği için bittabi yolun birçok zaman kapalı bulunmasını mucib oluyor.</p>
				<p class="normal1">Kop Dağı’nda ise şimdiki yolun bir miktar cenup cihetinden ve mümkün mertebe derelerin geçmesi kabil olduğu halde bu dağdan geçirip de senede altı ay kadar yolun işlemez halde bulundurulması ve işlediği zamanlarda bile tipi belâsından kurtulunamaması bilmem ne düşünce iledir?</p>
				<p class="normal1">Yolun Kop Dağı’ndaki dört saatlik parçası o kadar fenadır ki, işten anlayanların hepsince malûmdur. Kar kışın da devam ederse Trabzon’dan Erzurum’a askerî mühimmat nakli pek güç, hatta gayrimümkün olur.</p>
				<p class="normal1">Temmuz sonlarında mezkûr dereler cihetinin keşfi ve bir mihver tayiniyle bu yolun mümkün süratle açılması için hususî memur gönderilmişti. Bu memurdan alınan lâyihada dereden açılacak yolun her bakımdan diğerine faik olup yalnız yarım saat kadar uzayacağı beyan edilmiş olduğundan hemen bir çığır açılmaya başlanmıştı.</p>
				<p class="normal1">Nefsî Trabzon halkından gayri Erzurum ve Trabzon vilâyetleri ahalisinin iş anlayabilenleriyle birtakım fen erbabı:</p>
				<p class="normal1">Karadeniz’in güneydoğu sahilindeki Batum, Sürmene ve Trabzon iskelelerinde olsa olsa Sürmene iskelesine “liman” tâbir olunabilir. Diğerlerinde ise âdi havalarda bile gemiler yüz bin meşakkatle barınabilirler. Binaenaleyh Karadeniz’in en güzel kapısı Sürmene’dir. Sürmene ile Erzurum arası 36, Trabzon’la Erzurum arası ise 57 saattir. Bir de Trabzon’la Erzurum arasında olan büyük dağlar Sürmene ile Erzurum arasında alçalır. Burada yolun hemen kâmilen derelerden geçmesi mümkün olur. Yol bu cihetten yapılaydı hem Zigana ve Kop dağlarının belâsından kurtulmuş olunur, hem 24 saatlik mesafe kazanılır, hem de böylece Sürmene imar olunurdu” diyorlar.</p>
				<p class="normal1">Erbabının malûmudur ki, yollar iki büyük maksat üzerine açılır ki, o maksatlardan birisi ticaret, diğeri de sevkulceyş [strateji] hattı tesis etmektir. Erzurum yolu da İran ticaretini çekmekle beraber şark hududumuza bir sevkulceyş hattı yapmak mütalâası üzerine tesis edildi. Yolun şimdiki hali, kısaca tarif ettiğim gibi hem geçilmesi güç hem de 57 saat sürdüğü ve Ruslar Poti ile Tiflis arasına demir yolu inşa ettiği için İran kervanları oraya temayül etmişlerdir. Bu suretle birinci maksat elde olunamadı.</p>
				<p class="normal1">Tabiyeye olan hizmeti ise ticaretçe olan durumuna uygun olup askerî mühimmat bin belâ ile sevk edilebilmektedir. Eğer Sürmene ciheti seçilmiş olsaydı limanın mazbutiyeti dolayısıyla gemiler orayı esas tutacaklardır. Bu suretle ticaret de o yola dökülerek hem ticaret elde edilir, hem de güzel bir sevkulceyş hattı kazanılırdı.</p>
				<p class="normal1">Şu kadar ki:</p>
				<p class="normal1">— Sürmene ile Erzurum arasında yol inşasına müsait olan arazi bomboş ve bu yola köyler uzak kalacağı için beş yerde büyük kervansaraylar yapılması gerekirdi:</p>
				<p class="normal1">Diye mütalâa beyan edenler varsa da onlara da:</p>
				<p class="normal1">— Şimdiki yolda da beş altı yerde milyonlarca akçe harcanarak –güya kervansaray olacak– birtakım büyük mezar numuneleri yapılmış olduğundan onlara sarf olunan para ile Sürmene yolunda da lüzum görülen kervansaraylar yapılabilirdi:</p>
				<p class="normal1">Cevabı verilir. Ne yazık ki iş işten geçmiş! Hulâsa-i kelâm:</p>
				<p class="indentmetinitalik">Kuvvet-i fen ile rahat aşılırken dağlar,<br class="chapter"/>Böyle yolsuzluğa erbab-ı hamiyet ağlar.</p>
				<p class="normal1">beyti ile bu yol meselesi bir neticeye bağlanabilir.</p>
				</body>
</html>