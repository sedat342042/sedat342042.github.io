<html xmlns="http://www.w3.org/1999/xhtml">
	<head>
		<title>MILENYUM__.html</title>
		<link href="template.css" rel="stylesheet" type="text/css"/>
	</head>
	<body>
		<div id="MILENYUM__.html" xml:lang="tr-TR">
			<div class="story">
				<p class="x1--BASLIK"><span class="KISIM-BASLIK-copy-2" xml:lang="tr-TR">Milenyum </span></p>
				<p class="METIN-BOLD-TARIH"><span class="METIN-BOLD-copy-2" style="font-size:1em;" xml:lang="tr-TR">Yeni çağın gazetesi</span></p>
				<p class="METIN-BOLD-TARIH"><span class="METIN-BOLD-copy-2" style="font-size:1em;" xml:lang="tr-TR">01.12.2010</span></p>
				<p class="x1--BASLIK"><span class="x1--BASLIK-copy-2" xml:lang="tr-TR">Kıyamet günlükleri infial yarattı </span></p>
				<p class="ALINTI-ILK-SATIR"><span class="ALINTI-copy-2" style="font-size:1em;" xml:lang="tr-TR">Gazeteniz Milenyum’un kamuoyuna aktardığı Kıyamet Günlükleri’nin ilk bölümü paniğe yol açtı. Halk korku içinde, yetkililer ise şaşkın.</span></p>
				<p class="METIN"><span class="METIN-copy-2" style="font-size:1em;" xml:lang="tr-TR">Günlükte bahsedilen organizasyonun gerçek olup olmadığını araştırmak üzere Sefaköy araba mezarlığına araştırma ekipleri gönderildi. Halk şu an günlükte yazıldığı üzere yazı yazarak gerçekliğin değiştirilip değiştirilemeyeceğini merak ediyor. Bilim insanlarının bir kısmı bu teoriye sonuna kadar karşı çıkıp bu günlüğü safsata olarak nitelendirse de bazıları yazılanların araştırmaya değer olduğunu düşünüyor. Halkta ise ciddi bir panik hâkim. Günlükte yazılanlara inanan bir grup buna dur demek için topladıkları kalem yığınlarını meydanlarda yakıyor. Gerçekliğin değiştirilişine son vermek amacıyla yazı araçlarını yok eden çetelerin sokaklarda kol gezip, dehşet saçtığına dair haberler geliyor. Bu çeteler, günlükte bahsedilen kulaklık gibi bazı popüler “belirteç”lere sahip vatandaşlara da şiddet uyguluyorlar.</span></p>
				<p class="METIN"><span class="METIN-copy-2" style="font-size:1em;" xml:lang="tr-TR">Diğer yandan hayatımız her geçen gün daha büyük bir kaosa dönüşüyor. Pencereden kafamızı uzattığımızda algılanması daha zor, inanması daha güç bir dünya bizi karşılıyor. Etrafımızdaki hayali varlıkların ve kâbusu anımsatan olaylar dizisinin zaman geçtikçe daha da netlik kazanmasının, yaratıkların daha görülebilir ve daha güçlü olmasının önüne geçilemiyor.</span></p>
				<p class="METIN"><span class="METIN-copy-2" style="font-size:1em;" xml:lang="tr-TR">Emniyet görevlileri günlüğün isimsiz sahibini araştırmaya devam ediyor. Eldeki en önemli ipucu otuzlu yaşların başındaki genç işadamının babasının yazar, annesinin ressam olması. Babasının ismi Metin, annesinin ismi Serap, finans şirketindeki meslektaşının adı ise Tolga. Fakat henüz bilgi taramalarında bu isimleri bir araya getiren bir şablon çıkmadı. </span></p>
				<p class="METIN"><span class="METIN-copy-2" style="font-size:1em;" xml:lang="tr-TR">Şimdi dünya ikiye bölünmüş durumda; günlükte yazılan kuramın doğruluğuna kayıtsız şartsız inanıp bu konuda sert önlemler almanın gerekli olduğunu düşünenler ve bu günlüğü tamamen unutup yaşanan kaosu bastırmanın daha akılcı bir yolunu bulmaktan yana olanlar. Bu konuda insanlara ışık tutmak amacıyla Kıyamet Günlükleri’nin ikinci ve son bölümünü sunuyoruz. </span></p>
				<p class="METIN"><span class="METIN-copy-2" style="font-size:1em;" xml:lang="tr-TR">Yalnız sizi bu çılgın sayfalarla baş başa bırakmadan önce son kez uyarıyoruz: Sadece kapınızı değil, panjurlarınızı ve pencerelerinizi de kapalı tutun. Dün itibariyle dikkat çektiğimiz dev sürüngenlerin kanatlandığına ve çok fazla yükselemeseler de uçtuklarına dair bazı ihbarlar alıyoruz. Bu ihbarları ve bazı görüntüleri değerlendiren Türk Silahlı Kuvvetleri, uçaklarını ve tanklarını bu yaratıkların göründükleri bölgelere sevk etti. Fakat ne olur ne olmaz, siz yine de balkona çıkmayın!</span></p>
				<p class="METIN"/>
			</div>
		</div>
	</body>
</html>