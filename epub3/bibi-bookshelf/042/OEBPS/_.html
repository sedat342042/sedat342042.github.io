<html xmlns="http://www.w3.org/1999/xhtml">
	<head>
		<title>_.html</title>
		<link href="template.css" rel="stylesheet" type="text/css"/>
	</head>
	<body>
		<div id="_.html" xml:lang="tr-TR">
			<div class="story">
				<p class="ALINTI-ILK-SATIR"><span class="ALINTI-BOLD" style="font-size:1em;" xml:lang="tr-TR">Belge 1 </span></p>
				<p class="ALINTI-SON-PARAGRAF"><span class="ALINTI" style="font-size:1em;" xml:lang="tr-TR">İsimsiz bir günlük... Kalın, siyah ciltli bir Ece Ajandası bu. Kapağın sağ altında beyaz bir etiket var, üstüne “17 Mart 2009 - ...” yazılmış. Kırmızı şerit, daha ilk sayfada bırakılmış. Günlüğün sayfaları beyazmış, eskidiğinden sararmış. Silik satır çizgileri ve açık kırmızı bir kenar çizgisi sayfaları soldan kesiyor. Yazarın el yazısı çok güzel değil, yine de rahatça okunabiliyor. </span></p>
				<p class="x1--BASLIK"><span class="x1--BASLIK" xml:lang="tr-TR">Genç bir işadamının günlüğü ve olağan olaylar serisi </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">17 Mart 2009</span></p>
				<p class="METIN"><span class="METIN" style="font-size:1em;" xml:lang="tr-TR">Bu sabah dairemden dışarı adımımı attığımda saat yediyi beş geçiyordu. Tam zamanında paspasın üzerindeydim! Savaştan zaferle dönüp vaktinde kralının karşısında eğilen bir şövalye gibi kendimle gurur duydum. Bir an, göğsümün kabardığını, kibirli bir ifadeyle apartman boşluğunda beni izleyen halkıma, –halk derken kalorifer borusuna, basamaklara, tırabzana, paspasa ve otomat düğmesine– selam verir gibi poz kestiğimi, en azından bu sahneyi aklımdan geçirdiğimi hatırlıyorum. Bu, günümün geriye kalanının başarı dolu ilk anıydı ve bunun son başarım olmayacağını müjdeliyordu bana. </span></p>
				<p class="METIN"><span class="METIN" style="font-size:1em;" xml:lang="tr-TR">Bir insanın her sabah 7.05’te kendisini apartman kapısının önündeki paspasın üzerinde bulmasını başarı saymayacak zavallılar olacaktır. Son üç yıldır istisnasız her sabah aynı saatte, aynı dakikada kapının dışında hazır ve nazır şekilde durmamı da küçümseyebilirler. Bu yüzden kaybedip duruyorlar... Kazanmak istiyorlarsa, iyi izlesinler beni, sabahları en hızlı hazırlanan işadamını...</span></p>
				<p class="METIN"><span class="METIN" style="font-size:1em;" xml:lang="tr-TR">Önce biraz hesap: Takım elbise giyen çalışan bir erkeğin işe yetişmesi için 7.05’te kapısının dışında olması gerekiyorsa o kişinin saat en geç 6.25’te, taş çatlasa 6.30’da uyanması gerek. Ben ise 6.48’de uyanarak aynı saatte hazır olabiliyorum. Uyandıktan sonra ihtiyaçlarımı gidermek, bir şeyler atıştırıp, hazırlanıp evden dışarı çıkmak için ihtiyaç duyduğum süre tam tamına 17 dakika. Şükürler olsun ki, bu yarışta kimsenin bilmediği bazı kestirme yollar biliyorum. </span></p>
				<p class="METIN"><span class="METIN" style="font-size:1em;" xml:lang="tr-TR">Zekâ dolu bir sistem benimkisi: Uyanma anı önemli; alarmlı saatler, uyandırma servisleri, hepsi yalan. Tanrı akıllı telefonları korusun. Tam teşekküllü, avuç içi bilgisayardan hallice telefonumun alarm fonksiyonu, sizi ne olursa olsun uyandırmakla görevlendirilmiş bir Terminator gibi, asla pes etmiyor. Şifonyerin rahatça uzanamayacağınız köşesine konan telefon ve seçilen doğru zil tonu uyanmanızı garanti altına alır. İlk kural: Ne olursa olsun hiçbir şey değişmemeli. Zaman kazandırıcı tüm ufak manevralar sırasıyla, muntazam bir şekilde yapılmalı. Eğer her şey yolunda giderse saat tam yediyi beş geçe kravatımı takmış, ütülü takım elbisemi giymiş, çantamı kapmış bir şekilde kapımın önündeki paspasın üzerinde olurum. İkinci kural: Asla aynı anda ikiden az şey yapma.</span></p>
				<p class="METIN"><span class="METIN" style="font-size:1em;" xml:lang="tr-TR">Telefonu susturduktan sonra sistemin aritmetik kısmı başlıyor: Geceden şifonyerin üzerine koyduğum bir bardak suyu sağ elimin yardımıyla mideme indirirken sol elimle en üst çekmeceyi açıyorum. Bir yandan sol elimle çoraplarımı çıkarıyorum, diğer yandan bardaktaki su bitip de sağ elim serbest kalınca çoraplarımı ayağıma geçiriyorum. Çorapların en üstteki çekmecede olması, önemli bir ayrıntı. Eğer çoraplarım bir alt çekmecede olsaydı bu iki hareketi aynı anda yapamaz ve bugüne kadar her gün bu iki hareketi aynı anda yapmaktan dolayı kazandığım 1 saniyeyi, yani tüm iş hayatım boyunca toplamda kazandığım 1 saniye x 1530 günü = 1530 saniyeyi, yani 25,5 dakikayı (nereden baksan yarım saat) hayatıma ekleyemezdim.</span></p>
				<p class="METIN"><span class="METIN" style="font-size:1em;" xml:lang="tr-TR">Odamdan çıkıp mutfağa geçer geçmez tost makinesine ekmek arası kaşar koyuyorum (hazır kesilmiş kaşar peynirlerinden al, kesmekle uğraşma!), tost makinesinin düğmesine basıyorum, sonra su ısıtıcısına dönüyorum (tüm bu cihazlar manevralarımı hızlı kılabilmem için bitişik duruyorlar), hemen yanındaki sürahiden su boşaltıyorum, ısıtıcının düğmesine basıp dümeni tuvalete kırıyorum. </span></p>
				<p class="METIN"><span class="METIN" style="font-size:1em;" xml:lang="tr-TR">Herkes gibi kalkar kalkmaz doğrudan tuvalete gitmektense, boşaltma ihtiyacımı birazcık erteleyerek mutfaktaki işlere start vermek bana kayda değer bir zamanı hediye ediyor. Böylece mutfakta kabak gibi –başka hiçbir şey yapmadan– suyun kaynamasını ve tostun kızarmasını bekleyerek geçireceğim, kabaca tahminle 1 dakikayı zaman tanrısından çalıp, kum saatime katıyorum. 1 dakika deyip geçmemeli, bu klasik sıralamayı değiştirmeyi akıl ettiğimden beri geçen süreyle, yani 1330 iş günüyle çarparsak 1330 dakika eder ki, bu da 22,16 saate eşittir, ki nereden baksan bir gün eder bu! Yine de mutfak ve tuvalet sırasını değiştirdiğim için kazandığım bu süreyle yetinemem; esas olay tuvalette bitiyor. Genelde herkes mesanesini boşaltırken bir şey yapmaz, ki bu büyük bir hatadır. 1 dakikaya yakın bir süre kamışından çıkan sarı suyu izlemek dışında yapabileceğin şeyler vardır. Örneğin dişlerini fırçalayabilirsin. Böylece dişlerini fırçalamakla harcadığın 51 saniye senin olur, bunu yaşadığın her günle çarparsan ciddi bir süre çıkacaktır karşına. Tamam, çorapları çekmeceden çıkartırken bir bardak su içmenin veya işerken diş fırçalamanın benim icatlarım oldukları konusunda çok iddialı değilim. Bu veya buna benzer taktikleri deneyen başka insanlar olabilir ama bir konuda çok iddialıyım, patenti için adaylığımı ilan ediyorum! O da şu; işiyorsunuz, mesaneniz boşaldı ama son birkaç damla için sallanır veya aletinizi sallarsınız ya. İşte o sallamadan önce, o son gıdımlarda henüz (ç)işiniz teorik olarak bitmemişken eğilip sifona basabilirsiniz. Zaten o son sallama bölümünde tuvaletteki suyu sarartabilecek kadar idrar çıkmaz. Sifona eğilmek ve düğmeye basmak, sonra tekrar doğrulmak için harcadığınız süre ise 1 saniyedir, bunu yaşadığınız her günle ve her gün en azından sekiz dokuz defa işemeye gittiğiniz için sekiz ya da dokuzla çarparsanız, kazandığınız vakit hiç yabana atılamaz. Görüyorsunuz ya, zaman tanrısına çalım atmanın bin bir türlü yolu var. </span></p>
				<p class="METIN"><span class="METIN" style="font-size:1em;" xml:lang="tr-TR">İhtiyaç molası ve olabilecek en hızlı sakal tıraşından sonraki gidişat da belli: Mutfağa dön, tost makinesinden fırlamış kızarmış tostuna ısırık atarken bardağına poşet çayı at, üstüne ısıtıcıda fokurdamakta olan sıcak suyu boşalt (Isıtıcının tık sesini çıkarmasını bekleme, fokurdama başladıysa kaynamış demektir, en az yarım saniye kazanırsın). Asla aynı anda ikiden az şey yapma. Tostuna ikinci ısırığı atarken, çay bardağındaki şekeri karıştır. Tostunu çiğnerken, çayını yudumla. Ağzını silerken, ilaç çekmecesinden antimigren hapını (Excedrin) al, yut. (Bu herkesin gündeminde olan bir hareket değil ama çoğunluğun antimigren hapı yerine One A Day gibi popüler hapları kullandığını düşünürsek, ortak hareketler kapsamında değerlendirebiliriz...) Mutfaktan çıkarken, yarım kalan çayı lavaboya dök. Çık, takım elbiseni giy. Haftada bir temizliğe gelen Hatice teyzenin bağladığı kravatlardan (bir türlü öğrenemedim!) en düzgününü takarken, antredeki Bond çantanı kap, ışıkları kapat. Hazırsın artık, at kendini dışarı. Saati kontrol et. Tam yedi sıfır beş olması lazım. </span></p>
				<p class="METIN"><span class="METIN" style="font-size:1em;" xml:lang="tr-TR">Önemsiz gibi görünebilecek ufak zaman kazanma hilelerim sayesinde doğru zamanda doğru yerdeyim, fakat yarış bitmiş değil; on dakikada metroda olmalıyım. Asansör benim katımda değilse gelmesini asla beklemem. Yürüyerek zemine inişim taş çatlasa 17 saniye. Herhangi bir komşuyla karşılaşırsam “Günaydın” demem; bazen bir “Günaydın”, “Nasılsınız”la devam eden “Aidatlar da çok yüksek”e varan, kafadan 35 saniyeye mal olan bir sohbete yol açabilir. O yüzden “yabani komşu” damgasını yeme pahasına “Günaydın”laşmam, böylece –caddede karşıdan karşıya geçme faslı uzamazsa– aritmetiğime sadık kalarak tam zamanında varabilirim metroya. Ama mesela hep korkmuşumdur; yolda uzun zamandır görmediğim biriyle karşılaşsam onunla konuşabilmek için sadece iki dakikam var. En fazla üç dakika. Eğer ona dört dakika verirsem ekstradan geçen süreyi uzun ve hızlı adımlar atarak, hatta koşarak kapatmam gerekiyor. Neyse ki mahalle esnafıyla selamım yok denecek kadar az, bu muhitte bir tanıdık görme ihtimalim de pek yok. Zaten bu saatte bir dostumu görsem muhtemelen onun da acelesi olacak, bu yüzden o da bana dört dakikasını ayırmak istemeyecek. Sorun yok, aritmetiğe devam...</span></p>
				<p class="METIN"><span class="METIN" style="font-size:1em;" xml:lang="tr-TR">Trafik ışıklarının olduğu direkteki düğmeye bas (senden önce biri basmıştır mutlaka ama sen yine de işini garantiye al), sana yeşil yanmadan, arabalara kırmızı yandığını fark edince karşıya geç (en az bir saniye kazanırsın), metro girişine yürü, aşağı inen merdivenlerin sensörünün seni algılamasını bekle, merdivenler çalışınca sağdaki yerini al, merdiven inerken kıyafetindeki kırışıklıkları düzelt, turnikeye gelince Akbil’i bastır, metroya inen merdivenlerin sensörünün seni algılamasını bekle, merdivenler hareket edince sağdaki yerini al, istasyona geldin. Doğru yerde treni bekle, “doğru yer” varış durağında yukarıya çıkan yürüyen merdivenin en yakınında duracak olan vagonun durduğu yerdir. Her gün orada, o aynı vagonun aynı kapısından bineceksin ama buna değecek çünkü bu sayede fazladan 15 saniyen cebinde.</span></p>
				<p class="METIN"><span class="METIN" style="font-size:1em;" xml:lang="tr-TR">Üç durak sonra iniyorsun, seçtiğin vagon sayesinde 5 saniye sonra yürüyen merdivene herkesten önce vardın, merdivenlerin sağ tarafına geç, yavaşça yürü, koşan gençler yoksa istasyondan ilk çıkanlardan biri olacaksın... </span></p>
				<p class="METIN"><span class="METIN" style="font-size:1em;" xml:lang="tr-TR">Bundan sonrası fiks: İki trafik ışığını kullanarak karşı caddeye geçtikten sonra köşedeki gazete bayisinden gazeteni al, şirket binasına yürü, binanın kapısında sensör seni algılar algılamaz şirketin açılır kapanır kapısından geç, çantanı x-ray cihazına bırak, çantan diğer tarafa geçerken cebinden kartını çıkar, çantanı aldıktan sonra kartını turnikeye göster, içeri gir, asansörü bekle, diğer bekleyenlerle birlikte asansöre bin, üç dört kere farklı katlarda durduktan sonra senin katında kapı açılsın, çık dışarı, çok tanıdıklara “günaydın”, “n’aber” de, az tanıdıklara selam verirmiş gibi gülümse (eğer sana bakmadıysa aptal konumuna düşmemek için dozunda bir gülümseme), kahve makinesinden kahveni al, paravanları geç, birkaç paravan daha geç, kendi paravanlarına geldin, yani odana, bilgisayarını aç, excel’leri, finans programlarını çalıştır, birkaç saat sonraki toplantıya kadar en kazançlı sistemi oluştur...</span></p>
				<p class="METIN"><span class="METIN" style="font-size:1em;" xml:lang="tr-TR">Zaman, benim işimde kilit kelime. Gençken Hollywood filmlerinde işadamı karakterlerinin ağzından şu tarz replikler duyar ve uyuz olurdum hep: “Zaman demek para demek. Tik tak. (parmak şıklatır) 1 dolar, 2 dolar, şu an geçen zamanla birlikte kaybediyorum, 3 dolar oldu, haydi adamım...”. “Vakit nakittir” de en sevmediğim atasözüydü, atalar hangi ara kapitalist olmuşlardı? Fakat şimdi bu klişe söz hayatımı özetliyor. Zaman demek para demek. Kaybettiğim her saniye, kaybettiğim para, kazandığım her saniye, kazandığım para anlamına geliyor. İşe, bina dışında toplantım olmadığı müddetçe metroyla gitmemin sebebi de bu, burası İstanbul...</span></p>
				<p class="METIN"><span class="METIN" style="font-size:1em;" xml:lang="tr-TR">Bugün, zaman = para denklemini iyi kullandım, beklediğimden kısa süren telefon görüşmeleri, hızla biten toplantılar, borsada şanslı gidişat derken şirkete ve müşterilerimize iyi para kazandırdım. Başarılı bir gün oldu. Ofisten çıkarken patronuma “İyi günler” derken daha yüksek sesli ve içten bir “İyi günler” yanıtı almamdan da anlaşılıyordu başarılı olduğum. Şimdi sıra bunu kutlamaya gelmişti. İşten sonra Aslı’yla buluştum, güzel bir yemek yedik Nişantaşı’nda. Yemek sonrası ona gittik, kahve içtik, hazır kahve içmişken aşkımızı tazeledik. Akşam eve dönerken Tolga’ya uğradım, son çapkınlığını böbürlenerek anlattı. “Aman Esra’ya çaktırma” dedi. Ben de gülümsedim. Başkası böyle bir şey anlatsa tepkim farklı olabilirdi.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Her neyse saat 23.45 olmuş, uzun zamandır günlük yazmıyordum, zamanın nasıl geçtiğini fark etmemişim. Şimdi diş fırçalamaya 2 dakika gitse, diğer ihtiyaçlar, çöpü dışarı bırakmak, pijama giymek, antidepresan almak vesaire derken saat 24.00’te kafamı yastığa koyarım. Saat başlarına denk gelen hesaplara bayılıyorum!</span></p>
				<p class="x1--BASLIK"><span class="x1--BASLIK" xml:lang="tr-TR">Kâbus </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">18 Mart 2009</span></p>
				<p class="METIN"><span class="METIN" style="font-size:1em;" xml:lang="tr-TR">Bu sabah, dün ve dünden önceki binlerce gün olduğu gibi saat 7.05’te paspasın üzerinde olabilirdim, eğer o lanet olasıca rüyayı görmeseydim!</span></p>
				<p class="METIN"><span class="METIN" style="font-size:1em;" xml:lang="tr-TR">En son ne zaman rüya gördüğümü hatırlamıyorum bile. Lisedeyken, rüyalarımı not ettiğim bir defteri yatağımın yanında tutar, yatmadan önce özellikle rüya görmek ve onları hatırlamak için kendimi koşullardım. Güzel hikâyeler çıkmıştı bu egzersizden. Üniversiteye girmemle birlikte bundan yavaş yavaş vazgeçtim; iş dünyasına atıldıktan sonra ise yatarken özellikle kendimi rüya görmemeye şartlar olmuştum. Rüyalar yaratıcılığımı kırbaçlayan, bilinçaltımı aydınlatan şeylerken, şimdi uykuda zihnimi yoran, ertesi gün işyerindeki verimimi düşüren şeyler oluvermişti. Fakat onlardan korunmak için elimden geleni yapsam da dün gece zihnime sızan ve beni allak bullak eden bu rüyadan kaçamamıştım. </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Eski günlerde olduğu gibi bu rüyayı kaleme almam gerektiğini hissediyorum, bir hikâye çıkarmaya hevesli değilim ama bilinçaltıma dair yeni şeyler keşfedebilirim gibi geliyor. Rüyanın adı da olsun...</span></p>
				<p class="METIN-BOLD"><span class="METIN-BOLD" style="font-size:1em;" xml:lang="tr-TR">Kâbusla Doğan </span></p>
				<p class="METIN"><span class="METIN" style="font-size:1em;" xml:lang="tr-TR">Ellili yaşlarında bir adam ve kırklı yaşlarında bir kadın 1900’lü yılların başlarında geniş bir caddenin kaldırımında el ele yürüyorlar. Onlar yürürken yoldan tek tük faytonlar geçiyor. Varlıklı bir aileye mensup oldukları giyimlerinden, yürüyüşlerinden ve yanlarından geçen, onlara nazaran yoksul görünen insanlardan anlaşılıyor.</span></p>
				<p class="METIN"><span class="METIN" style="font-size:1em;" xml:lang="tr-TR">Birdenbire adam kadına bakıyor ve kadının karnının şiştiğini fark ediyor. Az önce kadın normal kiloda görünse de şimdi beş aylık hamile gibi. Bu hızlı değişime rağmen adamın gözlerinden şaşkınlık değil, mutluluk, coşku ve “nihayet başardık” diyen bir zafer duygusu okunuyor. Bu muvaffakiyetlerini kutlama amacıyla yol üzerindeki bir dükkâna giriyorlar. </span></p>
				<p class="METIN"><span class="METIN" style="font-size:1em;" xml:lang="tr-TR">Bir terzi dükkânı burası. İnce bıyıklı terzi hemen kadının ölçülerini alıyor, top halindeki kumaşların arasından seçim yapıyor ve rüya bu ya, hemen elbiseyi hazır edip yaşlı çifte sunuyor. Kadın elbiseyi hemen giyip aynadaki görüntüsüne bakarak yeni elbisesinin keyfini çıkartırken, adam terzinin uzattığı senedi cebinden çıkardığı şık bir kalemle imzalıyor. Kalem deyip geçmemeli. Sıradan bir aksesuardan çok daha fazlası olduğunu belli eden, sahnede göründüğü anda tüm dikkatleri üzerine çeken bir dolmakalem bu. Babamdan bana miras kalan kalemin aynısı. Üzerindeki sembolden işlemelerine kadar... Adam son derece şık ve soylu görünen imzasını kâğıda attıktan sonra kılıcını kınına geri koyan usta bir silahşor gibi kalemini yeniden cebine yerleştiriyor. </span></p>
				<p class="METIN"><span class="METIN" style="font-size:1em;" xml:lang="tr-TR">Yeni kıyafetiyle eskisinden de alımlı görünen kadın ve ona âşık olduğu her halinden belli olan adam bakışıyorlar, sonra da kadının üzerindeki eski elbiseyi bir torbaya koydurup dükkândan çıkıyorlar. </span></p>
				<p class="METIN"><span class="METIN" style="font-size:1em;" xml:lang="tr-TR">Biraz önce tıklım tıkış olan kaldırımda bu defa in cin top oynuyor. Adam ve kadın bu alışılmadık durumu rüya gören birinin kayıtsızlığıyla dert etmeyip yürümeye devam ediyorlar. Bir süre sonra kadının karnına bir ağrı saplanıyor. Çığlık atarak iki büklüm oluyor, tam yere düşecekken adam onu tutuyor. Kadın acıdan öyle bir kıvranıyor ki, adam da bir süre sonra kadını yere bırakmanın en iyisi olacağını düşünüyor ve yavaşça karısını kaldırım taşlarına bırakıyor. Başını bir eliyle korurken, diğer eliyle kadının karnını kavrıyor. Kadın yerde terler içinde çırpınırken rüyadaki adamla birlikte kadının karnına bakıyoruz; karnın görülebilir bir hızla şiştiğine, daha fazla şiştiğine ve doğuracak aşamaya geldiğine şahit oluyoruz. Adam etraftan birinin yardım etmesi için bağırıyor, rüyayı izleyen adam olarak çevreye bakınıyorum, kimseyi göremiyorum. Adam kadına “Dayan! Lütfen dayan!” diye bağırıyor, ta ki kadının bacaklarının arasındaki kan kırmızısı sıvıyı görene kadar. </span></p>
				<p class="METIN"><span class="METIN" style="font-size:1em;" xml:lang="tr-TR">Adam son çare olarak doğumu tek başına gerçekleştirmeye karar veriyor, eski elbiseyi koydukları torbayı kadının başının altına yaslıyor. Alnındaki terleri gömleğinin kollarıyla siliyor. Sonra gömleğinin kollarını sıyırıyor ve kadının eteğinin arasına girip bacaklarını olabildiğince ayırıyor. Adam kadının rahmine bakıyor, ben de onunla birlikte gözlerimi doğum tüneline dikiyorum. Adam “Göremiyorum” diye bağırıyor. Kadın acıyla bağırıyor, ıkınıyor, çığlık atıyor. Adam “Göremiyorum” diye tekrarlıyor. Ellerini çıkartıp alnındaki terleri bu defa çıplak koluyla siliyor ve tekrar kafasını eşinin bacakları arasına, eteğin içine sokuyor. Elleriyle bebeğe uzanmaya çalışıyor ama ellerini çekip kafasını eteğin içinden her çıkardığında, adamın yüzünde tek gördüğüm şey çaresizlik oluyor. </span></p>
				<p class="METIN"><span class="METIN" style="font-size:1em;" xml:lang="tr-TR">Derken elbisenin eteğinden iri bir bebek kafasını çıkarıyor. Adamın yüzündeki ifade aniden değişiyor. Büyük bir sevinçle kollarını bebeğe uzatıyor. Bebek sanki kadının kasıklarından elleriyle ittirerek kendini çıkartıyor. Çiçeği burnunda baba göbek bağıyla hâlâ annesine bağlı olan bebeği karısının rahminden kurtarır kurtarmaz yavaşça yere bırakıp eşiyle ilgileniyor. Adamın yüzünde ne kadar büyük bir korku ifadesi varsa, kadının yüzünde o kadar büyük bir mutluluk var. Kadın “Başardın” diyor. Adam önce evet anlamında başını sallıyor, sonra karısının hayata veda etmek üzere olduğunu fark edip, “Bu değildi, istediğim bu değildi” diyor. Kadın gülümsüyor, gözlerini kapatıyor ve son nefesini veriyor. </span></p>
				<p class="METIN"><span class="METIN" style="font-size:1em;" xml:lang="tr-TR">Kadın, bir kan gölünün ortasındaki ufak bir ada gibi, en ufak şüphe bırakmayacak şekilde cansız yatıyor. Adam kahrolmuş bir ifadeyle karısının yüzünü ve saçlarını okşuyor, sanki dokunarak ona hayat verebilecekmiş gibi. Ağlıyor, yüzünü sevgilisinin tenine yaslayıp kana bulanmış elbisesini gözyaşlarıyla ıslatıyor. Issız sokağın orta yerinde yaş ve cüsse olarak kocaman olan adam bir bebek gibi ağlıyor. Bebek ise zorlu geçen doğuma rağmen ağlamıyor, tam tersine gıdıklanan bir çocuk gibi kıkırdıyor. Hayatının en büyük acısını az önce yaşayan adam gözyaşlarını silerek yerinde doğruluyor ve dünyaya gelen oğluna bakıyor. Bebek kan gölüne ellerini çarparak annesinin yaşam sıvısıyla oynuyor. Kıkırdamaya devam ediyor. Baba oğluna bakmayı sürdürüyor. Bebek göbek bağıyla oynuyor, onu ip atlayan bir kız çocuğu gibi kan birikintisine vuruyor, babasının yüzüne birkaç damla kan sıçratıyor. Babanın yüzündeki ifade tamamen kayboluyor. Sonra serinkanlı bir şekilde daha önce terzi dükkânında senet imzalarken kullandığı kalemi gömlek cebinden çıkartıyor, zarif bir yazar gibi tuttuğu kaleme bir anlığına bakıyor. Adamın elleri titriyor, o titremeyi engellemek için sağ elini bir yumruk gibi sıkıyor, kalemi bıçakmışçasına elinde sıkıca kavrıyor. Adam elini havaya kaldırıyor ve kalemi bebeğe doğru hızla indiriyor... Kalem rüyalara özgü bir yavaş çekimle hedefine doğru yaklaşırken bebeğin yüz ifadesini daha iyi seçme şansı elde ediyorum ve kendimi görüyorum. </span></p>
				<p class="METIN"><span class="METIN" style="font-size:1em;" xml:lang="tr-TR">Kalem sol şakağımdan kafama girdiğinde onu saplayanın babama benzeyen biri değil, babamın ta kendisi olduğunu görüyorum. Yerdeki kan gölünün ortasında yatanın annem olması gibi katilim de öz babam. Hemen ölmüyorum, kafamda kalemle annemin kan gölünün bittiği yere düşüyorum önce. Kalemin girdiği yerden boşalan sıcak kanın yüzümün sol tarafından aktığını hissediyorum. Önce yüzümü boyayan kan, sonra yerde vücudumu sarmalıyor, vücudumdan boşalan kanın doldurduğu havuzun içinde kafama saplanmış bir kalemle yüzerken rüyalara özgü zıtlık hissiyle kendimi ölmek üzere olan biri gibi değil, yaşam dolu ergen gibi hissediyorum. O esnada kafamdan çeşme gibi akan kanı görüyorum ve dehşete kapılıyorum. Kan kırmızı değil, koyu mor, mürekkep renginde. Bu ayrıma varınca mürekkep gölü fokurdamaya başlıyor. Ufak ufak baloncuklar köpürüyor, o baloncuklar büyümeye ve şekil kazanmaya başlıyor. İnsan şekilleri bunlar. Zamanla vücut hatları gibi yüz hatları da netleşen bir sürü insan, havuzdan göle, gölden denize dönüşen mürekkep birikintisinde vücut buluyorlar birer birer. </span></p>
				<p class="METIN"><span class="METIN" style="font-size:1em;" xml:lang="tr-TR">Onlar büyüdükçe ben de büyüyorum. Artık bebek değilim. Sonra karşımda yükselen ve hayat bulan insanlardan bir tanesini tanıdığımı, çok yakından tanıdığımı fark ediyorum. Hiç unutamadığım, unuttuğumu sandığım, olmadık anlarda aklıma giren ilk aşkım Ezgi bu kâbusuma da aynı kararlılıkla girmeyi başarıyor. Kâbus boyunca yaşadığım korkuya, akan onca kana ve mürekkebe rağmen orada yıllar sonra tekrar Ezgi’yle karşılaştığım için her şeyi unutuyorum, saf mutluluk tüm benliğimi sarıyor. Vücudu tamamen normal değil; kollarının ve bacaklarının içinden mor mürekkep aktığını görebiliyorum. Bana gülümsüyor, ben de ona. Elini uzatıyor, ben de ona. Mürekkepli elimle onun elini tutuyorum, elimdeki mürekkep ona sıçrıyor ve vücudunu biraz daha tamamlıyor, silik olan hatları ete kemiğe bürünüyor adeta. </span></p>
				<p class="METIN"><span class="METIN" style="font-size:1em;" xml:lang="tr-TR">Ezgi’yle yaşadığım bu gerçekdışı romantizm anında babamı unutuyorum, onu hatırlayıp baktığımda ise babamın benim mürekkep gölümde can çekiştiğini görüyorum. Boğuluyor. Fokurdayan mürekkep adamlar onu gölün dibine çekiyor gibi... Onu kurtaramıyorum, babam gölün dibini boyluyor. O anda kulakları sağır edici bir gürültü, görselliğiyle dehşetengiz olan kâbusu sesli bir cehenneme dönüştürüyor. O gürültü yükseldikçe fokurdayan mürekkep insanların bir bir mürekkep kaynağına geri döndüklerini görüyorum. Son olarak elini tuttuğum Ezgi de batıyor ve mor gölün içine karışıyor. Gürültü artık katlanılmaz boyuta geldiğinde fark ediyorum ki; alarmım çalıyor. </span></p>
				<p class="METIN"><span class="METIN" style="font-size:1em;" xml:lang="tr-TR">Gözümü açmam ve sol elimle telefonumun alarmını susturmam bir oluyor. Tabii gözlerimi açmış olmam uyandığım anlamına gelmiyor, böyle korkunç ve tuhaf bir rüyadan sonra hemen kendime gelmem beklenemezdi. Bir süre yatağımda donuk gözlerle etrafa baktım. Sonra düşündüm: Alt tarafı bir rüya. Neden günümü mahvetsin ki?</span></p>
				<p class="METIN"><span class="METIN" style="font-size:1em;" xml:lang="tr-TR">Rüyanın etkisiyle adeta yavaş çekim moduna geçtim, hareketlerim bir hayli yavaşladı, tüm o uyanma ve işe yetişme sistemim hantallaştı. Alarmı sustur, çorapları giy, mutfakta tost makinesinin ve su ısıtıcısının düğmesine bas, mesaneni boşalt, tıraşını ol, tostunu ye, çayını iç, takım elbiseni giy, kravatını tak...</span></p>
				<p class="METIN"><span class="METIN" style="font-size:1em;" xml:lang="tr-TR">Paspasın üzerine dikildiğimde kol saatime baktım. Saat 7.09. Hatta 7.10’a gelmek üzere. Bir rüya dört buçuk dakikama mal oldu. Ve şimdi yetişmem gereken bir iş var.</span></p>
				<p class="METIN"><span class="METIN" style="font-size:1em;" xml:lang="tr-TR">Gördüğüm rüya yolda, metroda, iş yerinde aklımın koridorlarında dolaşmaya devam etti. Ne işime odaklanabildim ne de molalarda iş arkadaşlarımla yaptığım muhabbetlere. Öğleden sonraki toplantıda Tolga dalgınlığımın farkına vardı, toplantı odasından çıkar çıkmaz, “Aklın nerde? Hayrola?” diye sordu. Ben de bilinçaltımın annemi, babamı ve ilk aşkımı gerçeküstü bir korku filmi mizanseninde bir araya getirdiği o tuhaf rüyayı anlattım. Tolga rüyayı anlatmamı bitirmeden “saçma sapan bir rüya, unut gitsin” demekle yetindi ve kafasını çevirdi. Bunu oldukça garipsedim, her ne kadar materyalist ve pragmatist bir insan olduğunu bilsem de liseden beri gelişen arkadaşlığımız boyunca Tolga sıkıntılarıma hep kulak vermiş ve dertlerime derman olmaya çalışmış biriydi. Bir rüyanın beni bu kadar etkilemesi ona pek inandırıcı gelmemişti galiba. </span></p>
				<p class="METIN"><span class="METIN" style="font-size:1em;" xml:lang="tr-TR">İş çıkışı Aslı’yla buluştum, beraber yemek yedik. O da fark etti bende bir tuhaflık olduğunu ve aynı kelimeyle sordu; “Hayrola?”. Ben de benzer kelimelerle rüyamı anlattım. Ezgi’den bahsetmedim tabii. Asla ama asla, dostluk bağınız ne kadar kuvvetli olsa da, o ne kadar rahatmış gibi davransa da, sevgilinize eski sevgililerinizden birinin rüyanıza girdiğini söylememelisiniz. Ayrılık sebebidir.</span></p>
				<p class="METIN"><span class="METIN" style="font-size:1em;" xml:lang="tr-TR">Ezgi’den bahsetmemiş olsam da Aslı’nın tepkisi farklı olmadı, önce bakışlarıyla ortamda buz gibi bir rüzgâr estirdi, sonra da “Bir rüyayla böyle darmadağın oldun ha. Ben de sevgilimle yemek yiyip normal bir muhabbet edeceğim diye düşünüyordum. Ama karşıma geçmiş, bana rüyasını anlatıyor...” dedi. Kadınların birkaç cümleyle erkekleri yerin dibine sokabilme gibi doğaüstü bir güçleri var ve bunu kullanabilecekleri fırsatları asla kaçırmıyorlar. Ona sadece “Tam bir rüya değil aslında, daha çok kâbus” diyebildim, sesimdeki kırıklığı mümkün mertebe çaktırmadan. Biraz gergin ama “küsmemiş” bir şekilde ayrılarak evlerimize dağıldık.</span></p>
				<p class="METIN"><span class="METIN" style="font-size:1em;" xml:lang="tr-TR">Bu kâbus gerçekten neden zihnimi bu kadar meşgul etmişti? Neden hâlâ her anını hatırlıyordum? Uzun zaman sonra bir rüya görmüş olmamdan mı kaynaklanıyordu bitmek bilmeyen etkisi? Yoksa...</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Şimdi uyumalıyım. Rüya görmemek için kendimi her zamankinden daha fazla şartlayarak...</span></p>
				<p class="x1--BASLIK"><span class="x1--BASLIK" xml:lang="tr-TR">Aile</span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">19 Mart 2009</span></p>
				<p class="METIN"><span class="METIN" style="font-size:1em;" xml:lang="tr-TR">Bu sabah yine aynı rüyayla uyandım. Bu defa dün gördüğüm rüyadan daha da gerçekçiydi. Sabah çalan müzik bile beni bir süre uyandıramadı, Allah’tan sistemim çok fazla sekteye uğramadı, saat 07.06’da apartman kapımın dışında hazır bir şekilde durmayı başardım. O bir dakikalık gecikmeyi de karşıdan karşıya geçerken daha atak davranarak kapattım.</span></p>
				<p class="METIN"><span class="METIN" style="font-size:1em;" xml:lang="tr-TR">Dün bu rüyayı kâğıda dökerek bilinçdışı dünyamın bilinmeyenlerine doğru bir adım atmıştım, şimdi bu yolculuğu sonuna kadar götürmem gerektiğinin farkındayım. Yoksa lanetinden asla kurtulamayabilirim. Artık bu rüyanın benim geçmişimle ciddi paralellikler taşıdığını itiraf etmeliyim.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Tam olarak bu rüyadaki gibi olmasa da benim doğumum da böyle gerçekleşmişti. Zor bir doğumdu benimkisi, hatta neredeyse imkânsız... En baştan anlatayım...</span></p>
				<p class="METIN-BOLD"><span class="METIN-BOLD" style="font-size:1em;" xml:lang="tr-TR">Kalemşor ve Fırçacı’nın Mutsuz Biten Masalı</span></p>
				<p class="METIN"><span class="METIN" style="font-size:1em;" xml:lang="tr-TR">Babam ülkenin en önemli masal yazarıyken, annem babamın masallarını resmeden ressamın ta kendisiymiş. Hiç tanışmadan üç kitap boyunca birlikte çalışan annem ve babam bu süre zarfında sadece çocukların değil, yetişkinlerin de okumaktan zevk aldığı masal kitaplarına birlikte imza atmışlar. Fakat annem Serap, ortalıkta görünmeyi sevmediği için babam Metin’in yayıncısının düzenlediği toplantılara, sosyal ortamlara, partilere vesairelere katılmazmış. </span></p>
				<p class="METIN"><span class="METIN" style="font-size:1em;" xml:lang="tr-TR">Babam Metin, her kitabıyla birlikte hikâyelerini neredeyse kafasındaki gibi resmeden kadını merak eder, yayınevinin onları bir araya getirmesi için çekingen isteklerde bulunurmuş. İlk üç kitabın tanıtım kokteyllerine masallarının ressamını görme arzusuyla her zamankinden daha şık ve temiz pak giden babam, dördüncü kitabının kokteylinde de Serap’ı göremeyince erken ayrılıp, bir gecede en sevilen masallarından birine imza atmış: “Kalemşor ve Fırçacı”. </span></p>
				<p class="METIN"><span class="METIN" style="font-size:1em;" xml:lang="tr-TR">Babam bu masalında bir erkeğin hayallerini çizen bir kadın ve o kadının hayallerini yazan bir yazarın döngüsel hikâyesini kaleme almış, yani kendi hikâyelerinin masallar evrenindeki yansımasını yazmış. Bu masalı perilerle, meleklerle, canavarlarla ve çocuk kahramanlarla süslemiş. Serap bunu okuyunca o kadar etkilenmiş ki yazarla tanışmaya ikna olmuş.</span></p>
				<p class="METIN"><span class="METIN" style="font-size:1em;" xml:lang="tr-TR">Babam, yayınevinin toplantı odasındaki kapıyı açtığında yeni ilham perisi karşısında belirivermiş. Ona hiç görünmeyen, sadece yazarken yardımcı olduğuna dair akıldışı bir fikirle kafasında var ettiği ilham perisi o anda adeta annemin görüntüsünde vücut bulmuş. Bu ilk bakışta aşktan da öte, ilk bakışta ilham perisini tanımakmış, her iki taraf için de...</span></p>
				<p class="METIN"><span class="METIN" style="font-size:1em;" xml:lang="tr-TR">Annem ve babamın ilişkisi kısa sürede evliliğe dönüşmüş. Birlikte olduktan sonra her zamankinden daha üretken olmuşlar ve en iyi kitaplarına bu dönemde imza atmışlar. Ortaklıkları onları başka mecralara da taşımış, birlikte animasyon sektörüne girmişler, çizgi film senaryoları yazarak ve story board’lar çizerek dönemin çocuklarını etkileyen filmlerin yaratımına vesile olmuşlar. İsimleri yurtdışında da duyulmuş, meraklıları onların kitaplarını ve senaryolarını yazdıkları filmleri bekler olmuş, kimsenin adını sanını bilmediği yarışmalardan topladıkları ödülleri bir gün çocukları övünür diye kitaplıkta bir rafa dizmişler. </span></p>
				<p class="METIN"><span class="METIN" style="font-size:1em;" xml:lang="tr-TR">Altın dönemleri çok uzun sürmemiş. Evlendikten iki sene sonra formdan düşmüşler. Bir süre sonra herkesin tanıdığı en iyi çift olan babamla annemin arasında ciddi bir sorun olduğu su yüzüne çıkmış. Toplayıp kitaplığın üst rafına dizdikleri ödüllerle çocuklarının gurur duyamayacağı anlaşılmış, çünkü tıbben çocuk sahibi olmaları imkânsızmış. </span></p>
				<p class="METIN"><span class="METIN" style="font-size:1em;" xml:lang="tr-TR">Annem ve babam birbirlerini o kadar çok seviyorlarmış ki hiç pes etmemişler. Türlü türlü ilaçları, akupunkturdan reiki’ye kadar tüm alternatif tedavileri denemişler. Uzakdoğu’dan Güney Amerika’ya kadar tüm şifacılara görünmüşler. Tam beş yıl boyunca uğraşıp durmuşlar. Aralarındaki tutku cinsel odaklı olmasa da, filmlerde gördükleri yataktan çıkmayan çiftlere dönmüşler bir ara. Kamasutra gibi çiftleşme tekniklerini bile denemişler. Babam ve annem masalcı doğalarının getirdiği iyimserlikle bu soruna karşı gülümseyen tavırlarını bir süre korumuşlar. Ülkenin tüm çocukları onların masallarıyla büyürken, çocuk sahibi olamamalarını, “kaderin bir cilvesi” olarak algılamayı tercih etmişler. </span></p>
				<p class="METIN"><span class="METIN" style="font-size:1em;" xml:lang="tr-TR">Fakat kadere nanik yapan annemle babam bir süre sonra ona lanet etmeye başlamışlar. Öyle ki, o dönemde babamın üslubu gereksiz yere ciddileşmiş, sonu kötü biten masallar yazmış, annemin ise renkleri kararmış, çizgileri soyutlaşmış. Eleştirmenler bu dönemde yazdıklarını çok beğenseler de, okurlar ve en önemlisi annemle babam bu hikâyelerini hiç benimseyememişler. Zamanla aralarındaki bu sorun nedeniyle birbirlerine duydukları aşk da gölgelenmiş. Tüm çocukları mutlu ederken kendi çocuklarının olmaması esin kaynaklarını kurutmuş.</span></p>
				<p class="METIN"><span class="METIN" style="font-size:1em;" xml:lang="tr-TR">Bir gün her şeyden uzaklaşıp inzivaya çekilmeye karar vermişler. Güneyde, Fethiye dolaylarında bir kasabaya yerleşmişler. Kasaba merkezinden uzakta bir villada bir seneden fazla kalmışlar. Bu süre zarfında arkadaşlarıyla iletişimleri sadece mektuplar aracılığıyla gerçekleşmiş ama bu mektuplarda annem ve babam orada ne yaptıklarına dair ser verip sır vermemişler. Aslında buna pek de gerek yokmuş çünkü herkes onların oraya taşınmasının nedenini tahmin ediyormuş.</span></p>
				<p class="METIN"><span class="METIN" style="font-size:1em;" xml:lang="tr-TR">En yakın arkadaşlarıyla veya evlerine yakın oturan kasaba ahalisiyle bile iletişim kurmadıkları için bu gizemli dönemde neler yaşandığıyla ilgili pek bir şey bilmiyoruz. Fakat tahminlere göre annem ve babam Fethiye’de entelektüel dünyalarını bir kenara itip tavşanlar gibi çiftleşmeye çalıştıkları bir hayat sürmüşler. Sonunda başarılı </span><span class="METIN-ITALIK" style="font-size:1em;" xml:lang="tr-TR">da </span><span class="METIN" style="font-size:1em;" xml:lang="tr-TR">olmuşlar! Annem buradaki dördüncü aylarında bana hamile olduğunu fark etmiş. Bu bilgiyi babamdan başka kimseyle paylaşmamış. Çevre hastanelerdeki kayıtlardan da, villada bulunan belgelerden de ikisinin doktor kontrolüne gittiğine dair herhangi bir bulgu çıkmamış. Anlaşılan o ki, babam yıllardır çözemedikleri sorunu tam çözmüşken teknolojiyi ve üçüncü kişileri bu soruna yeniden ortak ederek son dakikada bir uğursuzluğun peydahlanmasını istememiş. </span></p>
				<p class="METIN"><span class="METIN" style="font-size:1em;" xml:lang="tr-TR">Fakat uğursuzluk bulmuş bizimkileri ve zamanın efendisi onları yanıltmış. Annemin doğum sancıları beklenenden çok daha önce başlayınca babam hazırlıksız yakalanmış. Alelacele annemi arabaya taşımış. Hastaneye giden yolda annemin sancıları artmış ve yol üzerinde beni doğurmak zorunda kalmış. Babamın tüm müdahalelerine rağmen (ki evde bulunan tıbbi kitaplardan inzivaya çekildikleri bu dönemde babamın bu konuda uzmanlaştığı sonucunu çıkartabiliriz) annem kurtulamamış. </span></p>
				<p class="METIN"><span class="METIN" style="font-size:1em;" xml:lang="tr-TR">Zor şartlarda gerçekleşen doğuma rağmen gayet sağlıklı bir bebek olarak dünyaya gelmişim. Ama oğlunu kazanan babam ruh sağlığını kaybetmiş. Hayatının geri kalanında annemin ölümünden dolayı kendini suçlamış durmuş. “Bir evlatlık edinebilirdik, başka bir yola başvurabilirdik. Erkeklik gururum yüzünden bu kadar direttim, böyle oldu” diye yakın arkadaşlarına sayıkladığına birkaç kere tanık olmuştum. Bu tür anlarda babamın sesi hep teatral çıkardı, çok büyük bir acı çektiğini gözlerinden fark edebilirdiniz ama sözleri hep biraz “ağdalı” gelirdi kulağa. Duygularını ifade etmeyi sevmezdi, mecburen bir iki laf etmeye kalkıştığında da o sesler yüzündeki trajedinin yanında “yapmacık” dururdu. Kimse onu bu yüzden ayıplayamazdı. </span></p>
				<p class="METIN"><span class="METIN" style="font-size:1em;" xml:lang="tr-TR">Arkadaşları ona ne derlerse desinler, babam annemin ölümünden dolayı kendisini suçlamaya devam etti. Çocuk sahibi olmaya çalıştıkları yıllar boyunca annemin doğum yapabilmek için tehlikeli yaşlara geldiğini görmezden gelmesi, kendisini suçlamasını biraz mantıklı kılsa da, babamın nevrotik durumu eşini kendi elleriyle öldürmüş bir kocanın pişmanlığına denk gibiydi ve bu gerçekten ruh hastalığına işaret eden bir aşırılıktı. </span></p>
				<p class="METIN"><span class="METIN" style="font-size:1em;" xml:lang="tr-TR">Babamın bu acayip psikolojisi daha da mantıksız bir duyguya ev sahipliği yapıyordu. Bunu ilk defa kâğıda döküyorum, daha önce kimseyle paylaşmadım. Onu tanıyanları bu konuda inandıramayacağımı da biliyorum ama ok yaydan çıktı bir kere: Annemin ölümünden dolayı bir kişiyi daha suçluyordu; beni! Çocukları her şeyden çok seven zeki bir adamın kendi çocuğunu böyle bir şeyden dolayı suçlayacağına kimse inanmaz. Ama bir de bana sorun! Annemin nasıl öldüğünün bana söylenmediği yıllarda bile, çocuk aklımla babamın bana bakışlarından “senin yüzünden öldü” cümlesini okuyabiliyordum. Sanırım o çocukları seven, hiç büyümemiş, saflığını yitirmemiş, duygulu ve bilge insan yaşadığı trajik olaydan sonra değişmişti. Arkadaşları; yaşadığı şokla babamın arabasını yıkatmadan İstanbul’a geldiğini, beyaz olan arka koltuğun akan kan yüzünden tamamen kırmızıya boyandığını büyüdüğüm zaman bana anlattılar. O zaman taşlar yerine oturdu işte, babam o gün değişmişti. Çocukları seven adamın yerine başta kendi çocuğu olmak üzere onlara gizli nefret besleyen bir adam geldi. Zaten ben büyürken babam çocuk kitapları yazmayı bıraktı. 3050 gibi tuhaf yıllarda geçen ikinci sınıf ucuz bilimkurgu öyküleri yazmaya başladı.</span></p>
				<p class="METIN"><span class="METIN" style="font-size:1em;" xml:lang="tr-TR">Çocukluğumu fondaki o hışır hışır sesle hatırlıyorum, babamın dolmakaleminin saman kâğıtlar üzerindeki sonsuz gezintisi boyunca çıkan o hışırtı.</span></p>
				<p class="METIN"><span class="METIN" style="font-size:1em;" xml:lang="tr-TR">Sanki benim de kendimi suçlamam gerektiğini fısıldıyordu kalemle kâğıdın sürtünmesinden çıkan o huzursuz ses. Bir cenin olarak daha uslu, daha sabırlı olamaz mıydın diye soruyordu bana... Anneni öldürmeden doğamaz mıydın? Var olurken, onu yok etmek zorunda mıydın? Bu sorular asla peşimi bırakmadı.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">İnsanı bir sperm ve döl yatağı, karakteri ise bir travma ve diğer travmalar yaratır demiş biri. Haklı. Bu rüya da aslında benim travmalarımı açığa çıkaran ve gerçeği fantastik bir düzlemde özetleyen bir kısa film gibi. Kâbusun ilk bölümünde; doğarken annemin ölümüne neden oluşumu görüyorum. Sonra babamla o hayattayken yaşadığım sinir bozucu mücadele resmediliyor. En son olarak da ilk sevgilimi kaybedişim... </span></p>
				<p class="x1--BASLIK"><span class="x1--BASLIK" xml:lang="tr-TR">İlk aşk </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">20 Mart 2009</span></p>
				<p class="METIN"><span class="METIN" style="font-size:1em;" xml:lang="tr-TR">Bu sabah o habis kâbusla uyanmadım. Babamı ve annemi kan gölünde yüzerlerken bir kere daha görmeye dayanamazdım. Kâbusu yenmemde onu kaleme almamın büyük etkisi var; yazmak şeytanlarımızı yenmekte bize yardımcı oluyor. Fakat eksik yazmıştım, bu yüzden kâbusun son kısmında beliren Ezgi yine rüyama girmişti. Rüyamda evleniyordum. Damat kıyafetimle nikâh masasında oturuyordum. Yanımda gelin vardı, Aslı’dan bile daha güzel bir kız. Tam büyük bir sevinçle “Evet” dediğimde misafirlerin en önünde Ezgi’yi görüyorum. Donakalıyorum. Bu sırada gelin malum soruyu yanıtlıyor ve “Evet” diyor, ben ise Ezgi’den gözlerimi alamadığım için herhangi bir tepki veremiyorum. Ezgi sadece benim duyabileceğim bir sesle “Neden beni devam ettirmedin?” diyor. Bu cümleyle ne demek istediğini anlayamıyorum. O sırada nikâh memuru evlenme defterini sürüklüyor önüme. Sonra da bir dolmakalem uzatıyor bana. Bu bir önceki rüyada babamın kafama sapladığı kalemin aynısı, üzerinde aynı sembol var. Korkuyorum, ellerim titriyor. Nikâh memuru despot bir ifadeyle bana mürekkep hokkasını işaret ediyor. Hokkanın üzerinde de aynı sembol var. Kalemi hokkaya batırıyorum, mürekkep çekiyorum. Sonra kalemi kâğıdın üzerine koyuyorum, koymamla birlikte Ezgi saydamlaşıyor, kalemle attığım her mürekkep lekesiyle daha çok siliniyor ve imzayı bitirdiğimde tamamen kayboluyor. Defteri geline uzattığımda biraz önce gördüğüm inanılmaz güzel kız yerine yaşlı bir cadıyla karşılaşıyorum. Yaşlı kadın elimi çekiştiriyor, kendi elim görüş alanıma girince benim de en az onun kadar yaşlı ve çürümüş olduğumu fark ediyorum. Cadı korkunç bir kahkaha patlatıyor, kahkaha atarken dişleri dökülüyor... Telefonumun alarmı çalmasa kahkahası sonsuza kadar sürecek sanki...</span></p>
				<p class="METIN"><span class="METIN" style="font-size:1em;" xml:lang="tr-TR">Anlıyorum ki, üçüncü travmamın da tarihini kâğıda dökmeden bu kâbuslar serisinden kurtulamayacağım. Üçüncü travmam yarım kalan bir ilk aşk hikâyesi.</span></p>
				<p class="METIN"><span class="METIN" style="font-size:1em;" xml:lang="tr-TR">Ezgi’yi ilk defa, lise sondayken bir rock konserinde gördüm. Tam karşımda duruyordu. 18 yaşından küçük olduğum için o bara girmem yasal değildi, durumumdan rahatsız olup barın karanlık bir köşesine sinmiş, mekânın arka tarafındaki sütunun altından sahnedeki grubu izliyordum. Ezgi mekânın sol tarafındaki sütunun altında aynı “rahatsız” ifadeyle içkisini yudumluyordu. Yanındaki arkadaşlarının ondan büyük olduğu anlaşılıyordu. Barda aynı suçu birbirinden habersiz işleyen iki suç ortağıydık. En sevdiğim renkler olan kırmızı ile siyahtan oluşan bir kıyafet giymişti. Etraftaki metalci gotik kızlar gibi “dantelli”, diğer punk kızlar gibi de salaş değildi. Çok güzel bir yüzü vardı, o hafta izlediğim </span><span class="METIN-ITALIK" style="font-size:1em;" xml:lang="tr-TR">Edward Scissorhands</span><span class="METIN" style="font-size:1em;" xml:lang="tr-TR"> filmindeki Winona Ryder’a benziyordu yüzü. Biraz da </span><span class="METIN-ITALIK" style="font-size:1em;" xml:lang="tr-TR">Sleepy Hollow</span><span class="METIN" style="font-size:1em;" xml:lang="tr-TR">’daki Christina Ricci’yi anımsatıyordu. Bunu çok net hatırlıyorum çünkü o iki filmi babamla izlemiştik. Baba-oğul birlikte yaptığımız nadir şeylerden biriydi o filmleri izlemek...</span></p>
				<p class="METIN"><span class="METIN" style="font-size:1em;" xml:lang="tr-TR">O konserde sadece bir iki kere bakıştık... Ya da ben baktım sadece. Gözlerimi ondan ayırmakta zorluk çekiyordum ama o bana baktı mı emin değilim. Yanına gidip konuşma cesareti bulamamıştım kendimde. Utangaçlığıma lanet ederek coşkumu kalbimde söndürmüştüm. </span></p>
				<p class="METIN"><span class="METIN" style="font-size:1em;" xml:lang="tr-TR">Birkaç gün sonra bir halı saha maçından geç vakit eve dönerken bir beyaz eşya dükkânının vitrinindeki televizyonlardan birine takıldı gözüm. Televizyonda bir kamera şakası programı dönüyordu. Spor çantamı yere bırakıp oracıkta şakayı izlemeye başladım, sanki evimde izlermiş gibi rahatlıkla kahkahalar atarak izliyordum şakayı. Birdenbire benimle birlikte başka birinin kahkaha seslerini duydum. Biri bana gülüyor sandım ama Ezgi hemen yanımda televizyona odaklanmış, şakaya gülüyordu. </span></p>
				<p class="METIN"><span class="METIN" style="font-size:1em;" xml:lang="tr-TR">“Gördün mü adamı?” dedi kahkahalarının arasında. </span></p>
				<p class="METIN"><span class="METIN" style="font-size:1em;" xml:lang="tr-TR">O ezgili sesini duyar duymaz büyülendim. Sorusuna karşılık olarak kafamı sallayabildim sadece. Dilim tutulmuştu resmen. Maç boyunca o üç direk arasında hep Ezgi’yi düşünmüştüm ve hayatımın maçını çıkarmıştım. Kafamda “Bu şutu kurtarırsam onu göreceğim”, “Bu penaltıyı çıkartırsam onunla karşılaşacağım”, “Bu yan topu yumruklarsam o kız bizim okula transfer olacak” gibi “totem”ler üreterek takımımı galibiyete taşımıştım. Maç bittiğinde tüm bunların fayda etmeyeceğini bilerek, maçın adamı olmama rağmen bir hüzün duygusuyla eve yürüyordum ki... İşte o karşımdaydı. Orada vitrinin karşısında iki şaka daha izledik, gülerek birbirimize âşık olduk. Ya da ben âşık oldum. </span></p>
				<p class="METIN"><span class="METIN" style="font-size:1em;" xml:lang="tr-TR">Yakındaki bir kafeye gidip çay içtik. Ortak yanlarımızın çokluğu mucizeviydi. Çok erken bir yaşta ruh ikizimi bulmuştum, üstelik çok da güzel bir ruh ikiziydi bu. O gece evine bırakmayı teklif ettiysem de kabul etmedi. Biraz “feminist” bir tipti, asla onu “saat geç oldu” bahanesiyle eve bırakmanıza izin vermez, tuvalete giderken sizin ona eşlik etmenizi istemez, çantasını taşıtmaz, tuttuğunuz şemsiyenin altına girmezdi. Hiç göremediğim –babamın arkadaşlarından duyduğum kadarıyla– anneme benzettim bu açıdan. Her yeni keşfettiğim özelliği beni ona daha çok bağlıyordu. Bunlar arasında beni en çok büyüleyen şey sesiydi. Sohbet ederken, gülerken, öfkelenirken, kahkaha atarken, hatta ve hatta hıçkırırken bile çıkan ses bana dünyanın en güzel melodisi gibi geliyordu, saatlerce dinleyebilirdim. Sanki kelimelerden cümle kurmuyor, notaları yan yana dizip adı gibi bir ezgi yaratıyordu. O ezgiyle adımı her söylediğinde içim tuhaf bir neşeyle doluyordu.</span></p>
				<p class="METIN"><span class="METIN" style="font-size:1em;" xml:lang="tr-TR">Birbirimizin cümlelerini tamamladığımız gibi hayatta da birbirimizi tamamlıyorduk sanki. Tamam, on yedi yaşındaydım, hayat nedir, aşk nedir, çok fazla fikrim yoktu, hayatımın en spontane yıllarıydı ama şundan emindim; o, oydu; seçilmiş kişi, hayallerimdeki kız.</span></p>
				<p class="METIN"><span class="METIN" style="font-size:1em;" xml:lang="tr-TR">İki ay boyunca daha çok okul çıkışlarında buluştuk. Ortaköy’e kaçıyorduk arada bir. Üzerindeki tabelaya bakmadan rastgele bir otobüse atlayıp daha önce hiç gitmediğimiz bir yere gidip geziyorduk, bu sayede çok genç yaşta İstanbul’un çoğu semtini görmüş olduk. İlk defa, adını bilmediğimiz bir semtte, tahtası popomuzu acıtan bir bankın üzerinde öpüştük. İkimizin de ilk öpüşmesiydi bu. Biraz langır lungur bir denemeydi, bittiğinde birbirimize bakıp beceriksizliğimize gülümsedik. Ama zamanla bu konuda kendimizi geliştirdik, hatta izlediğimiz filmlerdeki öpüşmelere düşük not verir olduk. Aramızdaki cinsel çekimi son raddeye taşımak ise aklımızdan bile geçmedi.</span></p>
				<p class="METIN"><span class="METIN" style="font-size:1em;" xml:lang="tr-TR">Küçükken çok fazla film izlediğimden ve babamdan dolayı çok fazla masal dinlediğimden “İlk cinsellik deneyimimi hayallerimdeki kızla yaşayacağım” diye kendi kendime söz vermiştim. Bu amacıma ulaşabileceğimden emin olamadığım, “Ya bulamazsam, Newton gibi bakir ölmek de var işin ucunda” diye paranoyalar ürettiğim dönemlerim de olmuştur. Fakat şanslıydım, on yedi yaşımda onu, rüya kızı bulmuştum. </span></p>
				<p class="METIN"><span class="METIN" style="font-size:1em;" xml:lang="tr-TR">Böylece küçükken verdiğim bu sözün arkasında durabilecek, kendimden ödün vermeden bekaretime güle güle diyebilecektim. Öyle de oldu. Dün gibi hatırlıyorum. Babam arkadaşlarımdan duymuş bir ilişkim olduğunu. Tanışmak istedi. “Yarın okul çıkışında bize getir, gelin adayımızı göreyim” diye takıldı bana. Bu ondan duyduğum birkaç espriden biriydi. O ketum, ters, mesafeli adam gitmiş, yerini meraklı tonton bir babaya bırakmıştı sanki. Ama okul çıkışında Ezgi’yle eve geldiğimde babam evde yoktu! Ona çok öfkelenmiştim çünkü babamla ilk kız arkadaşımı tanıştırmak benim için çok önemliydi. Nihayet babamla bir bağ kurduğumu sanmış, bu buluşma sayesinde sadece filmlerde gördüğüm bir baba-oğul sevgisi oluşabileceğine inanmıştım. </span></p>
				<p class="METIN"><span class="METIN" style="font-size:1em;" xml:lang="tr-TR">Babama o anda duyduğum öfke hiçbir zaman dinmeyebilirdi, eğer onun oradaki yokluğu hayatımın en mutlu anlarından birine, hatta en mutlu anına yol açmamış olsaydı. O gün babamı evde beklerken bir müzik kanalını izlemeye başladık. Klip üstüne klip, klip üstüne klip. En son Faith No More’un “Easy”si çalıyordu, o müthiş solo girdi, öpüşmeye başladık. Ondan sonra en az 10 şarkı daha çalmıştır ama sanki o solo havada asılı kalmıştı ve sonsuza ıraksamıştı, biz de o notaların içinde dans edercesine sevişiyorduk. Bugün bile her sevişme başlangıcında o ruh haline yükseleceğimi sanıyorum ama olmuyor hiç. Eskisi kadar masum olmadığımdan mı? Yoksa karşımdaki Ezgi olmadığından mı? Bu aldatmaya girer mi? Uğur Yücel’in </span><span class="METIN-ITALIK" style="font-size:1em;" xml:lang="tr-TR">Hayatımın</span><span class="METIN" style="font-size:1em;" xml:lang="tr-TR"> </span><span class="METIN-ITALIK" style="font-size:1em;" xml:lang="tr-TR">Kadınısın</span><span class="METIN" style="font-size:1em;" xml:lang="tr-TR">’daki o nefis replikte dediği gibi Ezgi’nin hayaliyle mi aldatıyorum karşıma çıkan her kadını? Bunlar kendi kendime yanıtlayamadığım sorular. </span></p>
				<p class="METIN"><span class="METIN" style="font-size:1em;" xml:lang="tr-TR">O günden sonra Ezgi’yle ilişkimiz devam etti. İlk günler çok güzeldi. Sonra bana bir şey oldu. On yedi yaşında hayalimdeki kızla tanışmamı en büyük şans olarak görüyordum ama bunun aslında başıma gelen en büyük lanet olduğunu fark etmemiştim. On yedi yaşındaydım, hormonlarımın azıttığı, gözlerimin döndüğü yıllar. Ezgi’den başkasını görmediğimi sanıyordum ama kız arkadaşınız olduğunda diğer kızlar sizinle ilgilenmeye başlar ya... Tüm zamanların en büyük komplo teorisidir bu! Kadınlar, erkekleri gıcık etmek için aralarında anlaşmış gibiler! Resmen zorla, cebren ve hileyle gözünü döndürüyorlar, bu bir gerçek. O dönemde aklım hâlâ Ezgi’de olsa da diğer kızlar radarımda görünür oldular, toyluğumdan bu ilgiyi karşılıksız bırakamadım, periskopumla onlara bakmadan edemedim. Tam o noktada denizaltımız su almaya, aşkımız batmaya başladı.</span></p>
				<p class="METIN"><span class="METIN" style="font-size:1em;" xml:lang="tr-TR">Bir gün Ezgi her zaman buluştuğumuz yere gelmedi. Ertesi gün de, ondan sonraki günlerde de... Hiçbir iz bırakmadan kayboldu. Bir arkadaşını bile tanımıyordum. Birkaç hafta onu göremedim ama “herhalde hastadır” ya da “şehir dışına çıkmış olabilir” gibi akıl yürütmelerle onu görememeyi çok fazla kafama takmamaya çalışıyordum. </span></p>
				<p class="METIN"><span class="METIN" style="font-size:1em;" xml:lang="tr-TR">Sonra babam ölünce Ezgi’nin kaybolmasını hayatımın sorunlarının ilk 11’inde yedek kulübesine çektim. Sonra dank etti; babam yoktu, annem hiç olmamıştı, şimdi rüya kız da yoktu... O zamanlar cep telefonu kullanmıyorduk, internetteki sosyal ağlar yoktu, sadece sokaklar, caddeler, parklar vardı. O günlerde paso yürüdüm, ayaklarıma karasu ininceye kadar yürüyor, yorulduğumda rastgele bir yere oturup etraftan geçenlere göz atıyordum. Okulunun kapısında nöbet tutmaya başladım. Beraber gittiğimiz yerlere, parklara, kafelere gittim sürekli. Onu ilk gördüğüm bara en az yirmi defa on sekiz yaşından küçük olduğum için alınmadım. İlk sohbetimizi edip karşılıklı güldüğümüz beyaz eşya dükkânının karşısında dakikalarca sessiz bir şekilde yerli pembe dizileri izledim. Ezgi sanki yer yarılmış içine girmişti. Tıpkı Hitchcock’un </span><span class="METIN-ITALIK" style="font-size:1em;" xml:lang="tr-TR">Kaybolan Kadın</span><span class="METIN" style="font-size:1em;" xml:lang="tr-TR">’ı ya da Sabahattin Ali’nin </span><span class="METIN-ITALIK" style="font-size:1em;" xml:lang="tr-TR">Kürk Mantolu Madonna</span><span class="METIN" style="font-size:1em;" xml:lang="tr-TR">’sı gibi. </span></p>
				<p class="METIN"><span class="METIN" style="font-size:1em;" xml:lang="tr-TR">Yıllar boyu hiçbir çabam Ezgi’yi bulmamı sağlayamadı. Facebook ilk yaygınlaştığından beri Ezgi diye aratırım, soyadını bilmediğim için saatlerce Ezgi’lere bakar dururum, hiçbir sonuca ulaşamadım. Hayatıma kim girerse girsin, internette onu aramayı ısrarla sürdürdüm. Aslı bir kere Ezgi diye birini arattığımı fark etti (Zebellah gibi arkamda belirivermişti) ve beni bu konuda sorguya çekti ama kıvrak hareketlerle o sorgudan sağ salim kurtuldum.</span></p>
				<p class="METIN"><span class="METIN" style="font-size:1em;" xml:lang="tr-TR">Fakat bu lanetten, bu sonsuza ıraksayan ve hiçbir şekilde telafi edemediğim bu ukdeden, bu boşluk hissinden asla kurtulamadım. O boşluğu başka kızlarla kapatmaya çalışmak, dipsiz bir kuyuyu sevgili cesetleriyle doldurmaktan başka bir şeye benzemiyordu. Doğuştan kalbi delik olanlar vardır ya, ben de on yedi yaşından beri bir delikle yaşamak zorundaydım. Aile laneti devam ediyordu, benim aşk masalım da kötü bitmişti.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Ve şimdi uzun zamandır aklıma getirmediğim Ezgi bir anda bir rüyayla tekrar gündemime oturmuştu. Peki, hiç görmediğim annem, erken yaşta kaybettiğim babam, akıbetinden habersiz olduğum ilk aşkım, üçü de aynı rüyada toplanmış, bana ne anlatmaya çalışıyorlardı? </span></p>
				<p class="x1--BASLIK"><span class="x1--BASLIK" xml:lang="tr-TR">İş hayatı, iş arkadaşları </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">21 Mart 2009</span></p>
				<p class="METIN"><span class="METIN" style="font-size:1em;" xml:lang="tr-TR">Bugün işler o kadar yoğundu ve katıldığım toplantılar o kadar hayati önemdeydi ki iki gündür aklımdan çıkmayan o rüyayı hatırlamadım bile. Son üç yılda birçok psikolojik buhranı işim sayesinde atlattığımı biliyorum. Bugün yaptığım birkaç hamle ve fevri hareketlerle aldığım bazı kararlar, temsilcisi olduğum üyelere ve şirketlere güzel paralar kazandırdı, bu ayın en verimli günü oldu. Böyle günlerin sonunda işimi ne kadar sevdiğimi fark ediyorum ve bu işi bana bulduğu için Tanrı’ya şükrediyorum. Ellerimi açıp dua etmiyorum ama içten içe ona saygılarımı iletiyorum diyeyim. Sevgisini gösteremeyen utangaç bir âşık gibi çekingen bir inananım ben. Tanrının her şeyi biliyor olması (Bu konuda çok bir bilgim yok ama din derslerinde hep öyle öğrettiler) bizim gibi çekingenler için büyük bir şans. </span></p>
				<p class="METIN"><span class="METIN" style="font-size:1em;" xml:lang="tr-TR">Tanrıdan sonra en yakın arkadaşım Tolga’ya da şükran duyuyorum. Tolga iş hayatına girdiğimden beri ne zaman işsiz kalsam bir süre sonra arar ve “Tam sana göre bir iş var kanka” diyerek beni kurtarır. Sadece boş pozisyon bulsa iyi, araya aracı sokup o pozisyonu benim kapmamı da sağlar. Bu yüzden Tolga’ya bir bağımlılığım olduğunu itiraf etmeliyim (Bugünün itirafı geliyor). Uzatmalı nişanlısı Esra, Tolga’nın onu boynuzlamasını nasıl görmezden gelip ilişkisine devam edebiliyorsa ben de sırf beni birkaç kere işsizlikten kurtardığı için Tolga’nın bazı yamuklarını göz ardı etmeyi tercih ediyorum. Her ne kadar Esra’yla aynı durumda olmasak da (en azından ben onunla yatmak zorunda değilim!) işimi kaybedersem Tolga’sız bir hayatta yeni bir iş bulmamın eskisi kadar kolay olmayacağını biliyorum, bu nedenle ufak tefek tavizler veriyor olabilirim. Profesyonel hayatın gerekleri diyelim...</span></p>
				<p class="METIN"><span class="METIN" style="font-size:1em;" xml:lang="tr-TR">Tolga’ya sadece iş konusunda borçlu olsam yine iyi... Diğer kız arkadaşlarımla olduğu gibi, bir seneyi aşkın bir süredir beraber olduğum Aslı’yla da Tolga vasıtasıyla tanışmıştım. Sanırım iş dünyasında olduğu gibi Tolga’sız bir hayatta kız arkadaş bulmam da şu andakinden çok daha zor olacaktır. Aslında bulurum da Aslı gibisini bulamam.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Aslı iyi bir kız. İyi olmanın ötesinde, çok güzel bir kız. Güzel de olmanın ötesinde çok çekici bir kız! Yanından geçen kadın olsun, erkek olsun herkesin baktığı, birkaç saniyeliğine de olsa onları çeşitli fantezilere sürükleyen bir cazibeye sahip. Bir erkek onun gibi bir kızla birlikteyse başka hangi sorunu olursa olsun mutlu olmayı başarabilir. Ben de bunun istisnası değilim. Hayatımda ne olup bitiyorsa, çerçeveye o girdiği anda hepsi birden kaybolabiliyor. Ölüyü canlandırabilecek vücut hatları, afrodizyak etkisi yapan ses tonu, aklımı başımdan alan hareketleri ve aramızdaki –neredeyse doğaüstü diyebileceğim– ten uyumu... İşte bunlar devreye girince ne travmatik anıların su yüzüne çıktığı kâbuslar ne de rüyalarınıza girmeye devam eden eski aşklar kalıyor...</span></p>
				<p class="x1--BASLIK"><span class="x1--BASLIK" xml:lang="tr-TR">Amatör gurmeler </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">22 Mart 2009</span></p>
				<p class="METIN"><span class="METIN" style="font-size:1em;" xml:lang="tr-TR">Bugün Kadıköy’deki toplantıya gitmek üzere direksiyon başına geçtiğimde sileceklere takılmış restoran ilanını fark ettim. Normalde bu ilanlara ve tanımadığım birilerinin bu ilanları silecekle camın arasına koymak için arabamın üstüne dayanması fikrine uyuz olurum. Arabadan inip ilanı çekip tekrar yerime oturmaya ve bu yüzden tahminen 19 saniye kaybedecek olmaya da... Bu yüzden de ilanı çıkarttığım gibi fırlatırım ama bu defa Kantina isimli bir lokantaya ait olan bu ilanda beni çeken tarif edemediğim bir şey vardı. Katlayarak cebime attım ve toplantıya yetişmek üzere gaz pedalına bastım. </span></p>
				<p class="METIN"><span class="METIN" style="font-size:1em;" xml:lang="tr-TR">Toplantıdan sonra Tolga, Esra ve Aslı’yla öğle yemeği yiyecektik. İki üç günde bir bu dörtlü olarak bir araya gelip amatör gurme takımını oluşturuyoruz. Her şey NTV’de gurme Vedat Milor’un hazırladığı programı izlememizle başladı, önce espri olsun diye onu taklit ettik, sonra ipin ucu kaçtı. Birlikte mümkün olduğunca yeni mekânlara gidiyor, yeni tatlar arıyor, kendi aramızda yemeklere ve ambiyansa puanlar veriyorduk (Fiyatlara puan vermeyi kendimize yakıştıramamıştık). Genelde gideceğimiz mekânları Esra veya Aslı seçerdi ama bugün bu rutini kestim ve “Artık kadın hegemonyasına bir son!” dedim. Tolga “Yürü be aslanım benim” diye destek verir gibi yaptı. “Süper bir restoran buldum, bana güvenin” dedim, sonra da bahsettiğim lokantanın ilanını araba sileceğinde bulduğumu söyleme gafletinde bulundum. </span></p>
				<p class="METIN"><span class="METIN" style="font-size:1em;" xml:lang="tr-TR">Esra, Nişantaşı aksanıyla “Araba sileceğine broşür koyan leş bir yere gidip midemi bozmak istemiyorum” diyerek reddetti önerimi. Aslı da mırın kırın etti ama sevgilim olduğu için daha gevşek bir veto sundu. Sonunda “Gurme olarak her yeri denemeliyiz, profesyonel olana kadar seçici davranamayız, Vedat Milor Fatih’teki pidecilere bile gidiyor” gibi akla yatan bir argüman geliştirerek onları ikna ettim. </span></p>
				<p class="METIN"><span class="METIN" style="font-size:1em;" xml:lang="tr-TR">Lokanta daha önce gittiklerimize kıyasla farklıydı. Ne loş, ne çok aydınlık, ne rüküş, ne de sadeydi, diğerleri biraz burun kıvırsa da ne hikmetse girer girmez sevmiştim burayı. Çalan müzik bile değişikti. İlk bulduğumuz masaya oturduk. Mönüler masanın üzerinde hazır duruyordu. Mönülerin tasarımı, kullanılan fontlar ve logo şık görünüyordu. Acemi gurmeler olsak da mönünün önemini biliyorduk. Aslı, Esra ve Tolga daha önce buraya gelmedikleri halde istedikleri yemekleri hemen buldular ve yüksek sesle paylaştılar istediklerini. Aslı hemen uzaktaki garsona seslendi. Oysa genelde hep benim ya da Tolga’nın garsonu çağırmamızı beklerdi. Benim ona yönelik yaptığım “Daha ben seçmemiştim” sitemime karşılık, “Çok açım canım, sabahtan beri bir şey yiyemedim” diye savunmaya geçti. Garson sırasıyla Esra, Aslı ve Tolga’nın istediklerini not alırken ben Aslı’ya inat mönüyü incelemeyi sürdürdüm. Esra, “Bak canım, ıstakozlu lahanası meşhurmuş buranın, sen de seversin, ondan iste istersen” dedi. E hani yeni bir mekândı, ne zaman ıstakozlu lahanası meşhur olmuş olabilirdi ki? Tolga da, “Evet, tam senlik görünüyor” diyerek üzerimdeki stresi iyice artırdı. Derken, mönüde bir yemeğin ismine gözüm takıldı: X-Wings. İçerdiği malzemelere baktım, mantar, tavuk eti ve ilgimi çekmeyen çeşitli sebzeler vardı ama bu yemeğin beni cezbeden kısmı ismi olmuştu. Garsona döndüm, “Ben X-Wings istiyorum” dedim. Garson gider gitmez Aslı, “Ay canım en kıro şeyi buldun valla, ne öyle Onion Rings gibi, doyurmaz ki seni” dedi. “İyi bir gurme olmanın yolu kalbinin sesini dinlemek, her zaman yeniliklere açık olmaktır bebeğim” dedim. Sağ kaşını “Göreceğiz” der gibi kaldırdı ve “Ee canım, nasıldı bugün iş?” diye sordu. Genelde siparişlerimizi verir vermez bir süre iş hakkında konuşulurdu ama o gün benim aklım yemeğin ismine takılmıştı. “X-Wings, bu bana nereden tanıdık geliyor...” diye sayıkladım. Aslı “Aman nereden olacak Allah aşkına” dedi ama cümlesini bir yere bağlamadı, hatta bağlama gereği bile duymadı, bir saniyeden uzun süren tuhaf bir sessizliğin ardından Tolga, “Oğlum şu yeni yazılım programı var ya, sizin birimde kullanılıyor. Elemanların performanslarını kendi içlerinde çaprazlama kıyaslama yöntemiyle değerlendiren program hani...” dedi. Ben “Yok ya onun adı başka bir şeydi...” derken lafımı bölerek, “Ne oldu, dünkü toplantıdan ne karar çıktı?” diye sordu. “Bildiğin gibi işte, ne olacak...” diye geçiştirdim.</span></p>
				<p class="METIN"><span class="METIN" style="font-size:1em;" xml:lang="tr-TR">Sonra üçünün arasında magazin dünyası üzerine dedikodu eksenli bir sohbet başladı, ben ise hafızamda “X-Wings” kelimesiyle ilişkimin başladığı günü kovalıyordum. Bir anda anımsadım ve yüksek sesle “Hatırladım” dedim. Sohbetleri bir anda kesildi ve bakışları bana döndü. </span><span class="METIN-ITALIK" style="font-size:1em;" xml:lang="tr-TR">“Star Wars</span><span class="METIN" style="font-size:1em;" xml:lang="tr-TR">’un dördüncü bölümünde, yani eski üçlemenin ilk bölümünde Ölüm Yıldızı’na saldıran uzay gemileri vardı ya, saldırı konumunda kanatları X şeklini alıyordu” dedim. Tolga benim kuşağımdan olsa da </span><span class="METIN-ITALIK" style="font-size:1em;" xml:lang="tr-TR">Star Wars</span><span class="METIN" style="font-size:1em;" xml:lang="tr-TR">’la alakalı değildi, kızlar zaten anlamaz, bir anda bir sessizlik kapladı masayı. Gerçi ben de </span><span class="METIN-ITALIK" style="font-size:1em;" xml:lang="tr-TR">Star Wars</span><span class="METIN" style="font-size:1em;" xml:lang="tr-TR"> hayranı sayılmam, küçükken eski üçlemeyi izlemiştim ve birkaç oyuncağım olmuştu hepsi bu. Babamın yavaş yavaş beni hikâyeler evreninden gerçekler dünyasına çekmeye başladığı, evdeki kitapları ve filmleri sattığı, ne kadar istesem de kesinlikle bana </span><span class="METIN-ITALIK" style="font-size:1em;" xml:lang="tr-TR">Star Wars</span><span class="METIN" style="font-size:1em;" xml:lang="tr-TR"> oyuncakları almadığı dönemlerde, bir </span><span class="METIN-ITALIK" style="font-size:1em;" xml:lang="tr-TR">Star Wars</span><span class="METIN" style="font-size:1em;" xml:lang="tr-TR"> oyuncağını ne kadar çok istediğimi bilen bir arkadaşım bana doğum günümde bir X-Wing hediye etmişti. Sürekli onunla oynardım, düğmesine bastığın zaman üçe ayrılıyordu, bir lazer topuyla patlamış gibi. </span></p>
				<p class="METIN"><span class="METIN" style="font-size:1em;" xml:lang="tr-TR">Bunları düşünürken Aslı masadaki sohbetten uzaklaşarak bana döndü. İyice yaklaşarak kulağıma fısıldadı: “Akşam n’apıyorsun?”. Fısıldarken soluğunun rüzgârı kulak mememi okşadı. Ufak çaplı bir ereksiyona sebep olacak kadar seksi bir tonla, “Buranın yemekleri yağlı olabilir, bir an evvel eritmek istiyorum. Spora gidelim mi?” diye devam etti. Topluluk içindeyken, “spor” bizim seks parolamızdı. Onun gibi güzel bir kızın bu teklifini reddetmek olanaksızdı, “Olur” dedim. Zihnimde uçuşan “X-Wing”ler bir anda imparator güçleri tarafından yok edilmiş, aklımdaki tek düşünce akşamki spor oluvermişti. Tolga kısık sesli sohbetimize kulak misafiri olmuş olmalıydı, “Ne güzel, sık sık spor yapıyorsunuz, endorfin manyağı olmuş olmalısınız” deyip hınzırca gülümsedi. Ben biraz utandım, Aslı oralı olmadı.</span></p>
				<p class="METIN"><span class="METIN" style="font-size:1em;" xml:lang="tr-TR">Yemekler geldi ve eski muhabbetimize döndük. Herkes kendi yemeği hakkında yorum yapmaya başladı. Yine amatör ligdeki çaylak gurmeye dönüşmüştüm. Tabağımdaki karideslerin </span><span class="METIN-ITALIK" style="font-size:1em;" xml:lang="tr-TR">Star Wars</span><span class="METIN" style="font-size:1em;" xml:lang="tr-TR">’taki X-Wing’leri andıracak şekilde tabağıma dizildiklerini bile fark etmemiştim. Tadı, ağzımdaki dağılışı, tazeliği ve yağ oranı gibi konularda fikirler yürütmeye çalışıyordum çaresizce. </span></p>
				<p class="METIN"><span class="METIN" style="font-size:1em;" xml:lang="tr-TR">Öğleden sonra şirket binasındaki toplantıda rakip firmanın yöneticisinin yüksek sesli konuşmasından mıdır nedir, başıma ağrı saplanacak gibi oldu, hemen bir Excedrin attım, kendime geldim. Genelde günde sabah, akşam olmak üzere iki tane içmem gerekiyor ama bazı günler öğlen baş ağrısı “geliyorum” diyor, der demez hapı attım mı hiçbir şeyim kalmıyor. Biraz gecikirsem akşama kadar baş ağrısıyla cebelleşmek zorunda kalıyorum. Bazen ne kadar Excedrin alırsam alayım migrenin tutsağı oluyorum, işte o günlerden nefret ediyorum çünkü kendime özgü taktiklerle kazandığım vakit ve ona endeksli olarak cebe indirdiğim paranın küçük bir bölümünü migren yüzünden kaybediyorum. Neyse ki, uzun zamandır bir nöbetle karşılaşmadım. Bunda psikiyatrımın önerisiyle akşam yemeklerinden sonra aldığım antidepresanın etkisi olmalı. </span></p>
				<p class="METIN"><span class="METIN" style="font-size:1em;" xml:lang="tr-TR">Öğleden sonra şirket binasında gerçekleşen toplantı, canlı olarak çıkmam için aklımı sürekli başka şeylerle meşgul etmemi gerektirecek kadar sıkıcıydı. Aslı’nın spor teklifi zihnimi oyalayan başlıca konu olsa da bir iş toplantısında ıslak rüyalar görmek pek münasip olmazdı. Ben de çaktırmadan önümde duran klasörü ve yanına iliştirilmiş kalemi alıp boş sayfayı karalayıp durdum. Rastgele kelimeler, birtakım uydurma semboller, yamuk oklar, eğri çizgiler, sahte define haritaları, anlamsız sayılar, iç içe geçmiş yamru yumru yuvarlaklar, sözde ölü lisanlara ait antik harfler, var olmayan müzik grubu logoları, acemi karikatürler, biçimsiz geometrik şekiller, tamamlanmamış, hiç tamamlanmayacak gibi duran figürler karalayıp durdum... </span></p>
				<p class="METIN"><span class="METIN" style="font-size:1em;" xml:lang="tr-TR">Toplantı bitince odama döndüm, tablolarımı, programlarımı, borsa göstergelerini açıp yatırımcılarıma para kazandıracak yeni ve zekice hareketlerle uğraştım iki saat boyunca. Saatin altı olduğunu fark edince hemen dosyalarımı toparlamaya başladım. Aslı bekletilmeye gelmezdi. Çantamı toplarken öğleden sonraki toplantıda çizdiğim kâğıt klasörden kendini kurtarıp havada acayip perendeler atarak yere düştü. Kâğıdı aldım ve şöyle bir baktım. Postmodern eserlerim hiç fena görünmüyordu bu defa, çiziktirdiğim şekiller arasında anlamlı şeyler bile görmüştüm; eldivenli ve tek dişi kalmış (Avanak Avni gibi) bir çocuk karikatürü, bir Mouse kablosu ve bir X-Wing! X-Wing’i hiç fena çizmemiştim, o filmi belki 10 yıldır izlemiyordum ama aklımda kalmış demek ki. Bu abudik gubudik çizimlerle saçma bir gurur yaşarken gözlerim iki avuç içiyle kapandı. Avuçların kime ait olduğunu bilmek zor değildi. “Aslı” dedim. “Hadi gidiyoruz” dedi. “Nereye?” dedim. “Spora...” dedi elindeki spor çantasını göstererek.</span></p>
				<p class="METIN"><span class="METIN" style="font-size:1em;" xml:lang="tr-TR">Meğer restorandayken gerçekten de spora gitmeyi kastetmiş. Vaat edilmiş hediyesini alamayan bir çocuk gibi keyfim kaçtı. </span></p>
				<p class="METIN"><span class="METIN" style="font-size:1em;" xml:lang="tr-TR">Çantamı toparlarken Aslı, “Bu odanın hali ne” deyip odamı toplamaya başladı. Çok da dağınık gözükmüyordu ama yine de kız arkadaşımın gelip odamı toplamasından hoşlandım, odamın yanından geçenler Aslı gibi güzel bir kızın odamı topladığını görüyor ve bana kıskançlıkla karışık bir hayranlık duyuyorlardı. Aslı masamın üzerindeki bazı eşyaların birbirleri arasındaki simetri sorunlarını çözdükten sonra, üstüne karalamalar yaptığım kâğıdı buruşturup çöp kutusuna attı. Aslı’nın odamı toplamasından dolayı hissettiğim gurur o kadar baskındı ki, o kâğıdı saklayıp eve götürmeyi planladığımı bile unuttum. Odayı topladıktan sonra beni öptü, birkaç saat sonra daha fazla öpecekti, o an tek umursadığım şey buydu.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Yarım saat sonra eşofmanlarımızı giymiş, Nişantaşı’nın en popüler spor merkezlerinden birinde koşu bandında koşuyorduk. Kendimi çok yormaya niyetim yoktu. On dakika kadar düşük tempoda squatch oynadık Aslı’yla. Terden ıslandığı için göğüslerini iyice belli eden tişörtünden gözlerimi alamıyordum. Bunu çok geçmeden fark etti. Aldığı bir sayıdan sonra durdu ve “Spora gidelim mi?” dedi. İnanılmaz bir refleksle daha soru biter bitmez “Evet!” diye yanıt verdim. Sonra “Bak eğer...” dedim, el kol işaretleriyle “şaka yapıyorsan elimdeki raketi kafana geçiririm” tehdidini savurdum. Gülümsedi ve “Hadi” dedi. </span></p>
				<p class="x1--BASLIK"><span class="x1--BASLIK" xml:lang="tr-TR">Porn Star </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">23 Mart 2009</span></p>
				<p class="METIN"><span class="METIN" style="font-size:1em;" xml:lang="tr-TR">Dün işten geldikten sonra günlüğün kapağını açabilecek kadar bile enerjim yoktu. </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Bir gün önceki spor müsabakaları beni feci yordu. Her sabah olduğu gibi 6.48’de kalkıp 7.05’te kapının dışında olmayı başarsam da, iş yerinde de yapmam gerekenlerin altından kalkmış olsam da, tam bir hayalet gibiydim. Yine de bir erkek olarak kendimle gurur duyuyordum ve kendimi çok iyi, prezervatif reklamındaki süper kahraman gibi hissediyordum. İçten içe dünkü yatak muharebesindeki mücadelemi ve zaferimi mümkünse herkesle paylaşmak istiyordum ama bu yakışıksız kaçardı. Rekor kıran ama bu haberi gazetelerde göremeyen bir atlet gibi eksik hissediyordum kendimi. Bu biz seks rekortmenlerinin kaderiydi. Aslı’yı arayıp ona hava atayım bari dedim. “Dün gece çok iyiydi ha?” dedim. O da beni teyit etti. “Süperdin” diyerek az önceki süper kahraman fantezime onay vermiş oldu, telefonun diğer ucunda dudaklarını ısırdığını görebiliyordum. “Şu an resmen ayakta duramıyorum” dedim, demez olaydım, biraz önce beni süper kahraman belleyen kızdan şöyle küçümseyen bir laf geldi; “Aa, bende yorgunluktan eser yok, şimdi gelsem kaldığımız yerden devam ederim” dedi. Tamam, beni gaza getirme amaçlı klişe şehvetengiz bir laftı ama yine de onda yorgunluktan eser olmamasını, benim ise tüm gün ruh gibi dolaştığım gerçeğini kabullenemedim. Az önceki gururlu süper kahraman pozlarım yerini gazetelerin entelektüel ve endişeli çizgi karakterlerinin mimiklerine bıraktı. Sonra dün geceki performansım film şeridi gibi gözlerimin önünden geçti ve tekrar eski hüviyetime kavuştum. O filmde Rocco, Alex Sanders, Max Hardcore’dan farkım yoktu!</span></p>
				<p class="ikon"><span class="ikon" style="font-size:1em;" xml:lang="tr-TR"><img alt="icon1b.jpg" class="image" src="images/icon1b_fmt.jpeg" width="6%"/></span></p>
				<p class="ALINTI"/>
			</div>
			<div class="story">
				<p class="Basic-Paragraph" xml:lang="en-GB"/>
			</div>
		</div>
	</body>
</html>