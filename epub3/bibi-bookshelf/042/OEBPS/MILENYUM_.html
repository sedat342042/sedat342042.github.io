<html xmlns="http://www.w3.org/1999/xhtml">
	<head>
		<title>MILENYUM_.html</title>
		<link href="template.css" rel="stylesheet" type="text/css"/>
	</head>
	<body>
		<div id="MILENYUM_.html" xml:lang="tr-TR">
			<div class="story">
				<p class="x1--BASLIK"><span class="KISIM-BASLIK-copy-1" xml:lang="tr-TR">Milenyum</span></p>
				<p class="METIN-BOLD-TARIH"><span class="METIN-BOLD-copy-1" style="font-size:1em;" xml:lang="tr-TR">Yeni çağın gazetesi </span></p>
				<p class="METIN-BOLD-TARIH"><span class="METIN-BOLD-copy-1" style="font-size:1em;" xml:lang="tr-TR">30.11.2010 </span></p>
				<p class="x1--BASLIK"><span class="x1--BASLIK-copy-1" xml:lang="tr-TR">Kıyamet günlükleri bulundu</span></p>
				<p class="ALINTI-ILK-SATIR"><span class="ALINTI-copy-1" style="font-size:1em;" xml:lang="tr-TR">Kaos çağının sırrı çözüldü mü? Bir çöp kutusunda ele geçirilen 2009 yılına ait günlükte yazılanların yaşadığımız tuhaf olaylara ve karşılaştığımız tanımlanamaz varlıklara açıklama getirdiği iddia ediliyor. Gazeteniz Milenyum o günlüğü ele geçirdi. </span></p>
				<p class="METIN"><span class="METIN-copy-1" style="font-size:1em;" xml:lang="tr-TR">Hayatın her alanını alt üst eden, eskiden olduğu gibi barış ve huzur içinde yaşamamızı engelleyen gerçekdışı olayların sebebi halen açıklık kazanmadı. Din adamları kıyametin koptuğunu ilan etseler de büyük çoğunluk, olup bitenin mukaddes kitaplardaki kıyamet alametleriyle ve mahşer sahneleriyle örtüşmediği konusunda hemfikir. En koyu dindarlar bile kıyamette dirileceği yazılan peygamberlerini beklemeyi bıraktı.</span></p>
				<p class="METIN"><span class="METIN-copy-1" style="font-size:1em;" xml:lang="tr-TR">Bilim insanları ise yakın geçmişe kadar destekledikleri tüm teorilerin bir bir çökmesiyle fizik kanunlarının ve mantığın tarihe karıştığını, kaosun hâkim olduğu bir dünyada söyleyebilecekleri hiçbir şeyin olmadığını dile getirerek bir anlamda emekliliklerini ilan ettiler. </span></p>
				<p class="METIN"><span class="METIN-copy-1" style="font-size:1em;" xml:lang="tr-TR">Birleşmiş Milletler’in atadığı bir grup uzman, olayların başladığı İstanbul’daki araştırmalarına devam ediyor. İki ay önce çalışmaya başlayan ekip geçen hafta Kartal’da bir çöp kutusunda, bu tuhaf olayları açıklayabilecek bir günlük ve çeşitli belgeler buldu. Yetkililerin söylediğine göre günlükte yazılanlar hayatımızı içinden çıkılmaz devasa bir karmaşaya dönüştüren ve her geçen gün şiddetini artırarak yaşantımızı tepetaklak eden bu açıklanamayan olayların kaynağına ışık tutuyor. </span></p>
				<p class="METIN"><span class="METIN-copy-1" style="font-size:1em;" xml:lang="tr-TR">Halk arasında “Kıyamet Yazıtları” adıyla anılmaya başlanan bu günlüğün henüz kimliği belirlenemeyen genç bir işadamına ait olduğu, gelen bilgiler arasında.</span></p>
				<p class="METIN"><span class="METIN-copy-1" style="font-size:1em;" xml:lang="tr-TR">Günlük üzerinde çeşitli incelemeler yapıldı. Farklı ülkelerden gelen bilim insanları, emniyet görevlileri, astrologlar, komplo teorisyenleri ve paranormal uzmanları günlük üzerinde çalıştılar fakat bir sonuca ulaşamadılar. Bulunan günlüğün hedef şaşırtmak için yaratılan bir düzmecenin parçası olduğu ihtimali üzerinde duranlar da var, yaşananları kusursuz bir şekilde açıkladığını iddia edenler de... </span></p>
				<p class="METIN"><span class="METIN-copy-1" style="font-size:1em;" xml:lang="tr-TR">Herkesin peşinde olduğu günlük, bugüne kadar kamuoyundan sır gibi saklanıyordu.</span></p>
				<p class="METIN"><span class="METIN-copy-1" style="font-size:1em;" xml:lang="tr-TR">Gazeteniz bu duruma bir son vermek için yola çıktı. Dünyayı kaosa sürükleyen açıklanamaz vakalara ışık tutabilecek her şeyin bir an evvel halkla paylaşılması gerektiğini düşünüyorduk. Bu amaçla yoğun güvenlik önlemleriyle saklanan bu günlüğe ve diğer gizli belgelere ulaştık. </span></p>
				<p class="METIN"><span class="METIN-copy-1" style="font-size:1em;" xml:lang="tr-TR">Elimizde cilt cilt ayrılmış, farklı tarihlere ait günlükler, bazı çizimler, resimler, gazete kupürleri, senaryo taslakları, fotoğraflar ve ses kayıt deşifreleri var. </span></p>
				<p class="METIN"><span class="METIN-copy-1" style="font-size:1em;" xml:lang="tr-TR">Bunları dağınık bir şekilde kamuoyuna ulaştırmak yerine düzen ve disipline bağlı kalarak sunmayı uygun gördük. Olayların başlangıcını ve gidişatını en anlaşılabilir şekilde sizlere aktarmak için günlükteki yazılar ile dokümanları kronolojik sıraya dizmek gerekiyordu. Olayları daha iyi kavrayabilmeniz ve belki de medeniyetimizi tehdit eden bu melânetten nasıl kurtulmamız gerektiğini çözebilmeniz umuduyla edindiğimiz belgeleri editör süzgecinden geçirerek daha anlaşılır bir hale getirdik. Başlıklar ve aradaki editör notları, yazılan günlüklerin daha rahat okunması ve içerdiği ipuçlarının daha iyi idrak edilmesi için orijinal metine eklenmiştir. </span></p>
				<p class="METIN"><span class="METIN-copy-1" style="font-size:1em;" xml:lang="tr-TR">Şaşıracaksınız, dehşete kapılacaksınız, günlüğün yazarına lanet edeceksiniz, belki de okuduklarınıza hiçbir anlam veremeyeceksiniz ama günümüzde yaşananların şu ana kadarki en iyi açıklaması, hatta tek açıklaması bu sayfalarda gizli.</span></p>
				<p class="METIN"><span class="METIN-copy-1" style="font-size:1em;" xml:lang="tr-TR">Uyarmak zorundayız; okurken dalıp gitmeyin, kapılarınızı kilitli, pencerelerinizi kapalı tutun. Emniyet görevlileri özellikle zemin katta oturan vatandaşların pencerelerini, panjurlarını ve kepenklerini kapamaları konusunda uyarıda bulunuyor çünkü dev sürüngenlere, korkunç iblislere ve tuhaf yaratıklara dair ihbarlar her geçen gün artıyor. </span></p>
				<p class="METIN"/>
			</div>
		</div>
	</body>
</html>