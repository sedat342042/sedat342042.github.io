<html xmlns="http://www.w3.org/1999/xhtml">
	<head>
		<title>ILK_EYLEM.html</title>
		<link href="template.css" rel="stylesheet" type="text/css"/>
	</head>
	<body>
		<div id="ILK_EYLEM.html" xml:lang="tr-TR">
			<div class="story">
				<p class="KISIM-BASLIK"><span class="KISIM-BASLIK" xml:lang="tr-TR">İlk eylem</span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">1 Mayıs 2009</span></p>
				<p class="METIN"><span class="METIN" style="font-size:1em;" xml:lang="tr-TR">Varolmayanlar, daha rahat çalışabilmem için evimdeki çalışma odamın replikası şeklinde bir oda tasarladılar bana. İlham perisini daha rahat çağırabilmem için tüm ayrıntıları düşünmüşlerdi. Uğur getirecek yepyeni bir hokka vardı masanın üzerinde, ağzı sonuna kadar dolu. Tan kırmızısı eski hokkama benziyor ama bunun rengi altın sarısı. Kapağını açıp kalemimi batırdıktan sonra çektiğim mürekkeple dünyayı değiştirecek hikâyenin tohumunu atmaya hazırım. İrfan Akay da yanımda. Fakat amaç dünyayı değiştirmek olunca, alışveriş listesi yazarkenki rahatlığa sahip olamıyor insan, yazacağınız her kelimenin kâğıttan taşıp gerçekliğin kodlarıyla oynayacağını biliyorsunuz, kalp ameliyatı yapan acemi bir doktorun neşteri tuttuğu gibi tutuyorsunuz kalemi. </span></p>
				<p class="METIN"><span class="METIN" style="font-size:1em;" xml:lang="tr-TR">“Heyecanlanma. İstersen basit bir şeyden başlayalım. Kişisel bir hayalinden başla. Bir gençlik düşünden belki de.”</span></p>
				<p class="METIN"><span class="METIN" style="font-size:1em;" xml:lang="tr-TR">Aklıma ilk gelen şey elbette ki o oldu. Gözlerimin önünde ilk aşkım Ezgi belirdi adeta. Kaybettiğim sevgiliyi geri getirecek hikâye fikirleri uçuştu zihnimde. İrfan Akay sanki aklımdan geçenleri okumuş gibi hemen uyarısını yapıştırdı ve zihnimdeki fikir fırtınasını yok etti. </span></p>
				<p class="METIN"><span class="METIN" style="font-size:1em;" xml:lang="tr-TR">“Kuralları unutma. Kendine doğrudan faydası dokunacak bir hikâye asla yazma. İsteklerinden, hayallerinden yola çık ama onlar sana dokunmasın. Farzı misal bir gömülü hazine hikâyesi yazarak bir servet edinebileceğini sanma, hazine sandığını yaratsan bile tek altın alamazsın. Ya da hayatının aşkını yaratabilirsin ama onunla beraber olamazsın! İlham perisi kötü emelleri hemen fark eder” dedi ihtiyar. </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">“Ne kötü emeli be. Seviyorum ulan” diye geçirdim içimden ama bu düşüncemi yüksek sesle paylaşamadım. </span></p>
				<p class="METIN"/>
				<p class="METIN"><span class="METIN" style="font-size:1em;" xml:lang="tr-TR">Ben boş kâğıtla bakışırken İrfan Akay bir boks antrenörü gibi ring dışından gaz vermeye devam ediyordu: “Düşmanlarımızı zayıflatalım, dünyayı değiştirelim...”</span></p>
				<p class="METIN"><span class="METIN" style="font-size:1em;" xml:lang="tr-TR">“İyi de nasıl?”</span></p>
				<p class="METIN"><span class="METIN" style="font-size:1em;" xml:lang="tr-TR">“Bir hedef seç, o hedefe yönelik bir şey yaz...”</span></p>
				<p class="METIN"><span class="METIN" style="font-size:1em;" xml:lang="tr-TR">“Ama içtenlik kuralını ihlal etmeyecek miyiz böylece, yani planlı bir şekilde yazarsak işin doğasına aykırı düşmez mi bu?”</span></p>
				<p class="METIN"><span class="METIN" style="font-size:1em;" xml:lang="tr-TR">“Evet ama sonuçta bunu gerçekten istemiyor musun, mesela ilaç endüstrisini zayıflatacak bir hikâye yazmayı gönülden arzu etmiyor musun?”</span></p>
				<p class="METIN"><span class="METIN" style="font-size:1em;" xml:lang="tr-TR">“Yani ediyorum da...” </span></p>
				<p class="METIN"><span class="METIN" style="font-size:1em;" xml:lang="tr-TR">Bir süre durdum, sonra bir cesaret, aklımdakini söyledim: “Ne bileyim, mesela ilk aşkımı canlandırmayı daha çok isterim.”</span></p>
				<p class="METIN"><span class="METIN" style="font-size:1em;" xml:lang="tr-TR">İrfan Akay’ın yüzünü bir anda ciddiyet bulutları kapladı. “Kişisel çıkarın için kullanamazsın bu gücünü. Sistemi istediğimiz şekle dönüştürünce zaten hayal ettiğimiz her şey gerçekleşecek. Şahsi oynayamazsın! Devrim her şeyin üzerinde olmalı. Yoksa çek git!” dedi, her kelimeyle birlikte ses ve gerilim hattındaki elektriği artırır bir şekilde. Öğretmeninin azarı karşısında giderek küçülen yaramaz bir çocuk gibi sustum. Akay da demoralize olduğumu fark etti, cebinden bir paket çıkardı:</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">“Çiklet ister misin?”</span></p>
				<p class="METIN"/>
				<p class="x1--BASLIK"><span class="x1--BASLIK" xml:lang="tr-TR">Prospektüs </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Birkaç dakika sonra ağzımda çiklet, elimde kalem, yeni hikâyemi yazmaya başlamıştım. Hedefimi bellemiştim; ilaç endüstrisi. Onları zayıflatacak, biraz absürt, biraz komik bir hikâyenin peşine düşmüştüm hayal evreninde. Fikir basitti; başı ağrıyan bir ana karakterimiz var; öğretmen. Eczaneden bir kutu Aspirin alıyor, içtikten sonra içinden, “Ben hiç bu Aspirin’in prospektüsünü okumadım” diye düşünerek prospektüsü okuyor. Yan etkiler kısmında Aspirin’in mide bulantısı yapabileceği dikkatini çekiyor. Bunu okuduktan bir süre sonra midesi bulanmaya başlıyor, hemen eczaneye gidiyor ve mide bulantısına karşı Emedur alıyor. Emedur aldıktan hemen sonra prospektüse bakıyor ve Emedur’un görme bozukluğuna yol açabileceğini okuyor. O gün okuması ve notlaması gereken yüz tane sınav kâğıdı var, hemen eczaneden görme bozukluğunu kısa süreliğine geçiren Federtang alıyor. Aldıktan sonra prospektüsünde Federtang’ın uykusuzluğa sebep olduğunu okuyor, bütün gece uyuyamıyor. Hemen Nervium isimli bir uyku hapı alıyor, mışıl mışıl uyuyor, fakat ertesi sabah prospektüste ilacın ishale yol açabileceğini okuyor ve okur okumaz da bağırsağından gelen sesleri duyuyor. O akşam yatağa atmak istediği kızla randevusu olduğu için hemen gidip ishali önleyen Loperamit alıyor. Loperamit’in ishal gibi ereksiyonu da engellediğini ise kızı yatağa atınca fark ediyor. Hemen çekmecesinden bir Viagra alıyor. Sonra kadınla seks yapıyor fakat seksin sonlarına doğru vücudu titremeye başlıyor. Neler olduğunu anlayamıyor. Zorlukla, titreyen ellerinde tuttuğu Viagra prospektüsünü okumaya çalışıyor. Tüm vücuduna yayılan bir titreme ve derisinin renk değiştirmesiyle alakalı bir yan etki maddesi bulamıyor. Sonra prospektüsün en altında küçük puntolarla yazılmış bir uyarı olduğunu fark ediyor: “Üç gün içinde Aspirin, Emedur, Nervium, Federtang, Loperamit ve doğum kontrol hapıyla birlikte alındığı takdirde vücutta aşırı uçlarda deformasyona ve mutasyona yol açabilir.” Karakter rahatlıyor. “Oh iyi ki doğum kontrol hapı almadım” diye kendi kendine mırıldanıyor. O sırada kadın adamın yanına gelmiş, “Bana mı diyorsun, evet canım kullanıyorum doğum kontrol hapı” diyor. Adam şokta. Kadın ekliyor: “Canım, şu sırtından çıkan dikenler de ne Allah aşkına?”</span></p>
				<p class="x1--BASLIK"><span class="x1--BASLIK" xml:lang="tr-TR">Bekleme odası </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">2 Mayıs 2009</span></p>
				<p class="Normal-3 para-style-override-2" xml:lang="en-US"><span class="metin char-style-override-1" xml:lang="tr-TR">“Prospektüs” isimli absürt hikâyemi İrfan Akay’a teslim ettim ve gerçekleşip gerçekleşmeyeceğini beklemeye başladım. Varolmayanlar şimdiden tetikte, hikâyenin gerçekleştiğine dair en ufak ipucunda operasyon başlayacak ve üst üste altı ilaç kullanıp sonra da doğum kontrol hapı kullanan kadınla çiftleştiği için mutasyona uğrayan adama ulaşacaklar, medyaya ifşa edecekler ve ilaç endüstrisine unutulmaz bir darbe indirmiş olacaklar. İrfan Akay bu konuda endişeli. “Hikâyeni sevdim ama gerçekleşmeyecek kadar absürt olabilir” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">“Bu konuda bir kural yok ama. Sonuçta beş şarta uygun...” diye savunmamı yaptım.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Sakalını sıvazlayarak, “Evet haklısın, bakalım göreceğiz...” dedi.</span></p>
				<p class="METIN"/>
				<p class="METIN-sonparagraf"><span class="METIN" style="font-size:1em;" xml:lang="tr-TR">Akşam olduğunda her türlü haber organını didik didik eden Varolmayanlar, yazdığım hikâyeyle ilgili en ufak bir ize rastlamadılar. Babamın kalemiyle yazdığımdan beri ilk defa bir hikâyem gerçekleşmedi. Varolmayanlar arasında hâlâ hikâyenin gerçekleşebileceğine dair umutlu olanlar var ama İrfan Akay başta olmak üzere çoğunluk umudunu yitirdi. İnternet, gazete, telefon taramaları hiçbir sonuç vermedi. Ya mutasyona uğrayan öğretmen yatağa attığı kadını yedi ve kayıplara karıştı ya da hiç böyle bir şey yaşanmadı. </span></p>
				<p class="x1--BASLIK"><span class="x1--BASLIK" xml:lang="tr-TR">0 Rh (-) kan aranıyor </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">3 Mayıs 2009</span></p>
				<p class="Normal-3 para-style-override-2" xml:lang="en-US"><span class="metin char-style-override-1" xml:lang="tr-TR">Bir hikâyem gerçekleşmedi ama eski günlerime geri dönebilirim. Buna inanıyorum.</span></p>
				<p class="METIN"><span class="METIN" style="font-size:1em;" xml:lang="tr-TR">Çalışmaya başlamadan önce mutlaka kütüphaneye uğruyorum. Her ne kadar gerçek adıyla seslenmeme kızsa da, Metin Abi’den bir film önerisi alıyorum, o filmi oradaki özel odalardan birinde izleyip ondan sonra yazmaya başlıyorum. Bu film araları zihnimi açıyor. Bugün filmlerin yanında Melville’in </span><span class="METIN-ITALIK" style="font-size:1em;" xml:lang="tr-TR">Katip Bartleby</span><span class="METIN" style="font-size:1em;" xml:lang="tr-TR"> isimli kitabını verdi. Modern zamanların ilk hayalperest müdahalelerinden birisi </span><span class="METIN-ITALIK" style="font-size:1em;" xml:lang="tr-TR">Moby Dick</span><span class="METIN" style="font-size:1em;" xml:lang="tr-TR"> sayesinde gerçekleştiği için Varolmayanlar, Melville’i ruhani liderlerinden biri olarak görüyor. </span><span class="METIN-ITALIK" style="font-size:1em;" xml:lang="tr-TR">Katip Bartleby</span><span class="METIN" style="font-size:1em;" xml:lang="tr-TR"> de onlar için rehber kitaplardanmış. Bir ara okuyacağım.</span></p>
				<p class="METIN"><span class="METIN" style="font-size:1em;" xml:lang="tr-TR">Bugün İrfan Akay’a cep telefonu şirketlerini ciddi zarara uğratacak bir hikâye bulduğumu söyledim. Adı “Radyo-aktif Cep”. Bir çift kendi aralarında o kadar sık cep telefonuyla konuşuyorlar ki aldıkları radyasyonla bir süre sonra canlı cep telefonlarına dönüşüyorlar. Örümcek Adam nasıl radyoaktif örümcek tarafından ısırılınca örümcek güçlerine sahip olduysa, aynı hesap işte. İrfan Akay hikâyemi gülümseyerek karşılasa da hikâye bittikten sonra profesyonel bir ciddiyetle “N’olur, mutasyondan uzak dur” dedi, “Yeni hedefin medya olsa, ne dersin?”..</span></p>
				<p class="METIN"><span class="METIN" style="font-size:1em;" xml:lang="tr-TR">Söylediğine göre gerçekçilerin en büyük propaganda aracı medyaymış. E madem öyle, biraz bu konuyu eşeleyelim... </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Yeni hikâyemin adı “0 Rh (-) Kan Aranıyor”. Bir haber bülteninin sonunda anchorman’in “Melda Öztürk için acil 0 Rh (-) kan aranıyor” anonsuyla başlıyor hikâye. Sonra yavaş yavaş o kanalın çok gizli, hayli sosyetik bir vampir klanı için çalışan bir televizyon kanalı olduğu ortaya çıkıyor. Nadir bulunan kanları bulmak için programlara buna benzer duyurular ekledikleri anlaşılıyor. Her vampirin, insanken sahip olduğu kan grubundan beslenebildiği, uyumsuz bir kandan beslenirse ölümsüzlük yetisini kaybettiği gibi vampir mitolojisinde daha önce yer almamış bir bilgi üzerine kurulan yarı komik, yarı ciddi bir vampir hikâyesi. Biraz aşk, bolca erotizm... Alt metin olarak da medyanın kan emici vampirlerden ibaret olduğu aktarılıyor. Sonunda da ülkenin en büyük medya tekellerinden birinin binası yanıp kül oluyor. Tipik bir vampir hikâyesi.</span></p>
				<p class="x1--BASLIK"><span class="x1--BASLIK" xml:lang="tr-TR">RİT</span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">4 Mayıs 2009</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Riskli bir hikâyeydi, koca bir binanın yanıp kül olma kısmı özellikle. Fakat İrfan Akay mutlu görünüyordu. Daha önce beni başkalarının ölümüne yol açabilecek hikâyeler yazmamam konusunda uyardıysa da bu hikâyenin gerçekleşmesi durumunda kazanacakları zafer onu bu kaygılarından uzaklaştırmıştı. </span></p>
				<p class="METIN-sonparagraf"/>
				<p class="METIN-sonparagraf"><span class="METIN" style="font-size:1em;" xml:lang="tr-TR">Hikâyemi onlara teslim ederken içim rahattı, sabah kalktığımda tüm gazetelerin manşetinde, tüm televizyon kanallarının sabah bültenlerinde yangın görüntülerini göreceğimi sanıyordum. Öyle olmadı. </span></p>
				<p class="METIN-sonparagraf"/>
				<p class="METIN-sonparagraf"><span class="METIN" style="font-size:1em;" xml:lang="tr-TR">Artık araba mezarlığındaki gizli karargâhımıza geldiğimde özel muameleyle karşılanmıyorum. Beni gören herkesin yüzünde bir hayal kırıklığı okuyorum. Bu beni daha da kamçıladı. İşten erken çıkıp İrfan Akay’ın odasına gittim. “Yeni ödevimi ver üstat” dedim. İrfan Akay, gözlüğünün camını sildi ve yavaş hareketlerle gözüne taktı. Bir klasör uzattı, içinde son bir yıldır insanları barbar birer tüketiciye dönüştüren gazete, dergi ve televizyon reklamlarının kapsamlı bir dökümü vardı. İrfan Akay, “Biraz araştırma ilham verir diye düşündüm” dedi. Tam odasından çıkıyordum ki, ekledi: “Mutasyon ve vampirlerden uzak dur lütfen...”</span></p>
				<p class="METIN"/>
				<p class="METIN"><span class="METIN" style="font-size:1em;" xml:lang="tr-TR">Dediği gibi yaptım; uzak durdum. Daha ayakları yere basan, reklam sektörünü hedef alan, anlatım olarak kısa film tekniklerinden yararlanan bir hikâye yazdım. Hikâyenin adı “RİT” idi. O güne kadar yazdığı reklamlarla adından söz ettiren başarılı bir metin yazarı Murat Tekoğlu’nun yeni çıkan otomobil markası Obiz için slogan aramasıyla başlıyor hikâye. Birkaç gece kafayı kırıp sloganı buluyor. Sloganı şu; büyük puntolarla: “Hayalindeki araba vardı ya...” Küçük puntolarla: “Hem sağlam, hem rahat, hem ekonomik, hem hızlı, hem klasik, hem genç...” En büyük puntolarla: “Obiz’de var...” Reklam çok faydalı oluyor, arabanın satışları dörde katlanıyor. Özellikle gençler arabaya rağbet gösteriyor. Fakat bir süre sonra arabanın fren aksamının bir aylık kullanımdan sonra olur olmadık anlarda kilitlendiği fark ediliyor. Bir ay içinde gerçekleşen kazalarda 20’ye yakın insan ölüyor. Ölenlerden biri babasının yazdığı reklamın gazıyla Obiz kullanan Çağ oluyor. </span></p>
				<p class="METIN"><span class="METIN" style="font-size:1em;" xml:lang="tr-TR">Reklam, yazarın hem hayatını hem de kariyerini karartıyor. Murat Tekoğlu istifa eder etmez reklam dünyasına savaş açıyor. Reklamcılığın iç yüzünü ve tekniğini çok iyi bildiği için reklamlarla piyasadaki yerlerini güçlendiren markaların itibarını sarsan eylemlere kalkışıyor. Başlıca hedefi arabalar oluyor tabii, araba reklamlarının güvenilirliğini azaltan yepyeni internet reklamları hazırlatıp sanal dünyadaki video sitelerinden yayınlıyor onları. Savaşı sadece otomobil sektörüyle de kalmıyor. Ekibiyle birlikte erkeksiliği öne çıkaran sigara markalarının billboardlarını bir gecede eşcinsellerin öne çıktığı görsellerle değiştiriyor. Cep telefonunun zararlarını vurgulayan yeni billboard’lar hazırlatıp gece vakti onları seçkin semtlerin en gözde panolarına asıyor. Reklam İmha Timi, yani kısaca RİT her geçen gün büyüyor ve ana karakterimizin kontrolünden çıkıyor olay. Korsan “reklam imha timleri” kuruluyor ülkenin dört bir yanında. RİT’in eylemleri kamuoyunun dikkatini reklam sektörüne ve sektörün sanal hilelerine çekiyor. Dünyadaki reklam bütçelerinin sadece yüzde 10’uyla yeryüzündeki açlığın sona erdirilebileceği gibi istatistiki bilgiler kitleleri reklamlara karşı uyandırıyor. Reklam sektörünün itibarıyla birlikte piyasadaki etkisi de inanılmaz bir ivmeyle düşüyor. Önce televizyon reklam kuşakları kısalıyor, sonra gazete ve dergilerdeki reklam sayfaları azalıyor, kazançlar düşüyor ve sonuç olarak reklamcılık saygı duyulan elit bir iş olmaktan çıkıyor. </span></p>
				<p class="METIN"><span class="METIN" style="font-size:1em;" xml:lang="tr-TR">Bir süre sonra reklamcılar, reklamverenler, firmalar bu gidişata dur demenin vaktinin geldiğini düşünüyorlar. İstanbul’da uluslararası bir toplantı düzenliyorlar. Patronların bir kısmı ana karakterimiz Murat Tekoğlu’nu temizlemekten yana. Kaza süsü vererek onu öldürürlerse ve örgütün belli başlı öncülerini de rüşvetle kendi saflarına çekerlerse bu toplu eylemi sona erdireceklerine inanıyorlar. Patronlar tam buna karar verirken aralarından bir tanesi söz hakkı istiyor. “Beyler böyle olmamalı, bu bize yakışmaz. Mafya mıyız biz?” diyor. Bir anda tüm patronlar vicdan muhasebesi yapıyorlar ya da yapmış gibi davranıyorlar. Oysa bu sürpriz çıkışın vicdanla, insafla, adaletle, insaniyetle alakası yok. Ahlak mesajı vermesi beklenen patron devam ediyor: “Bugüne kadar firmalarımızı reklamla ve pazarlamayla büyütmedik mi? Ürünlerimizi özellikle kısa zamanda eskiyebilen, bozulabilen, modası geçen bir şekilde üretmedik mi? Güneş enerjisinin kullanımını yıllarca engellemedik mi? Dünyanın ömrünü kısaltma riskine karşın enerji tasarrufu için çalışan bilimadamlarını sindirmedik mi? Bunları yaparken en büyük silahımız reklam olmadı mı bizim?”. Diğer patronlar ona katılıyor ama bu konuşmanın bir yere varmayacağını düşünenler de yok değil. Bir tanesi “Ne demek istiyorsun?” diyor.</span></p>
				<p class="METIN"><span class="METIN" style="font-size:1em;" xml:lang="tr-TR">Sonraki sahneye geçiyoruz. Patronların RİT’i imha planı uygulamaya geçiyor ve yaşayan en kurnaz reklam yazarlarına sipariş edilen RİT reklamları insanların gözlerine sokuluyor. Televizyonlarda, billboard’larda, duraklarda, dergilerde, gazetelerde RİT’in reklamları dönüp duruyor. “Biz ne dersek odur! RİT”, “Katıl bize, dur de! RİT”, “Saksıyı çalıştır, RİT onaylı ürünleri kullan”, “RİT: Kötü reklama hayır, iyi reklama evet” gibi sloganlarla RİT’in kendi doğasına zıt şekilde reklam bombardımanı yaptığı sanılıyor. Murat Tekoğlu ve kurmayları, yasadışı bir kuruluş oldukları için isimlerinin bu korsan reklamlarda kullanılmasını engelleyemiyorlar. Zamanla RİT’e karşı şüpheler artıyor. Patronların kiraladığı gazeteciler “RİT meğer bir reklam kampanyasıymış” gibi köşe yazıları yazıyor. RİT’in agresif reklamları ve dominant tavrı RİT’e sempati duyan halkı kısa zamanda karşı cepheye geçiriyor. Reklam şirketlerinin patronları gazetelerde “Bir zamanların anarşist eyleminin maskesi düştü” diye haberler çıkarıyor. Magazin sayfalarının out listelerinin zirvesine çıkıyor RİT. Zamanla gazetelere boy boy, televizyonlara dakika başı, billboard’lara sokak başı reklamların yeniden girdiğini görüyoruz. Önce televizyonların reklam kuşakları uzuyor, sonra gazete-dergilerin reklam sayfaları çoğalıyor, bütün panolar, hatta grafitti yapılan duvarlar, tarihi binaların duvarları bile teker teker reklamlarla donatılmaya başlanıyor. Gazetede bir haber: “Reklamsız hayat sınıfı geçemedi. Reklamlar artık her yerde...”</span></p>
				<p class="METIN"><span class="METIN" style="font-size:1em;" xml:lang="tr-TR">Yıllar geçiyor... Oğlundan sonra hayattaki tek savaşını kaybedince Murat Tekoğlu intihar ediyor. Hakkında çıkan gazete haberlerini görüyoruz. Tam sayfa ilanın köşesinde kalmış ufacık bir haber: “Reklama meydan okuyan adamın son vedası...”. Bir diğer gazetede kocaman araba reklamının kıyısında köşesinde kalmış minnacık bir haber: “Bay anti-reklamın erken ölümü”. Televizyon ana haber bülteninde son haber oluyor, spiker “Reklam dünyasına kafa tutmasıyla tanınan eski reklamcı, aktivist, eylemci, anarşist sanatçı Murat Tekoğlu vefat etti. Şimdi reklamlar...”</span></p>
				<p class="METIN"><span class="METIN" style="font-size:1em;" xml:lang="tr-TR">Son sahnedeyiz. Cenazesi kaldırılıyor. Mezar taşını görüyoruz. Üzerinde 1970-2013 yazıyor. Tepede kocaman bir levha: “Hayalindeki mezar taşı vardı ya... Ondan bizde var” yazıyor. Mezarlığın dışında her yerde reklamların döndüğünü görüyoruz ama sonra reklamların hiç beklemediğimiz bir yerde daha döndüğünü fark ediyoruz; Murat Tekoğlu’nun mezar taşından uzaklaştıkça, diğer mezar taşlarının üzerindeki ufak dijital monitörlerde çeşitli reklam filmlerinin gösterildiğini görüyoruz. Bazı mezar taşları üç boyutlu hologramlar yansıtıyorlar. Hatta bazıları müzikli! Araba reklamları, cep telefonu, şebeke ağı, kıyafet, mayo, yiyecek, konut sitesi, dondurma, krem, şampuan, tuvalet kâğıdı reklamları... Arada da o mezar taşında ismi olan kişinin hayatından kareler gösteriliyor.</span></p>
				<p class="METIN"><span class="METIN" style="font-size:1em;" xml:lang="tr-TR">Cenazeye gelen RİT üyeleri Murat Tekoğlu’nun cesedi gömüldükten ve son dualar edildikten sonra birbirlerine bakıyorlar. Senkronize bir hareketle pantolonlarının sol tarafını yırtıyorlar. İşte o zaman, bacaklarına bağladıkları beyzbol sopaları görünüyor. Sopaları ellerini alıyorlar ve mezar taşlarındaki reklamlara girişiyorlar. Reklam tabelaları, hologram aletleri, hepsi paramparça oluyor. Reklam filmlerinin hipnotize edici cıngılları bozularak kesiliyor, yerini kırılma seslerine, parçalama gürültüsüne, cam şıngırtılarına bırakıyor. </span></p>
				<p class="METIN"><span class="METIN" style="font-size:1em;" xml:lang="tr-TR">Küllerinden doğan RİT üyeleri mezarlığın çıkışına doğru ellerinde beyzbol sopalarıyla, dünyayı değiştirmek üzere olan süper kahramanlar ordusu nizamında yürüyorlar.</span></p>
				<p class="METIN"><span class="METIN" style="font-size:1em;" xml:lang="tr-TR">Ekranda “Son” yazıyor. Oyuncu isimleri ve filmde çalışanların isimleri geçiyor. Son karede ise: “Sponsored by Wiltongate Baseball Bats” yazıyor.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Sinematografik bir “reklamdan kaçış yok” hikâyesiydi, bitirdiğimde şahsen memnun kalmıştım. İrfan Kudret Akay da beğendi, “Sonunda onların galip gelmesi hikâye adına iyi, bizim adımıza kötü olmuş, ama acelemiz yok, hemen anında bu sistemi çökertecek halimiz yok. Alıştıra alıştıra olmalı... Tarihleri iyi koymuşsun, en azından bir süre reklam dünyası kan ağlayacak” dedi. Yüzünde tehditkâr bir ifade asılı kaldı.</span></p>
				<p class="x1--BASLIK"><span class="x1--BASLIK" xml:lang="tr-TR">Tatil</span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">5 Mayıs 2009</span></p>
				<p class="METIN"><span class="METIN" style="font-size:1em;" xml:lang="tr-TR">Uyanır uyanmaz bir koşu bakkala gidip kaç tane gazete varsa birer nüsha alıp eve döndüm, hepsini masanın üzerine fırlatıp sayfalarını çevirmeye başladım. “Reklam Çağı Sona Mı Eriyor?”, “Reklam Panolarındaki Değişiklikler Markaları Zora Sokuyor”, “RİT İsimli Örgüt Dün Geceki Reklam Panosu Eylemlerinden Sorumlu Olduğunu Açıkladı”, “Bu RİT Nedir, Reklamlar Gerçekten Yalan Mı Söylüyor?”, “Reklam Krizi Çığ Gibi Büyüyor” gibi başlıklar, haberler, cümleler aradım durdum, gazetelerden sonra internete ve televizyona da baktım... Nafile, dün yazdığım hikâyeden eser yoktu dışarıda. </span></p>
				<p class="METIN"><span class="METIN" style="font-size:1em;" xml:lang="tr-TR">Canım sıkıldı. Araba mezarlığına gitmedim, gidemedim. Evde oturup Metin Abi’nin verdiği </span><span class="METIN-ITALIK" style="font-size:1em;" xml:lang="tr-TR">Katip Bartleby</span><span class="METIN" style="font-size:1em;" xml:lang="tr-TR">’i okudum. Kitapta patronun her istediğini “Yapmamayı tercih ederim” diyerek yanıtlayan bir katip anlatılıyor. Hayalcilerin tembellik manifestosu gibi bir şey... Ama bence bu hikâyedeki patron da en az Bartleby kadar büyük bir hayalci çünkü en sonuna kadar çalışanına karşı en ufak bir yaptırımda bulunamıyor. O kadar komik ki hali... </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Bugün ben de “yapmamayı tercih ediyorum” ve hiçbir şey yazmıyorum. Hayalgücüm biraz şarj olsun.</span></p>
				<p class="x1--BASLIK"><span class="x1--BASLIK" xml:lang="tr-TR">Yaratıcı ve mucit </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">6 Mayıs 2009</span></p>
				<p class="METIN"><span class="METIN" style="font-size:1em;" xml:lang="tr-TR">Hayalcilerin kalesine gittiğimde İrfan Kudret Akay’ın yüzünden düşen bin parçaydı. Düşünceli düşünceli sakalını sıvazlıyordu. Sağ kolu Balıkçı kafasını eğmiş yanında duruyordu. Can sıkıcı sessizliği bozmam gerekiyordu, “Hocam, keramet gerçekten kalemde miydi?” diye sordum. Beni bir anlamda aklayan bir teoriydi bu. Fakat Akay’ın bu teoriye pabuç bırakmayacağını baştan biliyordum. </span></p>
				<p class="METIN"><span class="METIN" style="font-size:1em;" xml:lang="tr-TR">Sesini bir tık yükselterek “Kalemle alakası yok” dedi. Sonundaki noktanın duyulur olduğu bir cümleydi. Yine de tıpkı işyerimdeki müdürüm gibi beni susturmasına, teorimi kestirip atmasına, sessizliği ve bakışlarıyla tüm suçu bana atmasına tahammül edemiyordum.</span></p>
				<p class="METIN"><span class="METIN" style="font-size:1em;" xml:lang="tr-TR">“Nasıl bu kadar emin olabiliyorsun?” dedim ve cebimden kalemimi çıkardım. Sesimi bir gıdım daha yükselttim ve kalemi avuçlarımın içinde sıkıca tutarak “Bu sonuçta o kalem değil. Kırmasaydın her şey çok daha net olurdu” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">Bir süre bana baktı, sonra sağa doğru eğilerek çekmecesini açtı. Yine çekiç mi çıkaracak diye düşünürken bir avuç dolusu kalemi masaya boca etti. Hepsi de babamın kaleminin aynısıydı. Aralarından bir tanesi seloteyplerle yapıştırılmış bir kalemdi.</span></p>
				<p class="METIN"><span class="METIN" style="font-size:1em;" xml:lang="tr-TR">“O gün kırdığım kalem buydu. Babanın kullandığı kalem ise şu anda kullandığın kalem zaten. Ona bir şey yapmamıştım” dedi ve masanın üzerindeki kalemlerden birini aldı, masasının yanındaki kuaförlerin sterilizasyon makinelerine benzeyen cihaza yaklaştı, cihazın kapağını açtı, kalemi onun içine koyarmış gibi yapıp gömleğinden içeri soktu, bu hareketini yavaş çekimde gösterdi, kutunun açısını değiştirip içinde kalemin bir benzerinin olduğunu da görmemizi sağladı. İyi de neden durup dururken böyle bir el çabukluğu şovu yapmaya gerek duymuştu ki? </span></p>
				<p class="METIN"><span class="METIN" style="font-size:1em;" xml:lang="tr-TR">“O kaleme bağlı kalmaman için bunu yapmalıydım. Hayalgücünü tek bir objeye hapsetmemeliydin. Ama bunu başaramadın” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">Peki, babamın kalemini görmeden önce onun aynısının tıpkısını nasıl imal etmişti?</span></p>
				<p class="METIN"><span class="METIN" style="font-size:1em;" xml:lang="tr-TR">İrfan Akay bir süre durdu, anlatacağı hikâyeyi kafasında kurguladı, kullanacağı kelimeleri tarttı ve açtı ağzını, yumdu gözünü: “Bu kalemleri de, babanın kalemini de ben yaptım. Hiçbirinin bir diğerinden farkı yok.”</span></p>
				<p class="METIN"><span class="METIN" style="font-size:1em;" xml:lang="tr-TR">“Anlayamıyorum.”</span></p>
				<p class="METIN"><span class="METIN" style="font-size:1em;" xml:lang="tr-TR">“Ben babanın en yakın dostundan öteydim, onun yardımcısıydım aynı zamanda. O hayaller kurardı, ben ise onları nasıl gerçekleştirebileceğimiz üzerine hesaplar, planlar yapardım. Kafam işin tekniğine, mekâniğine daha çok çalışırdı. Önce babanın yazdığı bazı hikâyelerdeki karakterleri daha iyi canlandırması için çizdim. Baban çizimlerimi çok sevdi. Sonra onlara üç boyut kazandırmaya başladım. Önce kartondan adamlara, sonra bez oyuncaklara dönüştü bu çalışma. Metin’in hayal dünyasındaki karakterlerini voodoo bebekleri gibi yaratıyor, babanın zihnini açıyordum.</span></p>
				<p class="METIN"><span class="METIN" style="font-size:1em;" xml:lang="tr-TR">Üniversitede endüstriyel tasarımda okudum, bir arkadaşımın atölyesi vardı, orada babanın hikâyelerinde konu ettiği evleri, arabaları, objeleri yaratabiliyordum. Kimsenin bilmediği, okumadığı hikâyelerin maketlerini yapıyordum. Bu benim için hem bir hobiydi hem de bir antrenmandı. Hiçbir zaman karşılık beklemedim. Sonuçta sıfırdan hayaller kurabilen bir adam değildim ve bu işbirliği sayesinde en azından hayranlık duyduğum bir adamın hayalgücünü tetikleyen, hayal ettiklerini cisimleştiren şeyler yaratıyordum. Bu benim için paha biçilmez bir deneyimdi.</span></p>
				<p class="METIN"><span class="METIN" style="font-size:1em;" xml:lang="tr-TR">Baban bir süre sonra yazdıklarını benimle paylaşmamaya başladı. Önce sebebini söylemedi. Bir gece benim çok üzgün olduğumu görünce açıldı: “Yazma eylemini her zaman büyüleyici bir serüven gibi görmüşümdür. Fakat birkaç ay önce yazarken gerçekten de bir büyünün, bir gücün etkisi altında olduğumu fark ettim. Hani bir şey yazarsın ve yazdıktan sonra baktığında ‘Bunu ben mi yazmıştım’ dersin ya, işte bu anı her geçen gün daha fazla yaşamaya başladım. Daha da tuhafı; yazdıklarımın kâğıt üzerinde kalmadığını fark etmeye başladım. Mars’ta geçen bir hikâye yazdım, bir ovanın adını Sagan ovası koymuştum, bir gün sonra Mars’taki bir ovaya Sagan adı verildiğini okudum. Bunun gibi ufak ufak, tesadüf de olabilecek birçok şeyle karşılaşmaya başladım. Bunun üzerine düşünürken sahaflarda buna benzer olayları ele alan kitaplarla karşılaştım. Hepsi de baskısı tükenmiş, kıytırık yayınevleri tarafından basılan kitaplardı. Ucuz new age kitapları, bilim dünyasının kabul etmediği bilim kitapları, kuantum fiziği teorileri, tuhaf tuhaf kuramlar... Bu kitaplardaki parçaları birleştirdim ve karşıma inanılmaz bir yapboz çıktı” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">Sana sinema salonunda anlattığımız Hayalgücü Kuramı’nı benimle paylaştı. Önce inanmadım ona, tıpkı senin başta bana inanmadığın gibi, fakat sonra bir bir kanıtlar sunmaya başladı. Dünyanın dört yanından tuhaf olaylar ve o olayların aslında bir yerlerde yazılmış bir hikâyenin etkisiyle oluştuğu üzerine... Kendi de bu yönde çalışmalar yapıyordu ama bunun için çok yoğun bir konsantrasyon ve sana daha önce bahsettiğim kurallara uyulması gerektiğini içten içe biliyordu. En çok önemsediği ise bir düşün hep beraber kurulması gerektiği üzerineydi. O yüzden buranın hayalini kurdu: Bir Varolmayanlar üssü. “Bir otomobil mezarlığının ortasında olmalı” demişti. Planlar çizdim, ona gösterdim, beğendi. Fakat elinde bu üssü dolduracak sayıda Varolmayan’ı uyandıracak, onları ikna edecek ve buraya bağlayacak bir kanıtı yoktu. </span></p>
				<p class="METIN"><span class="METIN" style="font-size:1em;" xml:lang="tr-TR">Bir gün bir hikâyesinde kelebeklerin istilasını yazdı, o yaz daha önce görülmemiş çoklukta bir kelebek ordusu tam da babanın dediği yere uçtu. Bu soluk “gerçekleşme” vakası onu kamçılaması gerekirken o tam tersine bu gücü zorlamaktan vazgeçti. “Kelebek Etkisi” isimli bu hikâyesinde kelebekler bir köprüye dadanıyorlar, kelebeklerin uçuşmasından dolayı önünü göremeyen bir şoför aracıyla birlikte köprüden uçarak nehre düşüyordu. Ertesi günkü gazetelerde şoförün kurtulduğu yazsa da baban bu olaydan sonra hayalgücünü gerçekliği değiştirmek için bir daha kullanmamaya yemin etti. “Bu çok tehlikeli. En masum hikâye, birilerinin ölümüne yol açabilir” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">Bu güçten korktuğu için masalcı oldu. Masallar şimdiki zamanda değil, masal evreninde ve masalsı bir zamanda geçtiği için gerçeklikte bir değişikliğe sebep olmaz. Hayalcilerin öte dünyasıdır, cennetidir masal evreni. Metin, çok da iyi bir masalcıydı. Fakat bir noktadan sonra başkalarının çocuklarına masal yazmak onun gücüne gitmeye başladı. Çocuk sahibi olamıyorlardı. Bu ikisinin arasını açan bir konuydu. </span></p>
				<p class="METIN"><span class="METIN" style="font-size:1em;" xml:lang="tr-TR">Sonra babanın aklına bir hikâye geldi. O hikâye için çok uğraştı. Onun için o kadar hayati bir öneme sahipti ki, hikâyede bahsi geçen kalemi imal etmemi istedi. Hikâyenin ilk bölümlerini ve kalemle ilgili düşündüğü detayları benimle paylaştı. Çalıştığım fabrikada fazla mesaiye kalarak bu kalemden bir düzine ürettim. O esnada babanın üzerinde çalıştığı hikâyenin devamını bilmiyordum. Bana anlattığından çok daha önemli bir şeylerin döndüğünü biliyordum çünkü baban her şeyi inanılmaz bir gizlilikle yürütüyordu. Bu kalemi ona verdikten sonra benzerlerini kendime sakladım. Baban sonra annenle güneyde bir kasabada inzivaya çekildi. Nereye gittiklerini bile söylemediler. Bir yıla yakın bir süre ondan haber alamadım. Sonra bu süre zarfında nihayet annenin hamile kaldığını, bir oğlunun olduğunu ama doğum sırasında annenin...” dedi ve durdu.</span></p>
				<p class="METIN"><span class="METIN" style="font-size:1em;" xml:lang="tr-TR">Yutkunduktan ve bana duyduğum şeyi tüm yönleriyle algılamam için vakit tanıdıktan sonra devam etti. </span></p>
				<p class="METIN"><span class="METIN" style="font-size:1em;" xml:lang="tr-TR">“Annenin öldüğünü öğrendik. Baban yıkıldı. Kendine gelemedi. Ondan sonra yazdıkları asla daha önce yazdıklarıyla yarışamadı. Varolmayan üssünden ve kurduğu hayalden tamamen vazgeçti.”</span></p>
				<p class="METIN"><span class="METIN" style="font-size:1em;" xml:lang="tr-TR">Bu son iki cümleyi çok net duymamıştım çünkü her ne kadar anlattığı hikâyede babamla ve annemle ilgili hayati bilgiler edinmiş olsam da, tüm merakım sadece bir bilgiye odaklanmıştı. Evet, babam içinde bulunduğum organizasyonun fikir babası ve kurucusuydu. Buranın şu anki lideri İrfan Akay ise babamın hayallerinin mucidiydi. Fakat ben bu bilgilerden daha çok babamın Akay’a sipariş ettiği kalemle ne yazdığını merak ediyordum. Hemen sordum:</span></p>
				<p class="METIN"><span class="METIN" style="font-size:1em;" xml:lang="tr-TR">“Peki sizin imal ettiğiniz kalemle, inzivaya çekildiği dönemde babam ne yazdı?”</span></p>
				<p class="METIN"><span class="METIN" style="font-size:1em;" xml:lang="tr-TR">İrfan Kudret Akay dimdik gözlerimin içine baktı. Yanıtı biliyor gibiydi ama tam tersini söyledi: </span></p>
				<p class="METIN"><span class="METIN" style="font-size:1em;" xml:lang="tr-TR">“Baban o kalemle ne yazdı, hiçbir zaman ortaya çıkmadı.”</span></p>
				<p class="METIN"><span class="METIN" style="font-size:1em;" xml:lang="tr-TR">Şüpheye mahal veren bir ifade kullanmıştı. O yüzden vurgulayarak tekrar sordum:</span></p>
				<p class="METIN"><span class="METIN" style="font-size:1em;" xml:lang="tr-TR">“Size bile göstermedi mi?”</span></p>
				<p class="METIN"><span class="METIN" style="font-size:1em;" xml:lang="tr-TR">Akay kafasını aşağıya indirdi, gözlerini benden kaçırarak “Hayır,” dedi. İkna olmadığımı fark edince, “O hikâyeyi herkesten sakladı” diye ekledi.</span></p>
				<p class="METIN"><span class="METIN" style="font-size:1em;" xml:lang="tr-TR">“Nerede sakladı?”</span></p>
				<p class="METIN"><span class="METIN" style="font-size:1em;" xml:lang="tr-TR">“Bilmiyorum oğlum. Hikâyelerini günlüklerine yazıyordu o dönem.”</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Net bir yanıt vermese de dile gelen bir hazine haritası gibi ipuçları vermişti. Babamın bütün günlükleri, yani tüm o eski Ece ajandaları evdeki sandığın alt bölümüne yerleştirilmişti.</span></p>
				<p class="METIN"/>
				<p class="METIN"><span class="METIN" style="font-size:1em;" xml:lang="tr-TR">Onlara tüm hayatım boyunca hiç bakmamıştım. Babamın özel hayatına girmek istemiyordum, oysa şimdi o günlüklerde hikâyelerinin yattığını öğreniyordum. Bunu bilsem de, bakar mıydım, hiç sanmıyorum. El yazısıyla yazılmış hikâye taslaklarını okumak bana göre değildi. Bitmemiş, tamamlanmamış, son cilası çekilmemiş, temize çekilmemiş hikâyeleri okumak yazarı babam olsa bile o hikâyenin yazarına haksızlık olurdu. Fakat şimdi işler değişmişti, o günlüklerde sadece babamın hikâyeleri değil, kendi hayat hikâyemdeki bazı boşlukları dolduracak önemli bir bilgi yatıyordu. Bunu öylesine yoğun bir duyguyla seziyordum ve merakıma o kadar ket vuramıyordum ki, bu bilgiye ulaşmak için hayalcilerin üssünden rekor hızla çıktım. Mezarlığın kapısına doğru delicesine koştum. Sonra taksi bulabilmek için ana yola kadar koştum, koştum... Yorgunluğumu hissetmeden, ıssız yolda en ufak korku duymadan, nefes almadan... Koşarken geçmişimi tarıyordum...</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Taksinin arka koltuğuna yayılır yayılmaz yasladım kafamı cama. Arabalar, otobüsler, kamyonlar, onların içindeki insan siluetleri vızır vızır geçiyorlardı, oysa benim gözümün önünden geçen tek şey çocukluğumdu... Babam sürekli yazı yazdığı için kâğıt ve kalemin birlikteliğinden doğan hışırtı fonunda yaşadığım o tuhaf yıllar... Halının üzerinde oyun oynayan bir çocuk, masada yazan bir adam. Televizyon izleyen bir çocuk, koltukta yazan bir adam. Salıncakta sallanan bir çocuk, bankta yazan bir adam. Yazan bir adam, hep yazan bir adam... </span></p>
				<p class="METIN"/>
				<p class="METIN"><span class="METIN" style="font-size:1em;" xml:lang="tr-TR">Bir anda üzerime binen yorgunluğa rağmen apartmana girer girmez merdivenden koşar adımlarla çıktım. Kapımın anahtar deliğine anahtarı titreyen ellerle sokmaya çalışırken o kalemi düşündüm. Babamın, İrfan Kudret Akay’a sipariş ettiği o kalemi... Ne özelliği vardı ve babam onu ne yazmak üzere sipariş etmişti?</span></p>
				<p class="METIN"><span class="METIN" style="font-size:1em;" xml:lang="tr-TR">Küçük odaya yürürken artık aklımda hiçbir şey yoktu. Sandığı açtım, günlüklerin üstünde duran öteberiyi biraz hoyratça çıkarıp yere fırlattım. Sonra günlüklerin üzerindeki tarihlere bakarak benim doğumumdan bir sene önceki günlüğü bulmaya çalıştım. Düzensiz bir adamdı babam, o yüzden arayışım bir süre devam etti. Sonra o döneme ait yirmiye yakın günlüğü ayırdım, yanıma alıp çalışma odama geçtim.</span></p>
				<p class="METIN"><span class="METIN" style="font-size:1em;" xml:lang="tr-TR">Pekala... Buraya kadar geldim, ya bundan sonrası? Nasıl anlatabilirim, nasıl?</span></p>
				<p class="ALINTI"/>
			</div>
			<div class="story">
				<p class="Basic-Paragraph" xml:lang="en-GB"/>
			</div>
		</div>
	</body>
</html>