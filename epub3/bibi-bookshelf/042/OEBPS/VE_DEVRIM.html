<html xmlns="http://www.w3.org/1999/xhtml">
	<head>
		<title>VE_DEVRIM.html</title>
		<link href="template.css" rel="stylesheet" type="text/css"/>
	</head>
	<body>
		<div id="VE_DEVRIM.html" xml:lang="tr-TR">
			<div class="story">
				<p class="KISIM-BASLIK"><span class="KISIM-BASLIK" xml:lang="tr-TR">Ve devrim...</span></p>
				<p class="x1--BASLIK"><span class="x1--BASLIK" xml:lang="tr-TR">Bitmeyecek mürekkep </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">27 Temmuz 2009</span></p>
				<p class="ALINTI-ILK-SATIR"><span class="ALINTI" style="font-size:1em;" xml:lang="tr-TR">Sandalyesinde oturmuş, pencereden lunaparkına, hiç çalıştırmadığı, üstündeki muşambaları bile indirmediği oyuncaklarına bakıyordu Gezgin. Kulağındaki kulaklıklardan kulak zarına akan notalar eşliğinde hız trenini, dönme dolabı, çarpışan otoları, korku tünelini, elma kurdunu, kamikazeyi, atlıkarıncayı izliyordu... En son Balerin’e baktı. Eteği ve eteğinin ucundaki koltuk bölmeleri örtünün altında kalmıştı ama kafası nasıl olduysa muşambayı delmiş, gökyüzüne uzanmıştı. Balerin’in yüzünün ne kadar güzel olduğunu o anda fark etti. Oysa ilk geldiğinde “Burada ilk değiştirmem gereken şey bu Balerin’in yüzü, sanki Korku Tüneli’nden çıkmış gibi, kimse buna binmez” demişti o günlerde sağ kolu olan, sonra kayıplara karışan sevgilisi Ezgi’ye. Sadece Balerin değil, her şey ve herkes gözüne çok güzel görünüyordu şimdi. Kulaklığında dinlediği şarkının bunda payı büyüktü ama asıl pay az sonra başlatacağı eylemin ona verdiği heyecandaydı. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">O sırada Gezgin yeni sağ kolu Eser’in odaya girdiğini pencerenin yansımasında gördü. Onu biraz bekletmek için elini kaldırdı, dinlediği şarkıyı kesmek istemiyordu, keserse uğursuzluk getirebilirdi. Hem bu, şu anki varoluşa ait, kütüphanesinde duran sözlükteki karşılığıyla dinlediği son şarkı olabilirdi. Bundan sonra belki de hayatın kendisi sonsuz bir şarkı olacaktı... Ne düşündüğünün net bir tarifini veremiyor, kelimelerle açıklayamıyordu, gereği de yoktu zaten. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Şarkı devam ederken Gezgin’in aklı bundan 42 gün önce yeni takımını kurmak için çıktığı yolculuğa gitti. Odada sabırla onu bekleyen Eser onun takımına katılan ilk kişiydi. Onu yolun ortasında bulmuştu. Gerçekten de yolun ortasındaydı, her iki yanından arabalar vızır vızır geçerken o, birbirine dolanan kulaklık kablosunu çözmeyi bir süreliğine hayatının anlamı bellemişçesine kabloları birbirinden ayırmaya çalışıyordu. Aklındaki şarkıyı dinlemek için misina gibi birbirine dolanan kabloları bir an evvel çözüp kulaklıkları kulağına takmalıydı. Bu işe öylesine odaklanmıştı ki az önce arkasından geçen belediye otobüsünün sağ pencere aynasının kafasını sıyırdığını bile fark etmemişti. Sanki dünya infilak edecekti de, Eser o bombanın başında doğru kabloyu kesmeye uğraşan bomba imhacısıydı. Alt tarafı bir şarkı için değer miydi?</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Gezgin bu dalgın genci görür görmez onun ekibin bir numarası için doğru adam olduğunu anladı. Hisleri, Gezgin’i sonraki seçimlerinde de yanıltmadı. Gezgin, yeni ekibini oluştururken içindeki sesi dinledi hep, ne belirteçler ne kılık kıyafet ne tıbbi semptomlar, o eski kuralların hiçbirine kulak asmadı. Sanal âlemi de kullanmadı, hep gerçeğin ortasında yakaladı yoldaşlarını. Uzun bir yolculuğa çıktı, otuz gününü yollarda geçirdi. Uyku molaları dışında hiç durmadan gezdi, gözlemledi, gördü... İzledi, ipuçlarını takip etti ama en çok da içgüdülerine kulak verdi. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Hayalcilerden kurulu birtakım kurdu. Otuz günde otuz yol arkadaşı seçti kendine. Sinema salonunda tek başına film izleyen bir genç, herkes grup grup yürürken okulundan eve tek başına yürüyen bir öğrenci, kırık elini saran alçıya grafiti yapan bir obez, bir çocuk parkında tahterevalliye binen altmış yaşındaki ikizler, otomatik kapıları Jedi hareketiyle açarmış gibi yapan bir kız, yolda yürürken dinlediği şarkıya kaptırıp hava gitarı çalan bir uzun saçlı, elli yaşında ağaç oymacısı olup ahşaptan masal karakterleri oyan tonton bir amca, dijital saatleri tamir etmeyi reddeden saatçi, protez ellere alışamadığından eski usul kancalarıyla yaşayan öğrencilerinin ona taktığı adla “Örtmen Kanca”, alkol kullanmayan barmen, koruyucu meleğiymiş gibi Oğuz Aral’ın heykelinden hiç uzaklaşmayan Cihangir parkındaki evsiz, emekli olmayı reddeden telsiz federasyonu genel kâtibi Göktay, karasevdalı uçurtmacı Ali, piknikte uzun eşek oynanırken “yastık” olan bir tıfıl, markette poşetleri açamadığından alışveriş yapmaya korkan ihtiyar, sıfır beden modasına savaş açan dürümcü, havadayken vazgeçerse diye şemsiyesiyle köprüden atlamaya kalkışan intihar girişimcisi, sağır dilsiz tiyatrocu, kör uyurgezer, trafik durduğunda yolun ortasında cam silen ama sildiği her camın bir yerine adının baş harfini tozdan bir imza şeklinde bırakan çocuk, deniz tutan miço, uçuş korkusu olan hostes, yıldız haritasına bakarak iddaa oynayan Necip, boom operatörü olmayı takıntı haline getiren cüce, travesti şair, türbanlı dövmeci, klostrofobik asansörcü, kariyerinin ortasında köyüne dönüp çoban olan Meryem, çöplerden topladığı kitaplarla okuma yazmayı söken kâğıt toplayıcısı Kadir, sadece demir para kabul eden prensipli dilenci, hayatını pilot kalem satmaya adayan işportacı... Onları peşine taktı ve eve geri döndü. Hep doğru seçimler yaptı. Hepsinin çok fazla sorgulamadan onu takip etmesi bunun göstergesiydi. Hayatlarının anlamı bir anda Gezgin’in onlara fısıldadığını gerçekleştirmek oldu.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Gezgin, lunaparkını kollayan delilerden bazılarını da takıma dâhil etti, her ne kadar beğenmediyse de Hitler’in ufolarını, yanardağdan yükselen kül bulutunu ve gizli devlet belgelerini internete süren Avustralyalı adamın hikâyesini yazanların iyi niyetine güveniyordu. Lunaparkta kurulan Hayalperest Koloni son eylem için kolları sıvadı. Çok yoğun geçen bir çalışmanın ardından hazırlıklar tamamlandı. </span></p>
				<p class="ALINTI-SON-PARAGRAF"><span class="ALINTI" style="font-size:1em;" xml:lang="tr-TR">Gezgin lunaparkına bakarken son 42 günü gözden geçirmişti, zihnindeki zaman yolculuğu bittiğinde kulağındaki şarkı da sona erdi. Gezgin’in kulaklığının bombelerinden taşan gürültünün bittiğini fark eden Eser “Balerin hazır” dedi. </span></p>
				<p class="ALINTI"/>
				<p class="ALINTI-SON-PARAGRAF"><span class="ALINTI" style="font-size:1em;" xml:lang="tr-TR">Gezgin bir dakika sonra Balerin’in tepesine çıkmıştı. Diğerleri Balerin’in koltuk bölmelerine 360 derece düzeninde kurulmuşlardı. Her birinin elinde bir mürekkep hokkası vardı. Gezgin’inkine benzeyen ama birebir aynısı olmayan, uzaktan şık bir yumurtalığa benzeyen, cam hokkalardı bunlar. Doldurulmayı bekliyorlardı.</span></p>
				<p class="ALINTI"/>
				<p class="ALINTI"><span class="ALINTI" style="font-size:1em;" xml:lang="tr-TR">Gezgin son konuşmasına başladı.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">“Bu mürekkeple hayatı değiştirdim. Birkaç defa. Fakat bunlar kalıcı değişiklikler değildi, suya çizilmiş çizgilerden, havaya atılmış çentiklerden ibaretti hepsi. Bugün yapacağınız şey öyle olmayacak. Şimdi size hayal dünyasının yüzüne kapatılan kapıyı açacak anahtarı vereceğim...”</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Gezgin, devrimi bekletmeye niyetli değildi, konuşmasını kısa tuttu ve ceketinin iç cebinden babasının hokkasını çıkardı. Balerin’in eteğindeki koltuklarda oturan hayalperestler ne yapacaklarını biliyorlardı, tek tek yerlerinden kalkıp düzenli bir sırayla Gezgin’e doğru ilerlediler. Ellerinde tuttukları camdan hokkaların kapağını yarı yolda açtılar. Gezgin’in etrafında çember yaptıklarında tüm hokkalar açıktı. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Gezgin eylemcilerine baktı. Düşündüğü formülün tutacağından en ufak şüphesi yoktu. Bazı hikâyelerinin gerçekleşmeme sebebi daha önce kullandığı sihirli mürekkebin sıradan mürekkeple karışmış olmasıydı. Sıradan mürekkep, sihirli mürekkebin gücünü yitirmesine sebep oluyorsa, kehanette dendiği gibi “kütüphanelerce kitabın yazılmasına” sebep olabilen sihirli mürekkep sıradan mürekkebi etkileyebilirdi. Hokkadaki mürekkep tükenmediğine göre Gezgin o mürekkebi çoğaltabilir, basit bir planla tüm kalemlere bu gücü aktarabilir, hepsinin toplamından daha büyük bir gücü uyandırabilirdi.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">İşte o zaman eli kalem tutan, hayalgücünü kâğıda döken herkes yaratabilir, yoktan var edebilirdi...</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Önce kör uyurgezer geldi, Gezgin onun hokkasını üç parmak kadar doldurdu. Sonra travesti şair, prensipli dilenci ve cam silen çocuğun hokkalarına üçer parmak kadar mürekkep koydu. Gezgin, ağaç oymacısının hokkasını doldururken beklenmeyen bir şey oldu.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Oymacının hokkası bir parmak kadar bile dolmadan Gezgin’in hokkasındaki mürekkep tükendi. Bitmeyecek mürekkep bitti.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Gezgin şimdi antika hokkanın dibindeki kurumuş mürekkep lekelerine kahve falına dalmış bir falcı gibi bakıyordu. Rüyasını yanlış mı yorumlamıştı? Yoksa... Gezgin bir an olsun bile inancını yitirmedi. Mürekkep onu var etmişti. Rüyasında mürekkebin damarlarında aktığını görmüştü. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Bu zor anında iki hatıra, geçmişten iki görüntü Gezgin’in yardımına koştu; migren yüzünden burnu kanadığında burnunu sildiği peçetede kanın kırmızısıyla birlikte mor bir sıvı, daha sonra ise dizindeki yarada kuru bir mürekkep lekesi gördüğünü hatırladı. Bitmeyecek mürekkep Gezgin’in kendisiydi. Ve o ne yapması gerektiğini çok iyi biliyordu. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Gezgin gömleğinin cebine taktığı kalemi çıkardı, onu yazan ve yaratan kalemi yavaşça eline aldı. Son kez işaretparmağı ve başparmağının arasında tutup ona baktı. Kalemin sivri altın ucu tepenin arkasına saklanmak üzere olan güneşin son ışınlarıyla parladı. Daha sonra Gezgin, kalemi ortasından kavradı, sağ avucunun içinde sımsıkı tuttu. Çok kısa bir süredir onunla olsalar da amacına baş koyanlara, tek başına sinemaya giden gence, uçurtmacı Ali’ye, öğretmen Kanca ve gerçek hayattan diğer masal kahramanlarına baktı. Kalemi havaya kaldırdı ve hızlı bir şekilde indirerek sol bileğine sapladı. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Ağaç oymacısı şoku atlattıktan sonra ne yapması gerektiğini bilerek Gezgin’in sol bileğinden oluk oluk akan kan ile hokkasını doldurmaya başladı. Varolmayan’ı yoktan var eden mürekkep ve ona hayat veren kan hokkada bir araya geliyor, hayallerin kudretiyle fokurduyordu. Kırmızı kan ve mor mürekkep bir araya geldikçe ortaya çıkan siyaha yakın renk Varolmayan’ın varlığının sonunu simgelerken, yeni varoluşun da karanlıktan doğacağını müjdeliyordu sanki. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Gezgin kanı durdurmaya çalışmadı, herkes hokkasını doldurmalıydı. Kanının her damlası devrim için hayati değere sahipti. Biraz daha dayanabilirdi. Balerinin yanındaki yükseltiye çöktü, sıradakilere kanını vermeye devam etti. Güçten düşüyordu ama dayanacaktı.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Kanının rengi zamanla mora dönüşüyor, bir mürekkep damlasıyla hayat bulan Varolmayan özüne geri dönüyordu. Sağ elinden başlayan karıncalanma yavaş yavaş tüm vücuduna yayılıyordu. Gerçeklikten uzaklaşıp hayal âlemine yaklaştıkça oradan çağırdıklarını da görmeye başladı. Gezgin’in karakterleri son hikâyesine destek vermek için ufukta göründüler. Kaleci formasıyla Varol, simsiyah kıyafetiyle Gece, koltuk değneğiyle Mehmet Selçuklu yaklaşıyorlardı Balerin’e. Onları taksici Hayrettin Abi, hayalet trenin kondüktörü, üç elli manav, parlak kuşe kâğıt ile uzaylı besleyen kasap, yağmur çağıran şemsiyeci takip ediyordu. Son nefesinde onu yalnız bırakmamışlardı. Geberit robotları bile pisuvarları sırtlanmışlar, Varolmayan’a veda etmeye gelmişlerdi. Varolmayanlar’dan firar edenler; Balıkçı, Bisikletçi, Ajan, Albino uzakta belirmişlerdi. Başkaları da vardı ama gelen son kişi diğer hepsini bir anda figüran kılmış, kendi dışındaki tüm görüntüyü bulanıklaştırmıştı.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Ezgi’ydi o. Ama sonradan başka kızların özelliklerini yüklediği Ezgi V0.2 değil, orijinal Ezgi, ilk sevdiği, ilk seviştiği kız... Karşısındaydı, gülümsüyordu şimdi. Varolmayan tüm acısını unuttu ve gülümsedi. Sonra kızın elini tuttu, kendine doğru çekti ve elindeki fincana son kan damlalarını akıttı. Artık Varolmayan’ın kanı mürekkepten ayırt edilemeyecek kadar mordu. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Ezgi tam dönüp ekibe karışacakken Varolmayan’a baktı, Varolmayan da ona. Varolmayan sonsuza kadar bakabilirdi ona, bu anı uzatmak için kanını son damlasına kadar akıttığı eylemden geri dönebilirdi. Belki de aşk içindi tüm yaptığı ve şimdi oradaydı işte aşk, ilk ve en saf haliyle. Kız, erkeğin aklından geçenleri anladı sanki. Her zamanki güzel sesiyle, “Görüşeceğiz” dedi. O kelime bir melodiye dönüştü, o melodi zamanı yavaşlattı, o an sonsuza uzadı. Varolmayan, o melodiyi dinlerken kızın kurduğu cümlenin ardındaki anlamı çözdü. Hayalindeki kız ona görüşeceklerini söylemişti ve bu doğruydu, Varolmayan hiçliğe karışırken, kız da eylemden hemen sonra geldiği yer olan hiçliğe geri dönecekti. Görüşeceklerdi ya, o zaman sorun yoktu, şimdi baş koydukları yolda ilerleyebilirler, hayatı değiştirebilirlerdi. Tüm bunları düşünmesine neden olan melodinin son notasında kız, adamın dudaklarına yumuşak bir öpücük kondurdu. Sonra yavaşça döndü, son görevini yerine getirmek için lunaparktan uzaklaşmakta olan ekibe katıldı.</span></p>
				<p class="ALINTI-SON-PARAGRAF"><span class="ALINTI" style="font-size:1em;" xml:lang="tr-TR">Gezgin çok kan kaybetmiş, yolun sonuna gelmişti. Yükseltide artık dik oturamıyordu, sırtını Balerin’in gövdesine yaslamıştı. Dünyayı değiştirmek için babası en büyük fedakârlığı yapmış, âşık olduğu kadını, oğlunun annesini feda etmişti, şimdi o da yine aynı amaçla en büyük fedakârlığı yapıyor, hayatı değiştirmek için kendi hayatını feda ediyordu. Yine de yüzü gülüyordu. Giderayak dünyayı değiştiriyordu işte. </span></p>
				<p class="ALINTI"/>
				<p class="ALINTI"><span class="ALINTI" style="font-size:1em;" xml:lang="tr-TR">Takımına baktı gözlerini yummadan önce. Hayalperest eylemciler ellerindeki hokkaları ceplerine koymuşlar, onlara verilen görev sahalarına doğru dağılıyorlardı. On tanesi İstanbul’un çeşitli semtlerine, birer tanesi Ankara ve İzmir’e, bir düzinesi Avrupa’nın ve Amerika’nın önemli kentlerine, diğerleri de dünyanın geri kalan ülkelerine gidiyorlardı. Tüm uçak rezervasyonları yapılmıştı ve henüz hiçbir havaalanı güvenliği bir mürekkebin dünyayı sarsabilecek kuvvette bir silah olduğunun farkında değildi. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Hayalperestler önceden saptanan bu kentlerdeki en önemli kalem fabrikalarına gittiler. En ince ayrıntısına kadar düşünülen stratejilerle, tükenmezkalemlere mürekkep doldurulan ve kurşunkalemlerin grafit uçlarının imal edildiği bölümlere sızdılar. Kimisi fabrika işçisi kılığında, kimisi araştırmacı gazeteci, kimisi öğrenci kisvesi altında, kimisi bir hırsız gibi gizlice... Hiçbir mürekkep fabrikası güvenliği birkaç damla Varolmayan mürekkebinin tüm mürekkebin kimyasını –hatta tüm dünyanın kimyasını– değiştirebileceğini henüz bilmiyordu.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Hayalperest anarşistler yumurta şeklindeki hokkalarının kapağını açtılar ve Varolmayan mürekkebini, gerçekçilerin sadece kâğıt üzerine çizikler atmayı sağlayan lanet olası, işe yaramaz, değil hayatı hiçbir şeyi değiştirmez mürekkebine döktüler. Tükenmezkalemlere, dolmakalemlere dolmak üzere fabrika borularında akan mor mürekkep akarsularına sihirli mürekkep damlaları zerk edildi. Kurşunkalem uçları imal edilirken karbonla kilden oluşan grafitin arasına Varolmayan’ın mürekkebi karıştı. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Sihir ve gerçek birleşti. </span></p>
				<p class="ALINTI-SON-PARAGRAF"><span class="ALINTI" style="font-size:1em;" xml:lang="tr-TR">Gezgin geldiği hiçliğe geri dönerken onun eylemcileri tek damlayla kütüphaneler dolusu hikâyeyi salıverdiler. </span></p>
				<p class="ALINTI-SON-PARAGRAF"/>
				<p class="ALINTI-SON-PARAGRAF"><span class="ALINTI" style="font-size:1em;" xml:lang="tr-TR">Binlerce yıl evvel kapatılan hayaller kapısı hiç gıcırdamadan melodik bir ıslık sesiyle açıldı.</span></p>
				<p class="ALINTI-SON-PARAGRAF"/>
			</div>
			<div class="story">
				<p class="Basic-Paragraph" xml:lang="en-GB"/>
			</div>
		</div>
	</body>
</html>