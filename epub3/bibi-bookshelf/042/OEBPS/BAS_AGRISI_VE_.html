<html xmlns="http://www.w3.org/1999/xhtml">
	<head>
		<title>BAS_AGRISI_VE_.html</title>
		<link href="template.css" rel="stylesheet" type="text/css"/>
	</head>
	<body>
		<div id="BAS_AGRISI_VE_.html" xml:lang="tr-TR">
			<div class="story">
				<p class="KISIM-BASLIK"><span class="KISIM-BASLIK" xml:lang="tr-TR">Baş ağrısı ve... Olaylar sıradışı bir hal alıyor </span></p>
				<p class="ALINTI-SON-PARAGRAF"><span class="ALINTI" style="font-size:1em;" xml:lang="tr-TR">Bu noktadan sonra günlükteki el yazısı değişiyor, daha okunaklı ve daha biçimli oluyor. Mürekkep rengi de daha koyu lacivert. Belli ki kullanılan kalem farklı... Olaylar da bugünden itibaren yavaş yavaş çığrından çıkmaya başlıyor.</span></p>
				<p class="x1--BASLIK"><span class="x1--BASLIK" xml:lang="tr-TR">Tanrının eli ve migren </span></p>
				<p class="METIN"><span class="METIN-cizgi" style="font-size:1em;" xml:lang="tr-TR">Başım ağrıyor, hem de çok.</span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">24 Mart 2009</span></p>
				<p class="METIN"><span class="METIN" style="font-size:1em;" xml:lang="tr-TR">Bugün işten sonra evime yakın bir yerde Aslı’yla güzel bir yemek yedik. Yemekten sonra eve yürüdük. Yine bana gelecekti ve apartmanı inletecektik, o böyle diyordu yani. Eve doğru yürürken o gün bankada olan bitenleri anlattı; zengin bir işadamının veznenin diğer tarafından ona asılması dışında çok ilginç bir şey vardıysa da hatırlamıyorum. Eve yaklaştıkça, Aslı’nın arada bir poposunun içine kaçan eteğini gördükçe ve onun hiç çaba sarf etmeden bile kulağa seksi gelen sesini duydukça azgınlık derecem artıyordu. Bunun tehlikeli boyutlara varmaması için özellikle onunla arama mesafe koymaya çalışıyor, herhangi bir temastan itinayla kaçınıyordum. Beraber olalı bir yıla yakın bir süre geçmiş olsa da Aslı’nın üzerimdeki bu “kan pompalayan” etkisi azalmamış, tam tersine artmıştı. Aslında takım elbiseleri severim ama bu tip durumlarda üstümde bir kot pantolon olmasını tercih ediyorum çünkü eve dönmekte olduğum için herhangi bir ereksiyon durumunda komşulara ve çevre ahaliye rezil olma ihtimalim çok fazla. O yüzden ilgimi bir an evvel Aslı’nın vücut parçalarından ayırıp, başka bir konuya konsantre olmalıydım. </span></p>
				<p class="METIN"><span class="METIN" style="font-size:1em;" xml:lang="tr-TR">Yolun kenarında futbol oynayan çocukları gözüme kestirdim. Çocuklar otopark niyetine kullanılan bir boşluğa taştan kaleler kurmuş, orası arabalarla dolmadan evvel maçlarını bitirmeye çalışıyorlardı. Ne taç çizgisi belli, ne aut, ne de kalenin direkleri; hayallerinde yoktan bir saha yaratmışlar, sanki kupa finaliymiş gibi kıyasıya mücadele ediyorlardı. O sırada Aslı’nın telefonu çaldı, önemli bir telefon olsa gerek, Aslı “Bir dakika canım” dedi, sırtını dönüp benden bir metre kadar uzaklaştı. </span></p>
				<p class="METIN"><span class="METIN" style="font-size:1em;" xml:lang="tr-TR">Ben de sokak kenarında futbol oynayan çocukları daha yakından izlemeye başladım. Kalecilerden biri dikkatimi çekti. Bana yakın duran takımın kalecisinin tipi benim çocukluğuma benziyordu. Stili de farklı değildi benden. Şovu seviyordu, en basit topa bile profesyonel kaleciler gibi plonjon yaparak uçuyordu. Yere düşüşlerinden dolayı eşofmanının diz kısımları yırtılmıştı, tıpkı dokuz yaşında benim giydiğim eşofmanlar gibi. Karşı takımda sürekli abanan bir çocuk vardı, benim izlediğim süre boyunca sadece bir gol atabildi, o da tartışmalı bir goldü. Top taşın tam üzerinden geçmişti, kaleci de “direk” diye itiraz etmişti ama itiraz ettiği çocuk kabadayılık taslayıp golü çoğunluğa kabul ettirince kalecinin yapabilecek bir şeyi kalmadı. Zaten maç neredeyse bitiyordu ve bizim kalecinin takımı kazanmak üzereydi. Kabadayı buna çok bozulmuş görünüyordu. Saldırgan hareketlerle sürekli topu alıp kaleye abanıp duruyordu ama benim kaleci günündeydi, gole geçit vermiyordu. Bu sırada Aslı’nın konuşması sürüyordu, bankadan biriyle konuşuyordu, I-phone’undan bazı bilgilere bakıp onları karşı taraftaki operatöre iletiyordu. O sırada kabadayı çocuğun “penaltı” diye bağırdığını duydum. Bizim kaleci itiraz ettiyse de diğerleri bu karara boyun eğdi. Kabadayı çocuk topu hayalindeki penaltı noktasına koydu. Kaleye oldukça yakın bir noktaydı bu, buna da sadece kaleci itiraz ettiğinden karar değişmedi. Kaleci kendine güveniyordu, ellerini açarak kaleyi daraltmıştı. Bir anda kupa finalini stattan izleyen bir seyirci gibi heyecanlanmıştım. Kabadayı topa koşarak geldi, Hami gibi, belli ki ölümüne abanacaktı, abandı da! Top doksan tabir edilen yere ama kalecinin asla uzanamayacağı, bu yüzden “hayali kale” formatında çerçeve dışına uzanan bir noktaya gitti. Çok sert bir toptu, kaleyi geçtikten sonra otoparkı da geçti. Bir cetvel gibi dümdüz bir rotayla havada süzülüyordu, sırtı dönük olan Aslı’nın tam kafasına doğru! Tüm bu anlattıklarım bir saniyeden az bir sürede oldu ama olan biten her şeyi, en ufak ayrıntıyı bile slow motion’da izlemiş biri kadar net hatırlıyorum. </span></p>
				<p class="METIN"><span class="METIN" style="font-size:1em;" xml:lang="tr-TR">Aslı kaldırımın kenarındaydı ve yüzü yola dönüktü. Tek şeritli bir ara yol olmasına rağmen önünden arabalar hızla geçiyorlardı. Futbol topu Aslı’nın kafatasına arkadan çarpacak ve büyük ihtimalle bunu hiç beklemediği için serseme dönecek olan Aslı’nın vızır vızır geçen arabaların önüne düşmesine neden olacaktı.</span></p>
				<p class="METIN"><span class="METIN" style="font-size:1em;" xml:lang="tr-TR">Eğer o anda bir çocukluk yapmamış olsam tam olarak böyle bir sahne yaşanacaktı. </span></p>
				<p class="METIN"><span class="METIN" style="font-size:1em;" xml:lang="tr-TR">Fakat yapmam gerekeni, en iyi yaptığım şeyi yaptım. Eski kalecilik günlerime döndüm. Aslı’nın kafasına çarpmadan önce sola yukarıya doğru uçarak topu sol elimle çıkardım. Penaltıyı doksandan çıkaran bir kaleci gibiydim. Dünyanın en iyi defans ya da forvet oyuncusu olsa o topu çıkaramazdı, hatta 1.90’lık bir basketbolcu bile o sertlikte ve uzağa giden topa müdahale edemezdi, pozisyon tamamen kalecilik meziyetini gerektiriyordu, </span><span class="METIN-ITALIK" style="font-size:1em;" xml:lang="tr-TR">o da bende kalmıştı işte</span><span class="METIN" style="font-size:1em;" xml:lang="tr-TR">. Yere düştüğümde çocukların beni hayranlıkla seyrettiğini düşünüyor, içten içe gurur duyuyordum kendimle ve plonjonumla. Çocukların umrunda değildi galiba, kabadayılık taslamasıyla meşhur çocuğun “Abi! Top!” diye bağırması gecikmedi. Olan bitenin hepsi, arkasında gerçekleştiği için Aslı hiçbir şeyin farkında değildi. Ben pantolonumdaki tozları silkelerken, şaşkın bir ses tonuyla “N’oluyor?” diye sordu. Kalkıp çocuklara plaseyle topu yolladım, isabetli bir pas olmuştu, bu da beni mutlu etti. Top onlara doğru giderken çocukların arasından benim plonjonumla ilgilenen tek kişinin biraz önce izlediğim kaleci olduğunu fark ettim, bana bakıyordu, ben de ona. </span></p>
				<p class="METIN"><span class="METIN" style="font-size:1em;" xml:lang="tr-TR">Şimdi ikimizin de sol dizleri yırtıktı. </span></p>
				<p class="METIN"><span class="METIN" style="font-size:1em;" xml:lang="tr-TR">Aslı daha yüksek sesle, “Ne oldu az önce?” diye tekrarladı.</span></p>
				<p class="METIN"><span class="METIN" style="font-size:1em;" xml:lang="tr-TR">“Haberin yok, hayatını kurtardım” dedim, kahraman edalı çarpık bir gülümsemeyle.</span></p>
				<p class="METIN"><span class="METIN" style="font-size:1em;" xml:lang="tr-TR">Bu büyük bir yalandı. </span></p>
				<p class="METIN"><span class="METIN" style="font-size:1em;" xml:lang="tr-TR">Altı üstü sadece bir topu kurtarmıştım, ama tam doksandan!</span></p>
				<p class="METIN"><span class="METIN" style="font-size:1em;" xml:lang="tr-TR">Aslı üstümdeki tozları silkelerken pantolonumdaki deliği fark etti. “Hakikaten şaka gibisin, Bu pantolon kim bilir kaç paraydı, yazık” dedi. Sesinde oğlunu azarlayan bir annenin tonu vardı. Belli ki hayatını kurtardığıma inanmıyordu. “Top kafama çarpmasın diye milletin içinde, sokağın ortasında çocuklar gibi zıpladın, bu mudur?” diye sordu. “Uçtum” diyerek onu düzeltme gereği duydum, “plonjon” diye kısık sesle ekledim, kelimenin ikinci hecesinde suçlu çocuklar gibi sesim titredi, üçüncü hecesinde ise atonal bir vikleme duyuldu. Plonjon oldu size pilanjeiğnnn.</span></p>
				<p class="METIN"><span class="METIN" style="font-size:1em;" xml:lang="tr-TR"> “Aferin” dedi. Bu defa babaanne tonu vardı sesinde.</span></p>
				<p class="METIN"><span class="METIN" style="font-size:1em;" xml:lang="tr-TR">O ana kadar hareketimin tamamen arkasındaydım. Gerekli olmasından daha çok yapmak istediğim için ve başardığım için... Ama sonra o aşağılayıcı “Aferin”le birlikte suçluluk duymaya başladım. Gerçekten neden böyle bir çocukluk yapmıştım ki? O sırada sokaktan bizim sektörde çalışan biri geçiyor olsaydı, beni öyle görseydi, kim bilir ne düşünürdü? Patronlardan biri veya altımda çalışan çaylaklardan biri görseydi, beni ciddiye almamaya başlarlardı, bir süre sonra da tıpkı daha önceki işlerimde olduğu gibi performansım düşmeye başlar ve kendimi kapı dışında bulurdum. Sadece işyerindeki dengelerle ilgili değildi pişmanlığım, hâlâ böyle çocukça şeyler yaptığının farkına varmanın getirdiği bir “kendine acıma”yı da barındırıyordu. Az önce işlediğim kabahati, zaman makinesi icat edildiğinde geçmişimde düzeltmem gereken “Top 10 sahne”ye aldım.</span></p>
				<p class="METIN"><span class="METIN" style="font-size:1em;" xml:lang="tr-TR">Neyse ki, zaman zaman hiç tahmin edilmeyecek kadar insanı hırpalayabilen bu pişmanlık fırtınası esnasında, her şeyi bana unutturabilecek Aslı yanımdaydı. </span></p>
				<p class="METIN"><span class="METIN" style="font-size:1em;" xml:lang="tr-TR">“Şimdi yaramaz çocuğun yarasına bakalım” dedi şefkatli ve seksi bir tonda. Tentürdiyot ve pamukla sol dizi yırtılmış pantolonumu biraz daha yırtarak yaraya pansuman yaptı. Sonra yırtığı biraz daha açtı, sonra biraz daha... Sonra elini yarada gezdirmeye başladı, “Üzgünüm bu gece hastanemizde bir gece daha kalmanız gerekiyor, vücudunuzun diğer yerlerine de bakmamız gerekebilir” dedi bir porno aktrisinin berbat ama erekte etmeyi bilen oyunculuğuyla. Sonra elini başka yerlerde gezdirmeye başladı. </span></p>
				<p class="METIN"><span class="METIN" style="font-size:1em;" xml:lang="tr-TR">Ve gongun sesini duyduk, spora başladık.</span></p>
				<p class="METIN"><span class="METIN" style="font-size:1em;" xml:lang="tr-TR">İlk raunt bittikten sonra hafif bir baş ağrısı belirdi, mutfağa gidip Excedrin alacak takatim kalmamıştı. Biraz uyukladım. Rüyamda ünlü futbolcularla birlikte oynuyordum. Onlarla aynı sahada bulunmaktan dolayı acayip bir mutluluk benliğimi sarmıştı. Kaleler bir tuhaftı, kale direkleri X-Wings’ler gibi çaprazlama konmuştu ama rüya icabı bunu normal karşılamıştım. Maç sonra saçmalamaya başladı, sahanın çimenleri dikenli otlara dönüştü, ışıklar söndü, ünlü oyuncular sıradan insanlara dönüştü. Şutları çıkarmak için her uçtuğumda top elimden kayıyor ve kaleye giriyordu. Yere düştüğümde her tarafıma dikenler batıyordu ve çamura bulanıyordum. Sonra uyandım, Aslı’yı gördüm, yatakta çırılçıplak uzanıyordu. Bir nü tabloya modellik yapar pozisyondaydı. Bana dokunmaya, öpmeye başladı, ikinci raunda başlamak istiyordu. Bende ise hiç hareket yoktu. Ne oluyordu anlamıyordum. Yavaş yavaş baş ağrımın şiddeti de artıyordu, şakaklarım zonklamaya başlamıştı. Günün ikinci anti migren hapını ve antidepresanını almadığımı fark ettim. Bir an evvel onları mideme indirmeliydim ama karşımda Aslı gibi bir kız vardı, onun ihtiyaçları vardı, benim erkeklik egom vardı, ikinci raundun altından kalkmalıydım. Normalde en az dört raunt giderdi rahat. Aslı’ya dokunmak bir sonraki raunt için hazır olmama yeterdi, bu defa yetmedi. </span></p>
				<p class="METIN"><span class="METIN" style="font-size:1em;" xml:lang="tr-TR">Biraz uğraştım. Olmadı. Baş ağrımın şiddeti de arttı. Migren fena baş göstermişti. Gözüm kapanmaya, kapanır kapanmaz neon ışıkları şeklinde X-Wings’ler görmeye başlamıştım. Tüm bu görüntülere Aslı’nın muhteşem vücudunun kusursuz kıvrımlarını sokmaya çalışıyordum ama o Bedri Koraman kadınlarınınkine benzeyen muazzam göğüsleri bir süre sonra futbol toplarına dönüşüyor, tüm seks isteğim sönüp gidiyordu. Aslında ikinci bir seks raundu baş ağrımı geçirebilirdi ama futbol için uygun koşullar sağlanamıyordu. Başımı tutarak bir “Ah” çektim. Aslı “Ne oldu?” dedi. “Başım ağrıyor” dedim kendimi seks yapmamak için bahane üreten bir kadın gibi hissederek.</span></p>
				<p class="METIN"><span class="METIN" style="font-size:1em;" xml:lang="tr-TR">Aslı mutfağa gitti. Bir bardak su ve hap getirdi. Işıkları kapattı. Panjurları mümkün olduğunca az ses çıkartarak indirdi. Düzen takıntısı olduğundan odamdaki birkaç dağınıklığı aceleyle düzeltti. Kısık bir sesle “Canım ben gidiyorum, evde yapmam gereken şeyler vardı. Sen biraz uyumaya çalış, kendine gelirsin, sonra konuşuruz” dedi. Fısıltılı konuştuğu için cümlesinde bir sitem ya da bir hayal kırıklığı var mıydı anlayamadım. Kapıyı yavaşça kapayıp gittiğini duydum. </span></p>
				<p class="METIN"><span class="METIN" style="font-size:1em;" xml:lang="tr-TR">Karanlıkta kalakalmıştım. İki saat önce ateşli kız arkadaşıyla spor yapan başarılı bir genç işadamıydım. Şimdi ise migrene boyun eğmiş, kâinatın unuttuğu, varlığıyla yokluğu bir, yalnız ve çaresiz bir zavallı... Başımdaki sızı her geçen saniye beynimi daha fazla iğneliyordu ve en kötüsü de; uyumama izin vermiyordu. Kafamı yastığa gömüyordum, yorganı tamamen üstümü kapatacak şekilde çekiyordum ama fayda etmiyordu. Ellerimle yatağımın köşelerini tutup yatağı parçalarcasına avuçlarımı sıkıyordum, bu da migreni uzaklaştırmama yardımcı olmuyordu. Bir süre sonra en kuvvetli migren nöbetlerinde olduğu gibi yatağımın arkasındaki duvara ters yumruklar atmaya başladım. Elimi acıtmaktan başka bir işe yaramadı. Bir sonraki aşama, kalkıp salonda ne var ne yoksa hepsini alaşağı etmekti ama artık bir kız arkadaşı olan, çalışan bir insandım, bir rock yıldızının otel odasını dağıtması gibi evimi alt üst etme lüksüne sahip değildim. Bırakın evimi dağıtmayı, iki koltuğun yerini değiştirirken bile Aslı’ya sormam gerekirdi. </span></p>
				<p class="METIN"><span class="METIN" style="font-size:1em;" xml:lang="tr-TR">Gözümü kapattığımda nereden geldiği belli olmayan ışık huzmeleri rahatsız etmeye başlıyor, göz kapağımın içinde tuhaf ve saçma filmler oynamasına yol açıyorlardı. Normal şartlarda eğlenceli olabilecek bu ışık tanecikleri beynimi kemirerek eşi benzeri görülmemiş bir işkence yaşatıyorlardı bana.  Acı verici bu ışık gösterisinde beliren bir disko topu futbol topuna, o da bir ışık oyunuyla Aslı’nın muhteşem göğüslerine, göğüsler birleşerek o kâbusta kalemin üzerinde gördüğüm elipsvari antik sembole, onlar da sonsuza uzayan ve içinde daha çok 0, 6, 8, 9 gibi yuvarlak şekilli rakamlar barındıran sayılara dönüşüyorlardı. Daha sonra bu yuvarlak sayılar bir araya gelerek bir kovboyun kemendi, kement ise inanılmaz bir özel efekt işçiliğiyle bir rock şarkıcısının sahnede kendi etrafında çevirdiği bir mikrofon kablosu oluveriyordu. En sonunda tüm bu yuvarlak figürler bir “O” harfine tamamlanıyorlardı. “O” bir süre asılı kaldıktan sonra sil baştan devam; disko topu, futbol topu, Aslı’nın göğüsleri, antik sembol, sayılar... </span></p>
				<p class="METIN"><span class="METIN" style="font-size:1em;" xml:lang="tr-TR">Migren yeterince beynimi yemiyormuş gibi bir de bu ışık çılgınlıkları çıkmıştı! O an onların şekillerini çözmem, onlara anlamlar yüklemem migrenimi daha da azdırır sanıyordum ama gözkapaklarımın içinde oynayan bu sürreal sinema festivali biraz olsun amansız hastalığımın eziyetlerini yatıştırdı. Sanki içime giren ve benliğimi bastıran migren canavarına bu figürlerle karşı koyuyordum. Ama bu uzun sürmeyecekti, panjurlardan sızan ışık azaldıkça bu filmlerin de ışıltısı sönüyordu ve migren şeytanı güç kazanıyordu. Karanlıkta ayağa kalktım ve ışığı açmadan el yordamıyla mutfağa gidip bir Excedrin daha içtim. </span></p>
				<p class="METIN"><span class="METIN" style="font-size:1em;" xml:lang="tr-TR">Bir yarım saat sonra, ekstradan alınan Excedrin’in etkisiz olduğu gerçeğini daha iyi anlamış bir şekilde yatağımın üzerinde, kafamı ellerimin arasına almış oturuyordum. Migrenin tetiklediği mide bulantım iyice azmış, baş ağrısı artık somut bir yumruya dönüşmüşçesine kafamı ağırlaştırmış, tüm vücudumu hantallaştırmıştı. Şakaklarım öyle bir zonkluyordu ki, iki minyatür kalp kafamın iki ucunda türemiş de küt küt atıyorlardı sanki.</span></p>
				<p class="METIN"><span class="METIN" style="font-size:1em;" xml:lang="tr-TR">Işık oyunları vizyondan kalktığı için zifiri karanlıkta ve sessizlikte arıyordum tedavimi. Bunu bozacak en ufak bir ışık ve ses ıstırabımı ikiye katlayabilirdi, öyle de oldu! Telefonum o korkunç melodiyle çaldı ve ekran ışığı karanlık odama selektör yapmaya başladı. Doğrudan gözlerime gelmese de sanki duvardan karşı duvardaki çerçeveye yansıyıp tam gözlerimin içine isabet ediyordu cep telefonumun ışığı. Yerimden hızla kalkarak kapattım telefonu. Kapatmadan önce arayanın Aslı olduğunu görmüştüm. Sevgili görevini yerine getirip, nasıl olduğumu soracaktı tahminen, onu suçlayamazdım ama bunu yaparak beni migren canavarının kucağına fırlatmıştı resmen!</span></p>
				<p class="METIN"><span class="METIN" style="font-size:1em;" xml:lang="tr-TR">Ufacık cep telefonu ekranında bir iki saniye süren ışık ve ses gösterisi anında tesir etmiş, baş ağrımı dayanılmaz ölçüde şiddetlendirmişti. Yatağımda cenin pozisyonuna geçtim, kafamı kulaklarımdan tutarak avuç içlerimin arasına aldım. Şimdi sadece başım değil, sanki tüm vücudum çatlayacak gibiydi. Önce kemiklerim yavaş yavaş parçalanacak, parçalanan kemikler derimi yırtarak dışarıya doğru eğim alacaklar, her yerimden oluk oluk kan akacak, sonra sıra kafama gelecek, beyin kıvrımlarım fay hatları gibi birbirlerinden ayrılacaklar ve kafatasım ikiye bölünecekti. Aklımdan böyle bir senaryo geçiyordu. İşin vahim kısmı ise, o bölünme gerçekleşirken çıkan sesin baş ağrımın şiddetini artırmasından duyduğum korkunun, kafatasımın ikiye bölünmesinden duyduğum korkudan daha baskın olmasıydı. O kadar çaresizdim ki, kendime zarar vermek aklımdan geçti. Gözlerimi açtım ve etrafı kolaçan ettim. Sivri bir şey aradı gözlerim.</span></p>
				<p class="METIN"><span class="METIN" style="font-size:1em;" xml:lang="tr-TR">Karanlığın içinde günlüğümün arasından bana doğru bakan kalemimin ucu dikkatimi çekti. Kalemi bıçak gibi kullanarak harakiri yapabilir miydim diye şakayla karışık bir ciddiyetle sordum kendime. Sonra babamı kaybettiğim günlerdeki o katlanılmaz migren nöbetlerinde günlük yazarak bu acıdan kurtulduğum aklıma geldi. Migreni yenmenin dünyaca kabul gören yöntemlerinden biri de tamamen başka bir noktaya odaklanmak. Kişi farklı bir noktaya odaklanmak için kendine en uygun yöntemi bulursa kısa vadeli olarak nöbetleri savuşturabiliyor. Kişisel yöntemler farklılık gösterebiliyor; bazısı için yemek yemek, bazısı için resim yapmak, bazısı için duvara karşı top oynamak, bazısı için otuz bir çekmek nöbetlerin kesilmesine yol açabiliyor. Yıllar önce, tam da babamın ölümünden sonra şiddetini artıran migrene karşı bulduğum en etkili yöntem günlük yazmaktı. Bunu babamdan öğrenmiştim.</span></p>
				<p class="METIN"><span class="METIN" style="font-size:1em;" xml:lang="tr-TR">Herhangi bir hapın ya da kendini yaralama tecrübesinin işe yaramayacağını, belki bir şeyler yazarak ağrıyı hafifleştireceğimi anladığım anda cenin pozisyonundan zorlukla doğrularak yatağımın yanındaki şifonyerin üzerinde duran günlüğe uzandım. Kaldığım sayfada kalemim duruyordu, değişmez kalemim Tombow 0.5. Ne yazacağımı bilmeden kalemin ucunu kâğıdın üzerine koydum, ilk kelimemin “başım” olduğuna karar verdiğimde kalemi oynatmaya başladım ama ucu kırıldı. 0.5 gibi ince bir ucun kırılırken çıkardığı ses kalın bir tebeşirin kara tahta üzerinde çıkardığı o kulak tırmalayan ses kadar beni rahatsız etmeyi başardı, elektroşoka uğramış bir deli gibi kafamı geriye attım. İçinde sağlam bir uç vardır diye kalemi salladım, yoktu. Çekmecemi açıp uç kutusuna baktım, boştu. Çekmecede gördüğüm tükenmezkalemle yazmaya başladım, tükenmezkalem yazmadı. Başka bir kâğıdın üzerinde karalamalar yaparak tükenmezkalemi kendine getirmeye çalıştım, ileri geri salladım, ağzımla hohladım, işe yaramadı. Ayağa kalktım, ev telefonunun yanındaki tükenmezkalemi aldım, yatağıma oturup günlüğüme yazmaya başladım. O tükenmez de “tükenmiş” çıktı. Zaten ne zaman bir tükenmezkalem çalışmazsa, hızla yayılan bir salgına maruz kalmış gibi diğerleri de ölüleri oynardı. Fakat başka kalemlerim vardı. Odamdaki, salondaki masaların üzerlerine baktım, hiçbiri görünmüyordu. Gözlerim karanlığa alışmış, dışarıdan giren az buçuk ışıkla da etrafımı görebiliyordum ama kalemler sırra kadem basmıştı. Kalemler hakkında çözülemeyen diğer gizemlerden biri de buydu; kaybolurlardı, hep kaybolurlardı ve olur olmadık yerlerden de çıkmazlardı, bir kere kayboldular mı, ölü sinekler gibi asla göze çarpmayıp gizemli şekilde hiçliğe karışırlardı. Birden mutfaktaki buzdolabı süsü aklıma geldi; yeni açılan pizzacının eşantiyonu, mıknatıslı not defteri ve ona iple bağlanmış tükenmezkalem. O da fos çıktı. Ceketimin cebindeki kalem! Hemen askılığa yönelip ceketimin cebine elimi soktum. Önce yapış yapış koyu bir ıslaklık hissettim. Elime baktığımda avucuma bulaşan mürekkep lekesini bir an kan lekesi olarak gördüğümü ve bir saniyeden kısa süre içinde kendimi cinayet işlemiş biri gibi hissettiğimi, inanılmaz bir pişmanlıkla yanıp kavrulduğumu hatırlıyorum. Migrenin bir boyutu da buydu, tuhaf halüsinasyonlara yol açabiliyordu. Elimdeki lekenin rengi laciverte dönüşüp, cebimdeki kalemin ceketime kustuğunu fark ettiğimde içimden derin bir oh çektim. </span></p>
				<p class="METIN"><span class="METIN" style="font-size:1em;" xml:lang="tr-TR">Burnumun kanadığını fark ettim sonra. Hemen bir peçeteyle sildim. Peçeteye baktım. Kanımın beyaz peçetede bıraktığı iz Rorschach testindeki şekillere benzemişti. Bir süre ona baktım. “Bu resim bana neyi çağrıştırıyor” diye düşünürken, tuhaftır, kanın lekelerinin arasında mor mürekkep izleri fark ettim. Az önce cebimdeki mürekkebi temizledikten sonra bir şekilde peçeteye bulaştırmış olmalıydım.</span></p>
				<p class="METIN"><span class="METIN" style="font-size:1em;" xml:lang="tr-TR">Bunu düşünerek vakit kaybetmemeliydim; başımın ağrısı her geçen saniye artıyordu. Bir an evvel bir kalem bulmalıydım...</span></p>
				<p class="METIN"><span class="METIN" style="font-size:1em;" xml:lang="tr-TR">Bir süre sonra sükûnetimi kaybettim, çekmeceleri sadece açmıyor, yerlerinden çıkararak aşağı yukarı silkeliyordum ve içlerinden bir kalem düşüp düşmediğine bakıyordum. Kurşun ya da tükenmez, düşen her kaleme atlıyor, delicesine gördüğüm ilk kâğıdı karalıyordum, her seferinde mürekkebin kâğıtta iz bırakmadığını fark edip ya kalemleri duvarlara fırlatıyor ya da idam kararı vermiş bir yargıç (kendi idamı bu defa) gibi ortadan kırıyordum. Bir süre sonra pes ederek yere çömeldim. </span></p>
				<p class="METIN"><span class="METIN" style="font-size:1em;" xml:lang="tr-TR">O çaresizlik anında dağılan eşyalar arasında babamın eski bir fotoğrafı gözüme ilişti, gömlek cebinin ucunda dolmakaleminin sapı görünüyordu. “Babamın dolmakalemi” yazdı ampul gibi yanan düşünce balonumda. On saniye sonra erzak deposu olarak kullandığımız küçük odadaydım. Babama ait eşyaları yerleştirdiğim tahta sandığın üzerindeki öteberiyi kenara itip sandığı kendime doğru çektim ve kapağını zor da olsa açtım. Babam ve annemin kitaplarının ilk baskılarından birer adet, eski fotoğraflar, antika daktilo, burgulu kalemtıraş, kasetçalar, eski bir kulaklık, saatler, VHS video ve geçmişe ait her şey bu sandığın içine tıkılmıştı. Babamın günlük niyetine kullandığı yüzlerce Ece Ajandası sandığın en altına, cephanelik izlenimi yaratan bir düzenle yayılmıştı. </span></p>
				<p class="METIN"><span class="METIN" style="font-size:1em;" xml:lang="tr-TR">Sandıktaki eşyalar arasında en az sevdiğim şey, babamın kalemiydi. Hatta ondan nefret ediyordum. Bu nefretimin haklı sebepleri vardı. Ben küçükken, babam kalemini neredeyse hiç elinden bırakmaz, sürekli yazardı. Özellikle de o dolmakalemle. Kâğıt ile o kalemin sonsuza dek sürecekmiş hissi veren dansından çıkan o hışırtılı melodi çocukluğumun fon müziği olmuştu adeta. Açıkçası o kalemi, babasıyla daha çok vakit geçirdiği için kardeşini kıskanan bir abi gibi kıskanıyordum. Çocukken babam evde yokken o kalemi birkaç defa sakladığımı bile hatırlıyorum. Babam her defasında kalemini kaybettiği için telaşlanmış ama çok geçmeden de bulmuştu. Böyle birkaç kaçırma olayımı fark ettikten sonra onu çekmecesinde kilitli tutmaya başlamış, ben de bir süre sonra onu hiçbir zaman başımdan atamayacağım kardeşim gibi kabullenmeye başlamıştım.</span></p>
				<p class="METIN"><span class="METIN" style="font-size:1em;" xml:lang="tr-TR">Kaleme beslediğim “nefretle karışık aşk”, onu yıllar sonra tekrar gördüğümde hayranlığa dönüştü. Yıllardır bir sandığın içinde bir sürü öteberiyle tıkış tepiş bir mahpus hayatı sürmüş olsa da, onu ilk gördüğümdeki kadar güzel görünüyordu. Belli ki dâhice bir tasarım ve el işçiliğiyle imal edilmiş bir kalem bu. Pürüzsüz ve parlak gövdesi gümüş ile altın rengi arasında bir tonda. Ayna gibi etrafını yansıtıyor ama yansıtmasında bile bir sihir, bir yorum var. Ucu bir açıdan zarafeti ve kibarlığıyla dikkat çekiyor, diğer açıdan bir Yeniçeri kılıcı gibi korku uyandırıyor. Yakından bakınca fark edilen ince ince işlenmiş motifleri eski medeniyetlere ait sembolleri andırıyor. Sanki küçük ve birbirine benzemeyen yamru yumru sıfırlar birleşmiş ve kusursuz bir elips oluşturmuş gibi. Aynı sembol kalemin sapında bir arma gibi duruyor. Çocukken onu kırmaya veya uzak bir yere fırlatmaya kıyamadıysam, bunu eşsiz güzelliğine borçluydu. Babamın bu kalemi nereden bulduğuna dair fikrim yok ama eminim ki çok ilginç bir hikâyesi vardır. </span></p>
				<p class="METIN"><span class="METIN" style="font-size:1em;" xml:lang="tr-TR">Kalemi tutan şık kalemlikte kendine ait bir yeri olan mürekkep hokkası da kalem kadar etkileyici olmasa da herhangi bir antika dükkânında en göz alıcı eşyalardan biri olabilecek kadar eksantrik görünüyor. Onun üzerinde de aynı sembol var. Tan kırmızısı rengindeki hokkanın ağzı küçük olsa da gövdesi tıknaz. Alaaddin’in sihirli lambasını andırıyor. Kalemi elime aldığımda ilk dikkatimi çeken şey ağırlığı oldu. Bununla yazmanın yorucu olacağını düşündüm. Çalışıp çalışmadığı ayrı bir muammaydı, dışı ne kadar güzel görünürse görünsün, içi paslanmış, ucu bozulmuş, mürekkep hortumu tıkanmış ya da iç mekânizması bozulmuş olabilirdi. Doğru düzgün yazmayabilirdi bile. </span></p>
				<p class="METIN"><span class="METIN" style="font-size:1em;" xml:lang="tr-TR">Hiçbir sorunu olmasa ve en mükemmel şekilde yazsa bile, bir yazı egzersizi baş ağrımı pat diye kesmeyebilirdi, hatta hiç kesmeyebilirdi, tüm bu kâğıt kalemle dikkatimi dağıtıp acımı azaltma reçetesi çaresizlikten doğan abes bir çözüm adayı olabilirdi. Hem hiç bu kadar şiddetli bir ağrıdan sonra yazı yazarak onu hafiflettiğimi hatırlamıyordum, bu daha çok ağrının baş gösterdiği sırada uygulanırsa işe yarayan bir yöntemdi. Fakat artık migren canavarı tüm vücudumu ele geçirmeden bu olasılıkları gözden geçirmek yerine bir an evvel kalemi sınamalıydım. </span></p>
				<p class="METIN"><span class="METIN" style="font-size:1em;" xml:lang="tr-TR">Gümüş kalemliği, kalemi ve mürekkep hokkasını alıp çalışma odamın köşesindeki masama götürdüm. Çekmecemdeki A4 kâğıtlarından bir tutam alıp üst üste koydum. Kalemin içi boş olabilirdi ve ben tükenmezkalemlerle yaşadığım hayal kırıklıklarından birini bu kalemle de yaşamaya hazır değildim, o yüzden kendimi sağlama aldım ve kalemin ucunu mürekkep hokkasına batırarak arkasındaki merdaneye benzeyen minik kolu çevirip içini mürekkeple doldurdum. Kalem mürekkeple birlikte şimdi öncekinden bile daha ağırdı, öyle ki, kalemi dike yakın bir açıyla değil, eğik bir şekilde kâğıdın üzerinde tutabiliyordum. Yazmaya başlasam bile birkaç cümle sonra elimin yorulacağını görmek zor değildi. Bu endişemi bir kenara atarak ilk kelimemi, ilk cümlemi düşünmeye başladım. </span></p>
				<p class="METIN"><span class="METIN" style="font-size:1em;" xml:lang="tr-TR">“Başım ağrıyor” diye yazdım. </span></p>
				<p class="METIN"><span class="METIN" style="font-size:1em;" xml:lang="tr-TR">Şöyle bir el yazıma baktım, güzel görünüyordu, cümlenin sonuna “hem de çok” diye ekledim. Fakat hepi topu beş kelimeden sonra bu migren konusundan sıkıldım, başım çatlayacaksa, kemiklerim kırılacaksa kırılsın, bunu yazıp dallandırmaya budaklandırmaya gerek yok diye düşündüm. Bu cümlenin üstünü çizdim, günü biraz daha başa sardım ve başımdan geçenleri anlatmaya başladım. </span></p>
				<p class="METIN"><span class="METIN" style="font-size:1em;" xml:lang="tr-TR">Her kelimeyle birlikte daha da hızlanıyordum. El yazım da cümlelerimin sıradanlığını kapatacak kadar güzeldi. Yazmaya başladığımda kalem hafifliyor, önce dike yakın bir açıya geçiyor sonra kâğıdın üzerinde buz pistindeki patenci gibi kayıyordu. Her cümlemle birlikte kendimi daha iyi ifade ediyordum. Baş ağrım tüm şiddetiyle devam etse de ilgimi biraz olsun dağıtmayı başarmıştım. Sıra üç dört saat önce yaşadığım o kalecilik olayına gelince iyice şevklenmiştim. Şu an o kısımlara göz attığımda o tuhaf olayı bu kadar detaylı ve net bir şekilde hatırladığıma şaşıyorum. Aslında gerçek şu ki; o olay aklımdan hiç çıkmamıştı. Seks sonrasındaki uyuklamam esnasındaki rüyadan, migren ataklarını yaşarken gördüğüm gözkapağı içi filmlerine kadar, o an hep peşimdeydi ve şimdi bu kalem vasıtasıyla zihnimin karanlık dehlizlerinden salıverilmeye hazırdı.</span></p>
				<p class="METIN"><span class="METIN" style="font-size:1em;" xml:lang="tr-TR">Çocukluğuma dönüp kaleci reflekslerimi dirilttiğim hareketimi kâğıda geçirirken o anki zafer duygumu tekrar yaşamakla kalmadım, tuhaf bir rahatlama hissettim. Hikâyenin son cümlesi de güzel olmuştu: “Top onlara doğru giderken çocukların arasından plonjonumla ilgilenen tek kişinin biraz önce izlediğim kaleci olduğunu fark ettim, bana bakıyordu, ben de ona. Şimdi ikimizin de sol dizleri yırtıktı.” Bir çocuk, bir adam, karşılıklı özdeşleştikleri o tuhaf an. Ama devamı hiç içime sinmiyordu... Yani Aslı’nın gelip “Ne oldu az önce?” deyip büyüyü bozması, sonra da “Aferin” diyerek beni bozması... Hiç güzel bir final değildi bu. Hikâyem böyle yarım kalmamalıydı. </span></p>
				<p class="METIN"><span class="METIN" style="font-size:1em;" xml:lang="tr-TR">Aradığım şeyin bir final cümlesi olduğunu sanıyordum ama aksi gibi sayfanın sonundaydım ve yeni bir cümle ekleyebilecek bir yer de yoktu sayfada. Sayfayı çevirdim ve kalemimi yan yana duran iki bembeyaz sayfanın solundakinin üzerine koydum. Aradığım şeyin bir final cümlesi değil, bir başlangıç cümlesi olduğunu o beyazlık içinde fark ettim, bu sayfalar dolmalıydı diye düşündüm. Ve kalemimi hokkaya batırıp onu biraz daha mürekkeple besledikten sonra istemsiz bir şekilde;</span></p>
				<p class="METIN"><span class="METIN" style="font-size:1em;" xml:lang="tr-TR">“Onun adı Varol’du” diye bir cümle yazdım.</span></p>
				<p class="METIN"><span class="METIN" style="font-size:1em;" xml:lang="tr-TR">Yazdıktan sonra cümleye baktım, bunu neden yazdığımı bilmiyordum. Çocuğun adını bilmiyordum, ona neden isim takma gereği duymuştum, bunu da bilmiyordum. Hem ona ismiyle seslenen birini duymamıştım, iyi de o zaman neden özellikle “Varol” ismini tercih etmiştim? Daha da önemlisi neden kendi günlüğümde bir başkasından, üstelik hiç tanımadığım bir çocuktan bahsetmeye başlamıştım? Bu soruların yanıtları yoktu. Sadece içimden gelmişti, işyerinde toplantıların sıkıcı anlarında yaptığım doğaçlama karalamalar gibiydi, tek farkı bütün olarak bir anlama sahip olmasıydı. </span><span class="METIN-ITALIK" style="font-size:1em;" xml:lang="tr-TR">O cümleden sonra günlüğüm günlük olmaktan çıktı, Varol’un hikâyesine dönüştü. </span></p>
				<p class="ALINTI-ILK-SATIR"><span class="ALINTI-BOLD" style="font-size:1em;" xml:lang="tr-TR">Varol’un eldivenleri </span></p>
				<p class="ALINTI-SON-PARAGRAF"><span class="ALINTI" style="font-size:1em;" xml:lang="tr-TR">Onun adı Varol’du. Varol, dört yaşındayken “Büyüyünce ne olacaksın” sorusuna “doktor” diye yanıt verirdi. Dört buçuk yaşında futbol topuyla tanıştı. Beş yaşında malum soruya yanıtını “futbolcu” olarak değiştirdi. Altı yaşında otoparkta top oynarken sağ ayak bilek liflerinden biri koptu. Doktor, “Lifleri zayıf, futbol oynaması sakıncalı” dedi. Ayağı bir ay alçıda kaldı. İki ay sonra iyileşti. Varol, yedi yaşındayken tarlada top oynarken bu defa sol ayak tarak kemiğini kırdı. Doktor “kemikleri de zayıf, futbol kesinlikle yasak” dedi. Varol, “Ne olacaksın?” sorusuna yanıt veremez oldu.</span></p>
				<p class="METIN"><span class="METIN" style="font-size:1em;" xml:lang="tr-TR">İlk paragraftan sonra durdum, yazdıklarıma profesyonel bir yazar edasıyla baktım. Bu bölümde Varol’u ve onun en büyük aşkı olan futbolu hızlı bir şekilde tanımıştık. Hikâyenin fitilini de o ve aşkı arasına koyduğum engelle ateşlemiştim. Devamında ne olacağını bilmiyordum, tek bildiğim baş ağrımın şiddetinin hikâyeye başlamamla birlikte azaldığı ve hikâyeye devam etmek için muazzam bir istekle yanıp tutuştuğumdu.</span></p>
				<p class="ALINTI-ILK-SATIR"><span class="ALINTI" style="font-size:1em;" xml:lang="tr-TR">Varol hayata küsmüş bir halde arkadaşlarını izlemeye başladı. Oynamayı çok istiyordu ama uzaktan onu izleyen annesi ve babası buna izin vermiyordu. Bir gün otopark maçlarından birinde kalecilerden biri sakatlandı, çocuklar kenardan kaleye geçmesi için adam çağırdılar, kimse geçmedi. Varol daha önce hiç kalecilik yapmamıştı, o güne kadar kaleciliği futbol oynayamayanların mevkisi olarak küçümserdi ama o an hızlıca düşündü: Futbol yasaktı ama kaleye geçmek konusunda doktor bir yasak koymuş muydu ki? Doktorun koyduğu kuralın açığını yakalayan Varol elini kaldırdı, arkadaşlarının şaşkın bakışları altında kaleye geçti. Elleriyle oynamaya alışması çok zamanını almadı. Annesi sahanın oradan geçerken “Oğlum n’apıyorsun” diye kızdı, Varol ona top topladığını söyledi, annesi de “Dikkatli ol yine de” dedi. Basketbol meraklısı baba biraz şüphelendi ama ses etmedi. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Varol, birkaç maç sonra kaleciliğini konuşturmaya başladı. Mahalle içi maçlarda ortalama kalecilerden beklenmeyen bir çaba gösteriyor, sakatlanma pahasına asfalta uçuyor, elini en tehlikeli toplara uzatmaktan çekinmiyordu. Maç bittiğinde dizlerinde ve dirseklerinde bereler oluşuyordu ama asıl yara futbolun ona yasaklanmış olmasıydı, bu yeni yara bereleri ona vız geliyor, tırıs gidiyordu. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Varol’un kaleciliği kısa zamanda bir efsane gibi yayıldı, sokaktan sokağa, mahalleden mahalleye, okuldan diğer okula... “Bir kaleci var, daha dokuz yaşında ama Dasaev gibi uçuyor, Schumacher gibi açı kapatıyor, Scmiechel gibi yan top çıkartıyor” diyorlardı. Komşu mahallelerden onu izlemeye gelenler oldu. Varol kısa sürede mahallede şöhret oldu. Babası oğluyla gurur duyduğu için artık onun futbol oynamasına mani olmuyordu. Annesi ise birkaç maçlığına oğlunu top toplayıcı sandığı için kendi salaklığına yanıyor ve onun için endişeleniyordu. Her gün bir yerini kırmaması için dua ediyor, çocuğuna bu hayalden vazgeçmesi için telkinde bulunuyordu. Varol’unsa bu hayalden vazgeçmeye pek niyeti yoktu.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">En başta çıplak elle, sonra annesinin eski bulaşık eldivenleriyle topları tutan Varol, harçlıklarından biriktirdiği parayla piyasadaki en pahalı eldivenlerden birini aldı. Markası Reusch’tu. Kenarına profesyonel kalecilerin eldivenlerinde olduğu gibi kendi adını yazdı, keçeli kalemle. Eldivenlerine gözü gibi baktı, yatarken yanında tutuyor, maçlara özel çantası içinde götürüyor ve asla kimseye ödünç vermiyordu. Zamanla eldivenin bazı yerleri delinse bile onlardan vazgeçmedi Varol. Bazen geceleri yatmadan önce eldivenindeki deliklere bakar ve içinden, “Bu Birollarla oynadığımız maçtan, Mert’in attığı penaltıda oldu”, “Bu Şahinlerle oynadığımız maçta Özgür’ün pis burun şutunu çıkardığımda oldu” diyerek savaş yaralarını sayan bir gazi gibi kendisiyle gurur duyardı.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Babasının boyu 1.90, annesinin boyu ise 1.77 olduğu için Varol’un ileride boylu poslu biri olacağı kesin gibiydi. Kendi boyuyla gurur duyan babası çocuğunun küçüklükten beri hızla ona yaklaşmasına çok seviniyordu. Normalde annelerin aylık periyotlarla yaptığı, duvara yaslayıp cetvelle duvara çentik atma ritüelini sürekli olarak baba üstleniyordu. Baba, bu konuda öyle bir saplantı geliştirmişti ki, artık neredeyse her gün çocuğunun boyunu ölçmeye başlamıştı. Galatasaraylı olduğu için oğluna “Geleceğin Simoviç’i” diyordu, ama Varol’un idolü çok farklı biriydi. En sevdiği çizgi film Kaptan Tsubasa’nın bir bölümünde asla gol yemeyen bir kaleci görmüştü, adı Müller idi. Varol onun gibi olmak istiyordu; kalesini gollere tamamen kapayan, hiç gol yemeyen dünyanın tek kalecisi...</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Varol on üç yaşında profesyonel bir kulübün genç takımına girmeyi başarmıştı. Kulübün teknik direktörü Varol’un ileride takıma ne kadar büyük bir fayda sağlayacağını düşünürken, kulübün yöneticileri bu genç yeteneğin ileride kulübe ne kadar büyük para kazandıracağının hesaplarını yapmaya başlamışlardı bile. Başarısına rağmen Varol herkesten çok çalışmaya devam ediyor, antrenman bittiğinde tek başına egzersizler yapmayı ihmal etmiyordu. Kulüpten hemen çıkıp eve gideceğine A-takımının antrenmanlarını seyrediyor, bir gün oradaki futbol yıldızlarıyla birlikte sahaya çıkacağı günü iple çekiyordu. Sahanın kenarında eldivenlerini çıkarmadan ellerini çenesinin altında kavuşturmuş, Tanju’nun plaselerini köşeden çıkarmanın, Uğur’un çalımlarına meydan okumanın, Büyük Savaş’ın şutlarını sağ eliyle doksandan kurtarmanın hayalini kuruyordu.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Onun bu hayallerinden rahatsız olan tek kişi annesiydi. Çocuğunun kaleci olmasından da, boyunun babası tarafından sıklıkla ölçülmesinden de hoşnut değildi. Baba ve oğul arasındaki bu kalecilik hayallerinden de ürküyordu. Her fırsatta onları, bu hayallerinden dolayı küçük gören ifadelerle aşağılıyordu. Baba, annenin bu sert tutumunu, çocuğunun sakatlanmasından duyduğu korkudan kaynaklandığı için hoş görüyordu. Varol gerçekten de sakatlanmaya devam ediyordu.</span></p>
				<p class="ALINTI-SON-PARAGRAF"><span class="ALINTI" style="font-size:1em;" xml:lang="tr-TR">En zor pozisyonlarda bile topu yakalamak için atlayıp zıplayan, elini her karambole sokan Varol birkaç kere serçeparmağını kırdı. En büyük badireyi ise dişleri atlatıyordu, daha on iki-on üç yaşındayken, uzak yakın demeden “ölümüne” abanan liseli serserilere karşı oynayan Varol, iki ayrı şutta üç dişini kırdı. Varol tam bir hırs küpüydü, dişleri kırılsa bile maça hep devam etti. Arkadaşları ona “tek dişi kalmış kaleci” diyordu. </span></p>
				<p class="METIN"><span class="METIN" style="font-size:1em;" xml:lang="tr-TR">Tek dişi kalmış kaleci diye yazdıktan sonra bir anda aklıma son toplantı esnasında yaptığım karalamalardaki bir figür geldi. Tek dişi kalmış, elinde eldivenler olan bir tip çizmiştim. Belli ki, Varol bir anda ortaya çıkmış bir karakter değildi, onu daha önce de aklımdan geçirmiş, bilinçaltıma saklamış ve o genç mahalle kalecisini görmemle birlikte gün ışığına çıkarmıştım. </span></p>
				<p class="METIN"><span class="METIN" style="font-size:1em;" xml:lang="tr-TR">Peki, bu genç kalecinin hikâyesi nereye varacaktı?.. Varol engelleri aşmış, hayallerine yaklaşmıştı, son ve aşılması çok güç bir engel çıkmalıydı karşısına. Ama bu ne olabilirdi? Sanki bir sırrı varmış gibi aşırı evhamlı davranan annesi mi? Ayağını kaydırmaya çalışan başka kaleciler mi... Düşünmeden yazmaya başladım.</span></p>
				<p class="ALINTI-ILK-SATIR"><span class="ALINTI" style="font-size:1em;" xml:lang="tr-TR">Varol on altı yaşına geldiğinde bir şey oldu. Daha doğrusu; olmadı! Varol uzamadı. Her gün oğlunun boyunu ölçen baba önce “geçici bir süreçtir” dedi, oğlunu haftada bir ölçmeye başladı, baktı hep aynı yüksekliğe çentik atıp duruyor, çentik de kalınlaştıkça kapıda çirkin bir lekeye dönüşüyor, ayda bir ölçmeye başladı. Baktı yine bir değişiklik yok, sonunda pes etti. Varol 1.66 boyunda sabitlenmişti.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Annesi her zamankinden endişeli görünüyor ama bir yandan da, “bu kadar takarsanız boya posa, böyle ters teper işte, Allah’ın işi” diye iğneleyici laflarla evdeki gerginliği artırıyordu. Varol ise var gücüyle antrenmanlarına devam ediyor, kulüpteki rutin antrenmanlar bittiğinde tek başına, özellikle boyunun uzamasını tetikleyebilecek zıplama hareketleri yapıyordu. Her gün bir litre süt bitiriyor, balık yağı içiyordu. Ama nafile. Varol ondan sonra hiç uzamadı.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Varol, boyu uzamadığı için profesyonellerin oynadığı nizami kalede iyi performans sergileyemiyordu. Genç kalecinin üst kale direğine değmesi için bile olduğu yerde minik minik zıplayıp, sonra olanca gücüyle sıçraması, köşelere giden şutları çıkarması için ise en az iki adım koşması ve sonra kendini direğe doğru fırlatması gerekiyordu. Plonjon yapmadan önce koşması gerektiği için daha şut atılmadan, forvetin ayaklarına bakarak tahmini uçuşlar yapıyordu ve her geçen gün tahminlerinde daha çok yanılıyordu. Bir süre sonra kulüpteki arkadaşları ona “uçan çuval” diye takılmaya başladılar. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Küçük sahalardaki refleks becerisini, çabukluğunu, karşı karşıya pozisyonlardaki açı kapatma başarısını büyük sahada gösteremeyen Varol’un morali de tükenmek üzereydi. Kulüpteki teknik direktörü onu önce yedek, sonra üçüncü kaleci yapınca kovulmayı beklemeden başı eğik boynu bükük ayrıldı kulüpten. Küçük sahalara, taştan kalelere geri döndü. Fakat büyük hayallerini santim farkıyla kaçıran Varol isteksiz oynuyor, eskisi gibi performans gösteremiyordu. Odasındaki Schmeichel posterini indirip dünyanın en kısa boylu ve şöhretli kalecilerinden Campos’un posterini duvarına asarak bir süre ona öykünen Varol o posteri de indirdi, kaleci eldivenlerini dolaba saklayarak kendi içinde jübilesini yaptı.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Bu durumdan dolayı Varol kadar üzgün olan bir başkası daha vardı; o da babasıydı. 1.90’lık babası en başlarda oğlunun kısa kalmasına akıl sır erdiremiyordu. Onun, yani arkadaşlarının deyişiyle Sırık Necmi’nin oğlu, kendisinden 24 santim, hadi onu geçtik, 1.77’lik annesinden 11 santim daha kısa nasıl olabilirdi ki... </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Baba keşke bu duruma akıl sır erdiremeseydi; ne zaman akıl sır erdirdi, Varol’un ailesi parçalandı. Varol’un Sırık Necmi’nin oğlu olmadığı ortaya çıktı. Varol’un babası annesinin tek gece birlikte olduğu bir cüceydi. Anne, çoğu uzun boylu kadın gibi uzun boylu bir erkeğe gönlünü kaptırsa da, aklının bir köşesinde bir gün çok kısa bir erkekle sevişme fantezisini taşıyordu. Onun bu fantezisi, Necmi’nin uzun boylu oğula sahip olma ve Varol’un ise profesyonel kalecilik hayaline mal olmuştu. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Varol’un babasıyla annesi ayrıldı. Varol annesiyle yaşamaya başladı, annesi içten içe foyasının meydana çıkmasını Varol’un kaleci olma saplantısına bağlıyordu, bu yüzden istese de oğluyla iyi bir anne-oğul ilişkisi kuramadı. Varol da çocuk aklıyla boyunun kısa olmasını annesinin sapkın güdülerine yenik düşmesine bağlıyordu, o da problemli bir genç oldu çıktı. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Fakat futbola o kadar bel bağlamıştı ki, okulunu boşlamıştı. Babasının hayal ettiği gibi kaleci olamayan Varol, annesinin hayali olan üniversiteyi de bitiremedi. Belediyede iş buldu, otobüslerde biletçilik yaptıktan sonra, otobüs şoförü olunca bir nebze yırttı. Kırkına geldiğinde kıdemli bir şoför, çoluk çocuğa karışmış bir aile reisiydi. Gençken yaşadığı travma Varol’un sırtında ağırlık yapmış olsa gerek, kısalığına kamburluğu da eklenmişti. Yine de işinde başarılıydı, kırk üç yaşına geldiğinde yeni bir eve taşınacak birikime sahip oldu. Bakırköy’de güzel bir ev tuttu. Ailecek oraya taşındılar. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Taşınma faslı epey eziyetli geçti çünkü çocukluğundan beri yaşadığı o ufak evi tıka basa doldurmuştu. Kolileme işlemini taşıyıcı şirketin görevlileri yapmıştı. Hamallar yeni eve kolileri yığdıktan sonra sıra onları açmaya ve yerleştirmeye gelmişti. Tabaklar, çanaklar, bardaklar, duvar saati, biblolar, çerçeveler, fotoğraf albümleri, kıyafetler, kıyafetler, kıyafetler... Varol’la karısı bunları kolilerden çıkartıp yerleştirirken altı yaşındaki oğlu Yaşar eşyaları dağıtmakla meşguldü. Varol yaramaz oğluna hiç söz geçiremezdi. Yaşar’ın kısa ve kambur babasına hiç saygısı yoktu. Derken bir şey oldu...</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Yaşar kapalı bir koliyi dağıtmak için açtığında içinde Varol’un kaleci eldivenlerini buldu. Annesinin bulaşık eldivenleri herhalde diye düşünerek annesinin yanına gitti, “Anne bunlar ne?” diye sordu. Annesi gülümsedi ve “Babanın onlar” dedi. Varol bu esnada oğlunun elindekilere baktı. Eski bir dostunu görmüşçesine gözleri sevinçle parladı. Eldivenleri özenle oğlunun elinden aldı. Keçeli kalemle adını yazdığı sağ teke baktı, çocuksu el yazısına gülümsedi. Sol tekin iç tarafına baktı, o eski delikleri gördü. “Bu Mert’in attığı penaltıda olmuştu, bu Özgür’ün pis burun şutunda, bu da Birollarla maçtan kalma” diye düşündü, bu kadar geçmişe ait bir izi şeklinden kimin eseri olduğuna kadar hatırlamasına şaşırdı. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Oğlu Yaşar babasının transını bozarak “Baba bunlar ne?” diye sordu. Varol anlattı, “Bunlar benim kaleci eldivenlerim” dedi, sonra “eldivenlerimdi” diyerek düzeltti. Yaşar “Ne işe yarıyorlar?” diye sordu. Varol eldivenlerini taktı, “Bunları giydiğinde top ne kadar sert gelirse gelsin ellerin acımaz” dedi. Sonra bilek bandajlarını kapatıp kaleci pozisyonunda durdu ve ekledi: “Topu kavrayıp tutmana da yardımcı olurlar.” Birden kendini bir hayale fazlasıyla kaptırdığının farkına varan Varol hızla eldivenlerini çıkarttı. Tam eldivenleri kenara atacakken uzun süredir ses çıkarmayan oğluna baktı ve gözlerinde daha önce görmediği bir şey gördü. Yaşar babasına hayranlıkla bakarken gözleri pırıl pırıl parlıyordu. Bu âna Yaşar’ın annesi de şahit olmuş, elindeki süpürgeyi bırakarak, yüzünde bir gülümsemeyle baba ve oğulu izlemeye başlamıştı. Varol oğlunun gözündeki o hayranlık ifadesini biraz daha orada tutmak isteyerek eldivenleri bıraktığı yerden aldı ve “Gel sana göstereyim” dedi. Kolideki plastik topu çıkardı, oğlunun elini tutarak kapıya doğru yöneldi. Yaşar’ın annesi “Aman diyeyim, top yola falan kaçar” demeye başlarken Varol “Merak etme, onu güvenli bir yere götüreceğim” dedi. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Varol’un aklına, yeni tuttuğu evin eski kulübünün antrenman sahasına çok yakın olduğu gelmişti. Oradaki minik sahalardan birinde eskiden kalma birkaç hareket göstererek oğlunu büyülemeye devam etmeyi planladı. Aynı gün büyük antrenman sahasında veteranlar maçı vardı, Varol’un eskiden, kısa kalacağını bilmediği dönemlerde birlikte oynama hayalini kurduğu eski şöhretler, kendi aralarında şov niyetli bir maç yapıyorlardı. Derme çatma tribünlerde 30 kişi var yoktu. Varol eski idollerini görünce önce onları izlemeyi düşündü ama oğlunun bu ak saçlı ihtiyarlardan haberi bile yoktu, o babasını izlemek istiyordu. Varol bu yüzden o ufak sahada oğluna birkaç hareket gösterdi. İlk hareketlerinde orasına burasına ağrı girse de sonra açıldı. Topu kale direğine sektirerek kendisinin uzağına attırıyor, eski zarifliğinde ve çevikliğinde topu tekrar havada kapıyordu. Yaşar zevkten dört köşe olmuştu. Babası sadece evden işe, işten eve gelen bir insan değildi. O tıpkı televizyonda gördüğü kaleciler gibi, daha da ötesi resimlerine baktığı çizgi romanlardaki süper kahramanlar gibi havada uçabiliyordu. Varol, bir süre sonra Yaşar’ı da oyuna dâhil etti. Baba oğul karşılıklı penaltı çekiştiler, Yaşar en mutlu gününü yaşıyordu, Varol da. Derken daha da sihirli bir şey oldu...</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Büyük sahadaki veteran kaleci sakatlandı. Yedeği de yoktu. Takım kaptanı Cüneyt oradaki görevlilere sordu ama ses çıkmadı. Sonra tribünlere döndü ve “Kaleye geçebilecek biri var mı?” dedi yüksek sesle. Varol “Haydi canım gidelim, annen merak eder” derken bu soruyu duymamıştı ama o sırada yüzü büyük sahaya dönük olan Yaşar duymuştu. Çocuk sesiyle bağırdı, “Var!” diye. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Bir dakika sonra Varol veteranların maçında kaleyi korurken buldu kendini.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Hayatının maçını çıkardı Varol. Oyunda kaldığı 60 dakika boyunca tek gol bile yemedi. Tanju’nun plaselerini soldan, Büyük Savaş’ın şutlarını sağ doksandan çıkarıyor, Uğur’un çalımlarına kanmadan kalede ayakta kalmayı başarıyordu.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Maç bittiğinde takım kaptanı Cüneyt, Varol’u tebrik etti. Maçı organize eden adam ise gelip telefon numarasını aldı.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Ertesi günkü gazetelerde kısaca bahsedilen veteranlar maçında sahanın en iyisi olarak maça sonradan giren Varol’un ismi geçiyordu. Bir gazete bu tanınmamış kalecinin ismini araştırmış ve “eski paf takımı kalecisi” diye söz etmişti ondan. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">O günden itibaren Varol başka maçlara da çıktı. Çok önemli bir şeyin farkına vardı. Şu anda hayallerine o en formda olduğu dönemden bile daha yakındaydı, çünkü hayatının ikinci yarısında hayalinin aslında ne olduğunu tam olarak idrak etmişti. Hayali uzun boylu, profesyonel, tanınan bir kaleci olmak değildi ki! Hayali Kaptan Tsubasa’da izlediği Müller gibi gol yememekti. </span></p>
				<p class="ALINTI-SON-PARAGRAF"><span class="ALINTI" style="font-size:1em;" xml:lang="tr-TR">Varol’un boyu kısaydı, üstelik yaşlı ve biraz da kamburdu, kimse onu tanımıyordu ama bazı maçlar oluyordu ki, hakikaten hiç gol yemiyordu.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Hikâye sona ermişti. Kâğıtlara şöyle bir göz gezdirdim, el yazımın güzelliği dikkat çekiyordu öncelikle. Bir çocuğun, anaokulunda yaptığı suluboya resmine bakarkenki gurur vardı gözlerimde. O an çok daha önemli bir şey fark ettim, baş ağrım tamamen sona ermişti. </span></p>
				<p class="x1--BASLIK"><span class="x1--BASLIK" xml:lang="tr-TR">Mucize</span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">25 Mart 2009</span></p>
				<p class="METIN"><span class="METIN" style="font-size:1em;" xml:lang="tr-TR">Her zamanki saatte telefonumdan yükselen alarm sesiyle uyandım. Sabah ritüellerimi harfiyen uyguladım. Metro durağına varana dek sorun yoktu. Her gün kullandığım yürüyen merdiven bozuktu, birkaç saniye, yürüyen merdivenin sensörü beni görsün diye bekledikten sonra manuel formatta yürüdüm aşağı. Aksilik bu ya, gişeden raylara inen merdiven de bozuktu, oflaya poflaya manuel formatta indim ondan da. Tam ben indiğimde merdivenin çalışması ise kötü bir şaka gibiydi. İkinci kötü şaka ise bu iki minik aksaklıktan dolayı sandığımdan daha çok vakit kaybettiğim için her zaman bindiğim trenin ben merdivenden inerken durağa gelmiş olmasıydı. Kapıları kapanırken gördüm onu. Bir sonraki treni beklemek zorunda kaldım, bu kayıp vakitten dolayı trenden indikten sonra daha hızlı davranmam gerekecekti. </span></p>
				<p class="METIN"><span class="METIN" style="font-size:1em;" xml:lang="tr-TR">Allah’tan indiğim durakta yürüyen merdiven çalışıyordu, her iki katta ve zemindeki yürüyen merdivende hızla yürüyerek kaybettiğim vakti biraz olsun telafi ettim ya da ettiğimi sandım. Hızla yürüyerek köşedeki gazete bayisinden gazetemi alıp (bozuklukları cebimde ayarlamış, en az 10 saniye de oradan kazanmıştım) şirkete girdim. Metroyu kaçırmamı seri hareketlerle kapatmaya çalışmış olsam da on beş dakika geç kalmıştım. Odama girerken ofis telefonum çalıyordu, kim bilir kaç defa daha çalmış, kimse açmamıştı. Şanssızlık bu ya, bu on beş dakika boyunca İsmet bey bir konuda benim görüşümü almak istemiş (çürütmek içindir ya neyse), bana ulaşamayınca kararı sonraya ertelemiş, o sırada da kararı hemen alamadıkları için bilmem kaç bin liralık para kaybedildiğinin hesabı yapılmış.</span></p>
				<p class="METIN"><span class="METIN" style="font-size:1em;" xml:lang="tr-TR">Bugüne kadar işe geç kalma konusunda sicilim temiz olduğu için patron kızgın bir ifade takınmadı ama yine de sorumluluğumun bilincinde olduğum için vicdani rahatsızlık yaşadım. Hatamı kapatmak amacıyla paravanlar arasında koşturup normalde üstlenmediğim birtakım ufak işleri hallettim, çaylaklara ekstradan yardım ettim, kısacası işgüzar birtakım hareketlerle o sırada beni izlediğini hissettiğim İsmet bey’in gözünü boyadım. </span></p>
				<p class="METIN"><span class="METIN" style="font-size:1em;" xml:lang="tr-TR">Bir saat kadar ekstradan ayakta durduktan sonra kahve makinesinden kahvemi aldım ve odama geçip rutinime geri döndüm. Sabah manşetlerine şöyle bir göz attığım gazeteyi okumaya başladım. Spor sayfasına geldiğimde telefon çaldı, bir müşteri yeteri kadar kazandıramadığı için yatırım uzmanı çaylaklardan birine sorun çıkarmıştı, araya girip onu sakinleştirmem ve sorununu çözmem ya da çözmüş gibi görünmem gerekiyordu. Genellikle sorunlu müşterileri ortalama bir buçuk dakikada yatıştırabiliyordum ama bu defa hattaki müşteri çetin cevizdi. Onu ikna etmem yaklaşık beş dakika sürdü. </span></p>
				<p class="METIN"><span class="METIN" style="font-size:1em;" xml:lang="tr-TR">Raporumu kısaca yazdıktan sonra gazetenin spor sayfasına geri döndüm. Tam okumaya başlarken telefon yine çaldı, telaşla telefona uzanırken kahve bardağıma çarptım. Kahve, Allah’tan az kalmıştı ama yine de gazete berbat oldu tabii. Kahve yavaş yavaş gazeteye nüfuz edip gazete kâğıdının üzerinde kahverengi kıtalardan oluşan şekersiz az sütlü bir harita oluştururken telefondaki duruma el koydum. Bir başka sorunlu müşteri hattaydı ama bu defaki kolay lokmaydı, bir dakika tamamlanmadan görüşme sona erdi. Tüm bunlar, sabahki on beş dakikalık gecikmenin sonuçlarıydı, ne zaman geç kalsam o gün işlerim kötü giderdi, bunu tekrarlamamam gerekiyor...</span></p>
				<p class="METIN"><span class="METIN" style="font-size:1em;" xml:lang="tr-TR">Üstüne kahve dökülen gazete mahvolmuştu ve şekersiz az sütlü kahve nehri gazetedeki yoluna yavaş yavaş devam ediyor, sütlü kahve atlası oluşturuyordu. Masamdaki kâğıt mendil kutusundan birkaç peçete aldım, gazeteyi bohça şeklinde katlayıp çöpe atmayı planlıyordum. Derken gözüm sütlü kahvenin ilerleyişine takıldı. Yavaş yavaş ilerlemeye devam ediyordu. Sonra durdu.</span></p>
				<p class="METIN"><span class="METIN" style="font-size:1em;" xml:lang="tr-TR">Durduğu yerde ana haberlerin yanındaki sütunda yer alan küçük bir haber vardı. </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Haberi okuduğumda gözlerime inanamadım.</span></p>
				<p class="ALINTI-ILK-SATIR"><span class="ALINTI-BOLD" style="font-size:1em;" xml:lang="tr-TR">VETERANLAR MAÇINDAN AZ GOL ÇIKTI</span></p>
				<p class="ALINTI-SON-PARAGRAF"><span class="ALINTI" style="font-size:1em;" xml:lang="tr-TR">Galatasaray ve Beşiktaş’ın eski futbolcuları arasında düzenlenen özel maç daha önceki veteranlar maçlarının tersine çok az gole sahne oldu. Maç 2-1 sona erdi. Galatasaraylı Cüneyt ve Beşiktaşlı Metin’in göz doldurduğu maçta Galatasaraylı kaleci Hayrettin’in sakatlanmasıyla saha kenarından maça giren Varol Batur performansıyla Galatasaray’ı galibiyete götüren en önemli oyuncu oldu. Sürpriz oyuncunun eski lisanslı kaleci olduğu, Galatasaray Genç Takımı’nda çok kısa süre oynadığı belirtildi.</span></p>
				<p class="METIN"><span class="METIN" style="font-size:1em;" xml:lang="tr-TR">Bu satırları ağzım bir karış açık kaç defa okudum bilmiyorum. Hemen ıslanmış gazete kâğıdındaki o bölümü yırtıp sütlü kahve nehrinden uzağa götürdüm. Elimdeki kupüre bakarken beynimde sorular bir fırtınaya sebep olmuş, kafatasımda hortumlar koparıyordu. Bu nasıl bir tesadüftü? Sadece inanılmaz bir rastlantıdan ibaret olabilir miydi? Varol’un olayından ben nasıl haberdar olabilirdim? Buna benzer onlarca soru döndü durdu zihnimde. Sonra kendimi sağduyuya davet ettim. </span></p>
				<p class="METIN"><span class="METIN" style="font-size:1em;" xml:lang="tr-TR">Mantıklı düşünmeliydim. Hikâye yazma antrenmanlarının bilinçdışına atılan bilgileri açığa çıkardığını biliyordum. Varol isminde eski bir kalecinin varlığından çocukken satır satır okuduğum spor gazetelerinden haberdar olabilirdim. Ya o zamanlar kalecilere ekstradan bir ilgi duyduğumdan ya da adamın ismi hoşuma gittiğinden bu bilgiyi zihnimin bir kenarında yıllarca muhafaza etmiş olabilirdim. Varol’un hikâyesini dünkü ilham yağmuru esnasında gerçeğe uygun bir şekilde tamamlamam da bu durumda çok garip sayılmayabilirdi. Hem kupürdeki haberde pek ayrıntı yoktu. Varol’un boyuyla ilgili bir bilgi, çocuğunun isteğiyle kaleye geçmesi gibi benim hikâyemde yer alan kilit anlar, var ettiğim hikâye ile gerçeğin aktarıldığı bu haberin birebir örtüştüğü sonucuna ulaştıracak önemli ayrıntılar yoktu. Kafamın içindeki sorgulama sonucunda yaşadığım tuhaflığı rasyonel kurallar çerçevesinde değerlendirip onu birtakım tesadüfler silsilesine ve bilinçdışının şaşılası numaralarına bağladığım için çok büyük bir mutluluk yaşadım. Birkaç dakika önce komuta merkezimi kaos isteyen teröristlere kaptırmak üzereydim, şimdi ise aklımın iplerini yeniden elime almayı başarmıştım. Kontrolü ele geçirir geçirmez yaptığım sağlamayı kendi içimde sağlamlaştırmak için internete girip bu haberin benzerlerini arattım. Haberi diğer gazetelere de aynı ajans geçtiği için her gazetede aşağı yukarı aynı metin yayımlanmıştı. Bu biraz daha rahatlamama yol açtı, çünkü herhangi bir gazetede “1.66’lık kaleci gol yemeden maçı sona erdirdi ve çocuğuyla kucaklaşarak bunu kutladı” gibi bir cümle okusaydım kendimi Bakırköy Ruh ve Sinir Hastalıkları Hastanesi’ne ihbar edebilirdim. </span></p>
				<p class="METIN"><span class="METIN" style="font-size:1em;" xml:lang="tr-TR">Buna gerek kalmadı.</span></p>
				<p class="METIN"><span class="METIN" style="font-size:1em;" xml:lang="tr-TR">Mutlu hayatıma geri döndüm.</span></p>
				<p class="METIN"><span class="METIN" style="font-size:1em;" xml:lang="tr-TR">Öğlen Aslı, Tolga, Esra ve ben daha önce gittiğimiz restoranlardan birinde yemek yedik. Sabah yaşadığım olay aklımdan çıkmasa da bunu onlara anlatmadım. Aslı “Ne o, neden dalgınsın?” diye sordu. Nasıl yanıt verebilirdim? “Babamın kalemiyle Varol isimli bir kalecinin hikâyesini yazdım, sabah da bu hikâyenin gerçek olduğunu gazetenin spor sayfasında okudum” diyemezdim ki. Dünya tersine dönse, bir saniye sonra bu cümlenin unutulacağını, hafızalarımızdan silineceğini bilsem bile böylesine saçma bir cümle ağzımdan çıkamazdı. </span></p>
				<p class="METIN"><span class="METIN" style="font-size:1em;" xml:lang="tr-TR">Aslı her zamankinden de seksi görünüyordu bugün. Tahminime göre regl olmuştu, bu da halihazırda dolgun olan göğüslerini daha dikkat çekici kılmaya yetiyordu. Kıyafetleri, sesi, kalkışı, oturuşu bile ihtiraslı sinyaller veriyordu. Yine de arada bir Varol’un hikâyesinin ve kupürdeki gazete haberinin aklıma düşmesini önleyemiyordu. Aklımdan konuyu biraz daha araştırmak, ajansı arayarak haberi yapan gazeteciye ulaşmak, ondan izlediği maçın detaylarını, kalecinin yanında bir çocuk olup olmadığı gibi bilgileri almak geçiyordu. </span></p>
				<p class="METIN"><span class="METIN" style="font-size:1em;" xml:lang="tr-TR">Öğleden sonra iş hiç olmadığı kadar yoğundu. Cumaları genelde hep böyleydi ama bu defa akşama kadar tüm işlerimi bitirebilmek için her zamankinden tempolu çalışmak zorunda kaldım. Tuvalete normal şartlarda öğleden sonra en az iki defa uğramam gerekirdi, bu defa paydosa kadar hiç uğrayamadım. Bir ara işlerimi üstümden attığımı sanarak hafiyelik yapmak üzere haber ajansını aradım ama daha telefon bağlanmadan cep telefonumdan Aslı aradı, bir arkadaşıyla yaşadığı bir sorundan bahsetti, neredeyse 20 dakika aralıksız konuştu, sonra da aklımdan çıktı haber ajansını aramak. İyi ki de çıktı, bu meseleyi daha fazla kurcalamak akıl sağlığım için iyi değildi.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Bilinçaltımın derinliklerine gömdüğüm travmaları ortaya çıkartan o tuhaf rüya, zincirleme kötü olaylar tamlamasına start vermişti adeta. Dünkü kalecilik olayı, Aslı’yla yaşadığım soğuk savaş, migren nöbeti ve babamdan kalma kalemle o migreni yenişim ve yazdığım hikâyenin hık demiş burnundan düşmüş benzerini gazetede okuyuşum... Beni ancak dipsiz bir uyku paklayabilirdi...</span></p>
				<p class="x1--BASLIK"><span class="x1--BASLIK" xml:lang="tr-TR">Günlük yazmanın faydaları </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">27 Mart 2009</span></p>
				<p class="METIN"><span class="METIN" style="font-size:1em;" xml:lang="tr-TR">Son iki gündür ruh halim çok iyi değil. Her zamankinden daha fazla migren hapı kullanıyordum, bazen anlamsızca bir noktaya odaklanıyor ve kendimi geri çekemiyordum. Garipti. Son zamanlarda yaşadığım tuhaflıklar bu garipliğin baş tetikleyicileri olabilirdi. Ama tüm bu absürt olaylar zincirinin dışında içini dolduramadığım bir sebepsizlik, tarif edilemez bir anlamsızlık duygusu da rol oynuyordu bu ruh halimde. Bu rahatsızlığı utanç verici hastalığını saklayan birinin becerisiyle kimseye (kendim dahil) en ufak bir kuşku bırakmayacak ölçüde çaktırmasam da yaptığım her şeyde, yataktan kalkarken, tost yaparken, kapıyı kapatırken, telefonla konuşurken, iş yerinde birinin gözlerinin içine bakarak konuşurken, su içerken, tuvaletteki aynada kendime bakarken, şakaklarımı ovarken, mouse’u oynatırken, kısaca kılımı bile kıpırdatırken bir eksiklik duygusundan kurtulamıyordum.</span></p>
				<p class="METIN"><span class="METIN" style="font-size:1em;" xml:lang="tr-TR">Şimdi ise iyiyim. Bu kulağa inanılmaz gelebilir ama yukarıdaki paragrafı yazarak kendimi iyileştirdim, en azından öyle hissediyorum. Günlük yazmaya iki gün ara verince, karşılaştığım tuhaflıkla başa çıkamadım sanırım. Tuhaflığın yan etkilerini, yani üzerimdeki eksiklik duygusunu ve beni serseme çevirişini kaleme alınca bir anda tamamlanmış hissettim. Düşünce balonlarıyla kusurlarını itiraf etmek yetmeyebiliyor demek ki, bunları ancak yazıya dökünce insan kendini onarabiliyor.</span></p>
				<p class="METIN"><span class="METIN" style="font-size:1em;" xml:lang="tr-TR">Aslında arada bir bu gerçeği unutsam da çocukluğumdan beri bu böyle olmuştur. Günlük yazmanın iyi geleceğini, babam ölmeden önce söylemişti. Babamdan miras kalan bir alışkanlıktı bu. “Babamdan miras kaldı” derken söz oyunu yapmıyorum. Babamın vasiyetinde özellikle buna ayrılmış özel bir madde vardı. Ölmeden önce bana yüzlerce Ece Ajandası almış, hepsini muntazam bir şekilde sandığa yerleştirmişti. Her gün bunlara hayatımı yazmamı istiyordu. Vasiyetteki bu maddeyi okuduğumda önce çok garipsemiştim. Her ne kadar babamın delilikle akıllılık arasındaki ince çizgide cambazlık yaptığını bilsem de, bu ona göre bile çok tuhaf bir istekti. </span></p>
				<p class="METIN"><span class="METIN" style="font-size:1em;" xml:lang="tr-TR">Babam benim yazarlıkla ilgili herhangi bir uğraş edinmeme hayatı boyunca karşı çıkmıştı. Her anne baba çocuğunu kitap okurken görünce sevinir, babam kaşlarını çatardı. Romanlardan, çizgi romanlardan, macera kitaplarından beni hep uzak tuttu. Muazzam bir kütüphanesi vardı ama ben kitap okumaya başladıktan sonra o değerli kitaplarını sahaflara satmaya başladı. Birkaç ay sonra sadece ansiklopediler, tarih kitapları, biyografiler kaldı, kurmacaya dair ne var, ne yoksa her şeyi elden çıkardı. Türkçe dersleri için ödev niyetine okuduğumuz bazı hikâyelerle ya da beyin fırtınası egzersizinde yazdığım bazı yazılarla ya da okuduğum hikâyeyle ilgili bir şey sorduğumda o hikâyeyi, o hikâyenin yazarını, hatta genel olarak tüm hikâyeleri aşağılayan öyle nutuklar atardı ki bu cümlelerin bir dönemin en ünlü masalcısının ağzından çıktığına inanamazdınız. </span></p>
				<p class="METIN"><span class="METIN" style="font-size:1em;" xml:lang="tr-TR">Ben de ondan gizli gizli kitap okumaya, sonra da hikâye yazmaya başladım. Hem böylesi daha heyecanlı oluyordu. Hikâyelerimi kimseye okutmuyordum, o dönem takip ettiğim bir bilimkurgu dergisi vardı, </span><span class="METIN-ITALIK" style="font-size:1em;" xml:lang="tr-TR">Nostromo</span><span class="METIN" style="font-size:1em;" xml:lang="tr-TR"> diye, oraya yollardım sadece. Bir de o dergiyi çıkaran Metin Demirhan’ın dükkânı Deep Red’e gider, ona anlatırdım aklıma gelen hikâyeleri. Hikâyelerimi, sevdiğim müzikleri ve filmleri paylaşacağım başka bir yer yoktu, o dükkân dışında. Bir de babamın arkadaşı olan İrfan Kudret Akay’ın yazdığı </span><span class="METIN-ITALIK" style="font-size:1em;" xml:lang="tr-TR">Sıfırlar</span><span class="METIN" style="font-size:1em;" xml:lang="tr-TR"> isimli kitabın internetteki fan kulübündeydim, orada o kitabın diğer hayranlarıyla bazı eserlerimizi paylaşabiliyorduk. Babamdan gizli tabii.</span></p>
				<p class="METIN"><span class="METIN" style="font-size:1em;" xml:lang="tr-TR">Babam kaçışlarıma izin vermiyordu. Gardiyan rolünü de iyi kıvırıyordu. Çocuklar ebeveynlerine tepki duyarak onların istemedikleri yönde ilerler ya, öyle bir şeye de şans bırakmıyordu. Beyin yıkaması konusunda çok başarılıydı. Belki de babamı varoluşumun tek “canlı” kanıtı olarak gördüğümden, belki de hayali olan her şeye karşı babamın uyguladığı manipülasyonun açık kapı bırakmayacak kadar sağlam olmasından dolayı her geçen gün hikâyelerden ve yazma sevdasından uzaklaşmaya başladım. Lise sona doğru, üniversite sınavının yaklaşmasıyla birlikte tüm bu yazma sevdasına, hikâyelere, kitaplara, karikatür dergilerine, filmlere, şarkılara, sanata dair her şeye duyduğum çocuksu ilgi sönmüş, zamanında duyduğum ilgiyi de küçümser olmuştum. Eski ilgi alanlarımın yerine, babamın da iteklemesiyle başka şeyleri koymam çok zaman almadı. Okuduğum romanlar çok satan biyografilere, onlar da ders kitaplarına dönüştü zamanla. </span></p>
				<p class="METIN"><span class="METIN" style="font-size:1em;" xml:lang="tr-TR">Daha sonra hedeflerim değişti, daha doğrusu hiçbir hedefim yokken babamın geleceğimle ilgili verdiği söylevlerden esinlenerek bazı hedefler koydum kendime. “Oğlum, ben gidiciyim, şu hayatta yalnız kalacağın bir gün gelecek. Sen hayatını sürdürmelisin. İyi, kazançlı bir işin olsun, güzel bir kız arkadaşın olsun” derdi başka babaları taklit eden yapmacık bir ses tonuyla. “Mutluluktur oğlum, önemli olan bu. Gerisi hikâye” diye de ekler, “hikâye” kelimesini kullandığı için kendini ayıplarcasına yüzünü buruştururdu. </span></p>
				<p class="METIN"><span class="METIN" style="font-size:1em;" xml:lang="tr-TR">Yeni hedeflerim netti: İyi bir üniversite, geçerli bir bölüm, başarılı bir ortalama, kaliteli bir sosyal çevre, huzur aşılayacak ama karizmayı da çizdirmeyecek modern bir din anlayışı, düzgün bir özel hayat, sigarasız, alkolsüz sağlıklı yaşam, düzenli cinsel hayat, mükemmel bir erkek profili ve hepsini kapsayan mutluluk... Bana aşılanan tüm bu amaçları benimsedim ve babamın formülü tuttu. Başarı mutluluğu getirdi. </span></p>
				<p class="METIN"><span class="METIN" style="font-size:1em;" xml:lang="tr-TR">O yüzden şimdi dönüp baktığımda babamın gençlik hayallerine karşı beni doldurmasını bir mantığa oturtabiliyorum. Babam gündüz düşleriyle, gece rüyalarıyla dolu bir hayat yaşamış, ilham perilerine diğer insanların peygamberlere inandığı gibi inanmış, masallarını insanlarla paylaşmıştı. Karşılığında sıkıntılı ve yalnız bir hayat sürmüş, annemle yaşadığı dönemde tattığı kısa süreli mutluluğun, geri kalan hayatını gölgeleyecek bir acı bulutuna dönüşmesini engelleyememişti.</span></p>
				<p class="METIN"><span class="METIN" style="font-size:1em;" xml:lang="tr-TR">Anlaşılan o ki, babam annemin ölümünden dolayı sadece kendisini ve beni suçlamıyordu, üçüncü bir suçlu daha vardı. Hikâyeler olmasa, hikâyelere duydukları bu aşk olmasa, o hikâyeleri kendi çocuklarıyla buluşturma yönünde vazgeçemedikleri o “haddini aşan” istekleri olmasa annemin hayatta olabileceğine inanıyordu. Bu yüzden olsa gerek beni hikâyelerden hep uzak tutmuştu. Şu an geldiğim noktaya bakılacak olursa onun seçimlerinin tersini işaretleyen ben, babamınkinden daha mutlu ve gelecek vaat eden bir hayata sahipsem bunu biraz da onun bu katı tutumuna borçluyum.</span></p>
				<p class="METIN"><span class="METIN" style="font-size:1em;" xml:lang="tr-TR">Ama ne olduysa, o öldükten sonra oldu. Babam vasiyeti aracılığıyla adeta mezarından doğrulup, çocukken benden aldığı kalemi elime tutuşturdu. Üstelik yaşarken hiç takınmadığı babacan bir üslupla. Kendi el yazısıyla şöyle yazmıştı vasiyetinde:</span></p>
				<p class="METIN"><span class="METIN" style="font-size:1em;" xml:lang="tr-TR">“Oğlum, son olarak sana bir sandık dolusu ajanda ve yazı malzemesi bırakıyorum. Ben de buna benzer defterlere ilk günlüklerimi yazmıştım. Senden günlük yazmanı istiyorum. Her gün, evet, her gün, bir gün bile atlamadan, belki bazen sadece bir cümle, bazen içinden gelirse sayfalarca... Yaşadıklarını ve gelecekte yaşamak istediklerini... Hayattayken sana pek bir şey öğretemedim ama şimdi sana bunu öğretebilirim. Günlük tutmak bana iyi gelmişti, sana da iyi gelecektir...” </span></p>
				<p class="METIN"><span class="METIN" style="font-size:1em;" xml:lang="tr-TR">Bunu ilk okuduğumda, yani babamı kaybettikten birkaç gün sonra, “Saçmalamış” demiştim içimden. Vasiyeti eliyle yazmamış olsa bu kelimelerin onun kaleminden çıktığına inanmazdım. </span></p>
				<p class="METIN"><span class="METIN" style="font-size:1em;" xml:lang="tr-TR">Günlükleri ve kalemleri babamdan kalan elbise, eşya ve öteberilerle birlikte sandığa kilitleyip dairemdeki küçük odaya attım. Yas tutmam gereken bir dönemde babam vasiyetine yazdığı bu maddeyle ona duyduğum öfkeyi tazelemeyi başarmıştı. Babamın giderayak tazelediği bir şey daha oldu; çocukluğumdan beri yabancısı olmadığım migren. Nöbetler sıklık kazandı, şiddetleri arttı. Bir gün korkunç bir baş ağrısıyla burnum da kanayınca hastaneye gittim. Beyin tomografilerinde bir şey çıkmadı. Doktorlara göre migrenin somut bir sebebi yoktu. Nöbetlerin sıklığını artırmasını ise babamı kaybetmenin etkisine bağlıyorlardı (Aynı dönemde kız arkadaşımı da kaybetmiştim –sözlük anlamıyla– ama bundan doktorlara bahsetmedim). İşte o eziyetli günlerde günlük yazmanın baş ağrılarıma iyi geldiğini fark ettim. </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Anlaşılan o ki, babamın benim için aldığı her karar kulağa ne kadar tuhaf gelirse gelsin, ne kadar acımasız görünürse görünsün, benim iyiliğim içindi. </span></p>
				<p class="x1--BASLIK"><span class="x1--baslik char-style-override-1">Gece kulübü, Moving Heads ve </span><span class="x1--BASLIK" xml:lang="tr-TR">davetsiz hayaller </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">28 Mart 2009</span></p>
				<p class="METIN"><span class="METIN" style="font-size:1em;" xml:lang="tr-TR">Dün Aslı’nın bir haftadır planladığı üzere Discordion’daydık. Bir DJ, turntable’ların başında ortamı ısıtmaya başlamıştı. Mekân tıklım tıklımdı. Plak şeklindeki dev hoparlörleri, gitar şeklindeki barlarıyla “cool” bir mekândı burası. Beyoğlu’ndaki diğer mekânlara göre daha elit bir kitleye sahip olan kulüpte sabit durmak yasaklanmış gibiydi, herkes az ya da çok kıpırdıyor, vücudunu müziğin ritmine kaptırıyordu. Yirmi saniyede bir görüş alanımdan muhteşem bir kız geçiyordu ama tam karşımda duran Aslı tartışmasız mekândaki en güzel varlıktı. Öğlen restoranda iş kıyafetleri içinde bile çok seksi görünmeyi başaran Aslı şimdi dekolte elbisesi ve mini eteğiyle her erkeğin kan dolaşımını iki saniyede değiştirebilecek şuhluktaydı. </span></p>
				<p class="METIN"><span class="METIN" style="font-size:1em;" xml:lang="tr-TR">Aslı’yla dans etmeye başladık, dansa başlar başlamaz da damarlarımdaki kanın çoğu belime hücum etmeye başladı, kendi kendime “Dünkü çocuk değilsin, mani ol şuna” desem de mümkün değildi, aklımdan birçok şey geçirmeye çalıştım. Süpermen, Amerika’nın Irak işgali, köy baskınları, sokağımızdaki dilenci kadın, eski Türkçe öğretmenimin gıdısı, sabah televizyon programındaki komik medyum, “Kaşağı”, futbolcu Sabri, atom mühendisliği... Hiçbir düşünce beni onun bu ateşli etkisinden kurtaramıyordu, ben de hem utancımı kamufle edebilmek, hem de yaptığı etkiden haberdar etmek için Aslı’yı yakın markaja aldım. Onun yanında ergen çocuklar gibiydim. </span></p>
				<p class="METIN"><span class="METIN" style="font-size:1em;" xml:lang="tr-TR">Çılgınca dans ediyorduk, her hareketimiz eve döndükten sonra raunt rekoru kıracağımızı müjdeler gibiydi. Bir süre dans ettikten sonra kulağıma yaklaştı, dudaklarını kulak mememe değdirerek “Ben lavaboya gidip geliyorum canım” dedi. Bu sıradan cümlenin söyleniş biçimi ve dudaklarını hissetmiş olmam cümleye “Pantolonunu şimdi burada indirmek ve dondurmanı yalamak istiyorum” etkisi kattı, pantolonumdaki kabarıklık daha da belirginleşti. Aslı’nın hızla tuvalete doğru yönelmesiyle de önüm açılmış, her şeyden tahrik olan ve bir anda sözlüye kalkan bir liseli gibi dımdızlak kalmıştım. Saniyenin yüzde biri oranında bir sürede baraj kuran futbolcular gibi elimle oramı kapattım, kapatır kapatmaz da hemen bu dikkat çekici hareketten vazgeçip birtakım dans figürleriyle vaziyeti kamufle etmeye çalıştım. Diğer yandan başka şeyler düşünerek konsantrasyonumu dağıtmaya çalışıyordum. Kaldığım yerden; atom mühendisliğinden devam ettim, uzay, Satürn’ün halkası, klozet tahtası, astronotlar nasıl işiyor, nasıl büyük abdest gideriyorlar... Bu konu güzeldi, ama Aslı’nın bana çağrıştırdıklarını unutturmaya yeterli değildi, kan dolaşımım normale dönmedi. Etrafta ilgimi dağıtacak başka bir şey aradım. </span></p>
				<p class="METIN"><span class="METIN" style="font-size:1em;" xml:lang="tr-TR">O esnada gözlerim koni şeklindeki robot ışıklara takıldı. Oldukları yerde çeşitli açılarda dönüp duran ve adeta dans ederek etrafa ışık saçan bu aletler o ana kadar algı dünyama girmemişlerdi ama neredeyse her yerdeydiler. Girdiğimizde bu kadar çok sayıda olamazlardı, öyle olsaydı mutlaka fark ederdim, çoğalmış olabilirler miydi acaba diye düşündüm. Bunu düşündüğüm anda kafama indiresim geldi! Yine saçma sapan düşünceler üşüşüyordu beynime. Tolga yanıma yaslandı, benim o robot ışıklara nasıl bir dikkatle baktığımı fark etmişti. </span></p>
				<p class="METIN"><span class="METIN" style="font-size:1em;" xml:lang="tr-TR">“Oğlum, sana 100 puanlık uzmanlık sorusu, sence bir tanesi ne kadar?” diye sordu.</span></p>
				<p class="METIN"><span class="METIN" style="font-size:1em;" xml:lang="tr-TR">“Neyin?” diye sordum, aynı şey hakkında mı konuşuyorduk emin değildim.</span></p>
				<p class="METIN"><span class="METIN" style="font-size:1em;" xml:lang="tr-TR">“Neyin olacak şu robot spotların işte” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">“Bilmiyorum ki.” </span></p>
				<p class="METIN"><span class="METIN" style="font-size:1em;" xml:lang="tr-TR">“Tahmin et.”</span></p>
				<p class="METIN"><span class="METIN" style="font-size:1em;" xml:lang="tr-TR">“Bilmem. 1000? Mi?”</span></p>
				<p class="METIN"><span class="METIN" style="font-size:1em;" xml:lang="tr-TR">Tolga güldü. “Oğlum bunların bir tanesi direkt 9’dan başlıyor.”</span></p>
				<p class="METIN"><span class="METIN" style="font-size:1em;" xml:lang="tr-TR">“9000?” </span></p>
				<p class="METIN"><span class="METIN" style="font-size:1em;" xml:lang="tr-TR">“Aynen öyle. Moving Head Light diyorlar buna. Acayip bir pazarı var. Bir arkadaşım bunları satan bir firmada çalışıyor, oradan biliyorum.”</span></p>
				<p class="METIN"><span class="METIN" style="font-size:1em;" xml:lang="tr-TR">Tolga her şeyi parayla ölçerdi, ne kadar pahalıysa o kadar hayranlık uyandırırdı onda. Ben ise cihazlara baktım, “Tamam güzel, oynuyor moynuyor da, bu kadar eder mi ya, ne var ki?” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">Bu küçümseyici bakış açım onu rahatsız etmişti, cihazları savunma gereği duydu. “Dandikleri de var gerçi, onlar daha ucuz. Ama belli, bunlar en pahalıları. Bunların sensörleri falan da var, hareket neredeyse oraya dönüyorlar... Bir de bunların programı var, müziğin ritmine göre hareket ediyorlar.”</span></p>
				<p class="METIN"><span class="METIN" style="font-size:1em;" xml:lang="tr-TR">“Vay be” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">Tolga bende yakalamak istediği hayranlık ifadesini görünce tatmin oldu. Sonra şöyle bir mekâna baktı ve “Burada neredeyse 30 tane falan var. Çarp 9’la” dedi ve alt dudağını aşağı sarkıttı, helal olsun anlamına gelen mimiği yaptı. </span></p>
				<p class="METIN"><span class="METIN" style="font-size:1em;" xml:lang="tr-TR">Tolga az önce neredeyse “robot istilası”na bağlayacağım fantezimi fiyatlarla, teknik özelliklerle ve teknoloji pazarındaki dalgalanmalarla tuzla buz edip beni gerçeğe döndürmüştü. Sadece bununla kalsaydı benim için her şey yolundaydı, ben de bunu istiyordum ama söylediklerinin arasından bazı şeyler beni yeniden düş kurmaya itmişti. Aletlere “Moving Head” adının konması, bunların basit düzeyde olsa da bir nevi yapay zekâya sahip olması, sensörleriyle görüş sahalarındaki insanları algılayıp, çalan şarkıya göre hareket etmeleri bir bilimkurgu kısa film senaryosu için yeterli hammadde sayılabilirdi. Robotlar çocukluğumdan beri ilgimi çekerdi, R2-D2, Terminator, Saylonlar, Robocop... En başlarda çocuksu bir eğlenceyle yaklaştığım robotlarla ilgili en olağanüstü şey onların bir başka birisi tarafından yapılan, programlanan ve o yönde hareket eden canlı yaratıklar olmalarıydı. Ben onların insanlar ve hayvanlar gibi canlı olduklarını düşünüyordum, karar yetilerinin olmaması onların cansız olarak nitelendirilmesine yetmezdi. Zaten dünyada yaşayan insanlar dışında robotlara robot muamelesi yapılmaz, R2-D2 bir androidden de öte bir dost gibidir Luke Skywalker için. Saylonlar da kendi dini inanışları olan, insanlarla eşitlik mücadelesi eden canlı makinelerdi. Robota robotmuş gibi davranıldığında olay karışıyordu, Matrix’teki gibi robotlar insanları pile çeviriyordu. Demek ki robota canlı gibi davranıldığında sorun çıkmıyordu, bundan ders çıkarmalıydı insanoğlu... </span></p>
				<p class="METIN"><span class="METIN" style="font-size:1em;" xml:lang="tr-TR">Çılgın dans gösterilerinin koptuğu, gümbür gümbür müziğin çaldığı, binlerce insanın ciddi paralar ödeyerek girdiği bu lüks mekânın ortasında resmen robotlarla ilgili düşüncelere dalmıştım. Aslı’nın tuvaletten dönmesini beklerken Moving Head’lerden yola çıkarak bir robot hikâyesi yakalamaya çalışıyordum, vücudum diskodaydı ama aklım çoktan hikâyeler evrenine ışınlanmıştı. Düşünmeye, düşlemeye koyuldum...</span></p>
				<p class="METIN"><span class="METIN" style="font-size:1em;" xml:lang="tr-TR">Yıl 1999 olmalıydı, Mars’tayız, Sirinus A uzay gemisinin ekibi Mars’taki araştırmaları esnasında bir sinyal alıyor. Sinyali takip eden astronotlar Mars’taki Sagan ovasının biraz ilerisinde, Isaac yaylasının batısındaki Clarke dağının yamacında gömülmüş aletler buluyor. Dev bir vakum aracıyla gömülü parçaları ortaya çıkarıyorlar ve bir ambarda topluyorlar. Milyonlarca ne idüğü belirsiz parça, garip görünüşlere sahip elektronik aksamlar, minik makine parçaları ve cam parçaları... Tonlarca uzaylı hurdası...</span></p>
				<p class="METIN"><span class="METIN" style="font-size:1em;" xml:lang="tr-TR">Bu keşif Amerikan Hükümeti tarafından bir sır gibi saklandı. Konuyla ilgili çok kapsamlı bir araştırma yürütüldü. Bulunan tüm aletler Mars’tan dünyaya taşındı. İncelemeler sonucunda bu aksamların çoğunun hiçbir işe yaramadığı ve hiçbir zaman da işe yaramayacağı ortaya çıktı. Alaşımı da “dünyadışı” denebilecek bir durum arz etmiyordu, çoğu bildiğimiz demirdi. Sanki uzay mekiklerimizden kopan parçalar yıllar içinde bir şekilde Mars’ın yer çekimine kapılarak özellikle orada toplanmıştı. Belki bu cisimler birileri tarafından Mars’a kafa karıştırmak için konmuştu. Amerikan Hükümeti, bunun Sovyetler Birliği’nin bir hilesi olabileceğinden şüphelendi ama sonra Sovyetler Birliği’nin dağıldığını akıl ettiler, gözler Çin’e, Kuzey Kore’ye, İran’a sonra da Irak’a döndü, ne alakaysa. </span></p>
				<p class="METIN"><span class="METIN" style="font-size:1em;" xml:lang="tr-TR">Hükümet bu galaksilerarası komployu üstüne atacak bir ülke araya dursun, yüzlerce bilim insanı NASA’nın laboratuvarında cisimler üzerinde çalışıyordu. Daha doğrusu boşa kürek çekiyorlardı. Derken NASA’da çalışan Türk bilim insanı Mehmet Selçuklu, arkadaşı Mike’a klasik bir Türk şakası yaptı. Bu şaka dudağını büzerek bir “cücük” efekti yapma suretiyle karşısındaki adamın apış arasına elini uzatmaktan ibaretti. Fakat tam da Marslı camların karşısında vuku bulan bu sinir bozucu şakanın camları inceleyen bilgisayarın ekranında bir hareketlenmeye neden olduğunu fark etti Mehmet Selçuklu. “Buldum” diye bağırdı. Bu lafı Türkçe olarak ağzından kaçırdığı için kimse neden bahsettiğini anlamamıştı. Daha sonra Selçuklu bu cam parçalarının en önemli işlevini anlattı, bu defa İngilizce. Camlar önünden hızla geçen bir cismi bile algılayabiliyor ve onu elektronik bir veri olarak aktarabiliyordu. Selçuklu “Cansız gözler” dedi onlar için. Görüş sahası çok dardı bu camların, iki ucunun arasındaki bölgeyi görebiliyor, sadece o bölgedeki bilgiyi aktarabiliyordu ama keskin ve çok hızlıydılar (Öyle ki o Türk usulü şakayı bile yakalamışlardı). Bu, uzun yıllardır bilim adamlarının bir türlü mükemmelleştiremediği sensör teknolojisinin ta kendisiydi. </span></p>
				<p class="METIN"><span class="METIN" style="font-size:1em;" xml:lang="tr-TR">Sensörleri ilk olarak Beyaz Saray’da kullandılar, sonra Pentagon, NASA masa derken, yayıldı... Açılır kapanır kapılardan pisuarlara, bilgisayarlardan apartman otomatlarına kadar her yere girdi sensörler. Fakat Pentagon başka bir şeyin peşindeydi, bu projenin askeri bir silaha dönüştürülmesini istiyordu. Karargâhların kritik noktalarına konan bu aletler herhangi bir saldırı anında karşısındaki canlıyı algılayıp ateş edebilse ne güzel olurdu mesela. Böyle demişlerdi, Amerikan Hükümeti’nden gelen seyrek saçlı bakan ve ceketindeki apoletleri sayılamayacak kadar çok olan komutan. Mehmet Selçuklu’yu bu projenin başına getirmişlerdi.</span></p>
				<p class="METIN"><span class="METIN" style="font-size:1em;" xml:lang="tr-TR">Gençken kendini belli eden bir dâhiydi Mehmet. ODTÜ Fizik’in ilk yılında bir projesiyle Harvard’a burslu transfer olduktan sonra oradaki sıradışı icatlarıyla NASA’ya adımını atmıştı. Hızla gelen başarı Selçuklu’yu teknoloji ve para için yaşayan bir adama dönüştürmüştü. Çalıştığı projelerin gençken kurduğu ideallerle çakışıp çakışmadığını umursamıyordu. Amerikan rüyası gerçek olmuştu; güzel bir malikânesi, taş gibi bir karısı, yakışıklı bir oğlu vardı. Artık ruhunun borsa değeri üzerine fazla endişelenecek hali kalmamıştı. Tek endişelendiği Mars’tan gelen öteberiyle geliştirdiği ölüm silahlarının her defasında daha ilk provada arıza çıkartmasının önüne geçemeyişiydi. Bugüne kadar üstlendiği her projeyi başarıyla noktalayan Selçuklu bu yeni projenin altından kalkamayışını kendine yediremiyordu. </span></p>
				<p class="METIN"><span class="METIN" style="font-size:1em;" xml:lang="tr-TR">Silah dışarıdan gelen tehditleri algılıyor, düşmana doğru dönüp namlusunu uzatıyordu, bu kısımda sorun yoktu, hatta karşısındaki hedefler hareketli olsa bile 12’den vuruyor, hiç ıskalamıyordu. Fakat dışarıdan gelen tehditleri yok ettikten sonra çılgınca kendi etrafında dönüp karargâhtaki adamlara da ateş ediyordu. Kulağa çok basit gelen bu sorunu bir türlü çözememişti Selçuklu.</span></p>
				<p class="METIN"><span class="METIN" style="font-size:1em;" xml:lang="tr-TR">Bir gün bilim adamının serseri oğlu Mark Levent, babasının kartıyla bu gizli araştırma tesisine sızdı. İçeriye arkadaşlarını soktu. Hepsi birtakım maddelerin etkisi altındaydılar, bazıları ecstasy’nin enerjisiyle dolup taşmış, bazıları ise marihuana’nın soyut boyutunda takılıyorlardı. Kafası feci kıyak olan genç öğrenci, babasının birtakım yeni cihazlar üzerinde çalıştığını ama bunların hiçbirinin patronlarını memnun etmediğini duymuştu. Babasının çalıştığı projenin adı “Moving Heads” idi. Moving Head, duyduğu kadarıyla sensörler sayesinde ortamdaki canlıları takip edebilen ve etrafındaki sesleri duyan bir cihazdı. </span></p>
				<p class="METIN"><span class="METIN" style="font-size:1em;" xml:lang="tr-TR">Gençler bu projenin askeri bir silaha dönüştürülmeye çalışıldığından habersizdi. Tek amaçları o fütüristik mekânda bir rave partisi tertip etmekti. İçlerinden bir tanesi laboratuvardaki hoparlör sistemine mp3 çalarını bağladı. Terk edilmiş fabrikadan bozma tesis bir anda yüksek sesli elektronik müzikle yankılanmaya başladı. Gençler çılgın gibi dans ediyorlardı. O esnada Moving Head’ler müziğin sesiyle uykularından uyandılar, etraflarındaki canlıları tespit ettiler. Gençlere lazer tuttular.</span></p>
				<p class="METIN"><span class="METIN" style="font-size:1em;" xml:lang="tr-TR">Mark Levent ve arkadaşları bundan çok hoşlanmışlardı, bir anda bu gizli fabrika gerçekten bir rave partisinin görkemine kavuşmuştu. Gençler büyük coşkuyla danslarına devam ettiler. Bazıları Moving Head’lerin onları takip ettiğinin farkına vararak oraya buraya sıçramaya başladı. Maksat bu komik görünüşlü ışık saçan cihazlarla dalga geçmek, coşkuyu bir sonraki adıma taşımaktı.</span></p>
				<p class="METIN"><span class="METIN" style="font-size:1em;" xml:lang="tr-TR">Cihazların onuruna dokunmuştu bu.</span></p>
				<p class="METIN"><span class="METIN" style="font-size:1em;" xml:lang="tr-TR">Çocuklar ne bunun farkındaydı, ne de cihazların 44 mm’lik kurşunlarla dolu olduğunun! Bütün robot ışıklar aynı anda ateş açtılar, saniyede 10 mermi fırlatabilen bu aletlerin, gençlerin hepsini öldürmesi sadece 2 saniyelerini aldı. Aletler garantiye almak için ölü bedenlere 4 saniye daha mermi sıkmaya devam ettiler. Çoktan ölmüş olsalar da mermilerin zıplatıcı etkisiyle, una bulanan canlı balıklar gibi oldukları yerde sıçramaya devam etti gençlerin kanlanmış vücutları.</span></p>
				<p class="METIN"><span class="METIN" style="font-size:1em;" xml:lang="tr-TR">Sadece 10 saniye önce disko ışığı gibi eğlendiren makinelerin katliamı, geride onlarca gencin delik deşik cesedini bırakmıştı. </span></p>
				<p class="METIN"><span class="METIN" style="font-size:1em;" xml:lang="tr-TR">Yüzümde gizleyemediğim bir gülümseme vardı. Kulüpteki eğlencenin bir parçası gibi görünsem de oradaki insanlara karşı gizliden gizliye bir nefret beslediğimi fark ettim. Eğlenemeyen adamın eğlenenlere karşı duyduğu o saf, katıksız nefret, hayal dünyamda böyle bir hikâyenin peydahlanmasına sebep olmuştu. Fakat bu hikâye böyle bitemezdi, hiçbir yere bağlanmamıştı. Bu finalin bir zekâ pırıltısı, sürprizi, esprisi yoktu. Hikâyeleri bitirmenin en bayat yolu ana karakteri ya da karakterleri öldürmektir. Bu kolaycılığa düşmeden bu hikâyeye güzel bir final bulabilirdim. Çocuklardan biri ölü numarası yapıp makinelerden öcünü alabilirdi ya da...</span></p>
				<p class="METIN"><span class="METIN" style="font-size:1em;" xml:lang="tr-TR">“Sıra vardı canım kusura bakma” diye böldü düş akışını Aslı. Dans pistinin kenarında gördüğüm robot ışıklarından yola çıkarak kurduğum, geliştirdiğim ve sonlandırmak üzere olduğum hikâyenin içine o kadar dalmıştım ki, oradan yüzeye çıkmam zor oldu, çıkınca da etrafımda cesetleri göremeyince şaşırdım. Bir anda, bana doğru gelen Aslı’nın hemen arkasındaki Moving Head’den ürkerek yerimde sıçradım. “N’oldu?” dedi Aslı. “Hiç, dalmışım” dedim. Aslı sorgusuna devam etti, “İçkinden de hiç içmemişsin” dedi. “Yoo, içtim aslında” dedim ama gürültülü ortamda yanıtım duyulmadı. Sonra bardağın geri kalanını fondipleyip gülümsedim Aslı’ya. </span></p>
				<p class="METIN"><span class="METIN" style="font-size:1em;" xml:lang="tr-TR">Gecenin geri kalanında eğlenmeye devam ettik. Kanımdaki promil seviyesi arttıkça müziğe kendimi daha fazla kaptırıyor, az önce kurduğum düşten uzaklaşıyor, bu dans hareketlerinin benzerlerini Aslı’yla yatakta çıplakken uygulamayı içeren fanteziye yaklaşıyordum. Aslı’ya “Eve gidelim mi?” dedim, cümlenin alt metni “Spora var mısın?” idi. </span></p>
				<p class="METIN"><span class="METIN" style="font-size:1em;" xml:lang="tr-TR">En ateşli gecelerimizden biriydi. Ne baş ağrısı ne de göz kapağımın içine yansıyan bir cyborg filmi... Sadece bağrış çığrış, pozisyondan pozisyona, terli bir seks seansı... Adeta ilk çıkmaya başladığımız dönemdeki gibi tutkuyla alev alev yanıyorduk, içimizdeki yangını söndürmek için de raunttan raunda koşuyor, dansta kaybettiğimiz enerjiye rağmen hiç durmamacasına sevişiyorduk. </span></p>
				<p class="METIN"><span class="METIN" style="font-size:1em;" xml:lang="tr-TR">Uyku faslından sonra sabah kaldığımız yerden devam ettik. Akşamüstü Bebek’te güzel bir kahvaltıdan sonra Aslı’yı yoga dersine bıraktım ve hava karardığında eve geri döndüm. Asansör bozuk olduğundan merdivenlerden yürüyerek çıktım. Şans bu ya, her katta bulunan sensörler beni görmedi, ne kadar zıplasam el sallasam beni fark etmediler, karanlıkta cep telefonumun ışığıyla yolumu buldum. Herhalde elektrikler kesik dedim, asansörün çalışmama sebebi de buydu ama eve girdiğimde elektriğin kesik olmadığını fark ettim. Hayır, bu detay beni o düşlediğim hikâyeye geri döndürmeyecekti. Bu kadar kolay olamazdı. Ama oldu. Yemek yerken televizyon izlerken karşılaştığım her imge bana robotları çağrıştırıyordu. O an salonda bıraktığım günlüğümü, üzerindeki kalemi ve masanın kenarında duran mürekkep hokkasını gördüm, beni Bermuda Şeytan Üçgeni gibi manyetik alanlarına çekiyorlardı. Bense direnmeyi tercih ettim. Televizyonda robotları çağrıştırma olasılığı çok düşük olan bir tartışma programını izlemeye başladım. Koltuğumda biraz oynayarak günlüğümün ve kalemin görüş sahasının dışında bir yerde yemeğime devam ettim. Bu direncim sadece 10 dakika sürdü. Ayağa kalkıp tabağımı mutfağa bırakmaya giderken günlük, kalem ve mürekkep hokkasını yeniden gördüm, bir çırpıda aldım üçünü, mutfağa gittim. Tabaktaki artıkları çöpe attıktan sonra çöp kutusunun kapağını açık tuttum, amacım elimdekileri çöpe atıp son zamanlarda beni gerçeklikten kopartıp saçma sapan davranmaya iten objelerden kurtulmaktı. </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Tek bildiğim; bir dakika sonra çalışma odamda, masama oturmuş, kalemimi mürekkep hokkasına batırdıktan sonra boş bir A4 kâğıda “Robotlar” yazdığımdı. Parantez içine ise “taslak başlık” yazdım, hikâyemin başlığı bu kadar sıradan olmamalıydı. İçime sinmeyen diğer bir şey ise hikâyenin sonuydu. Etrafımdaki nesnelerin ilham vermesini bekledim, koltuklara, halıya, telefona, kitaplara baktım. Daha sonra saate baktım, geç olmuştu, yattım.</span></p>
				<p class="ALINTI-SON-PARAGRAF"><span class="ALINTI" style="font-size:1em;" xml:lang="tr-TR">Not: Şimdi hatırladım. Kulüpte dans ederken bir an Ezgi’yi gördüğümü sandım. Ellerini göğsünde kavuşturmuş, somurtmuş bir ifadeyle kalabalığı süzüyordu. Sonra aramızdan başkaları geçti, tekrar aynı noktaya baktığımda yerinde başka biri vardı. Alkol kötü bir şey.</span></p>
				<p class="x1--BASLIK"><span class="x1--BASLIK" xml:lang="tr-TR">Sistemin çöküşü </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">29 Mart 2009</span></p>
				<p class="METIN"><span class="METIN" style="font-size:1em;" xml:lang="tr-TR">Bu sabah hayatımın önemli bir kısmı alt üst oldu. Alarmı susturmaya çalışırken şifonyerin üzerinde duran bardağı düşürdüm, dökülen su önce telefonumu ıslattı, sonra da şelale misali, açtığım çekmeceye akıp çoraplarımı suladı. Islanmamış bir çorap ararken kafamı şifonyerin köşesine çarptım. Bu karmaşa hareketlerimi hızlandırdı, acele işe karışan şeytan tost makinesine koyduğum ekmeği yaktı. Ekmeği kıtır kıtır yemeyi denerken, sıcak suyu bardağa boşalttım ama poşet çay kalmamış, çay içemedim. Hap alırken ılık sudan içecekken çay için doldurduğum sıcak suyu diktim, boğazım yandı. Takım elbisemi kazasız belasız giydim ama hazır kravat kalmamış, bir kravatı kendim bağlamaya çalıştım, beceremedim, yamuk yumuk olmuş kravatı geçirdim boynuma. Kapıdan dışarı çıktığımda saat 7.17 idi, tam 12 dakika geç kalmıştım. Apartman merdivenlerinden inerken, sensörler çalışmadı, zıpladım ettim, tırabzanlara çıktım, yine de beni görmediler, tam merdivenlerden indim, ışıklar yandı, şaka mıydı bu? Metroya geldim, yürüyen merdivendeki sensör beni görmedi, turnikeye attığım jeton iki defa iade kısmına düştü. En son yürüyen merdivendeki sensör de beni görmedi, şaşırdım mı, şaşırmadım. Zaten geç kalmıştım, bu aksilikler yüzünden iyice geç kaldım, ekstradan iki tren kaçırmış oldum. İşe en az yarım saat geç kalacağım kesinleşmiş oldu, bu süreyi olabildiğince azaltmak adına her şeyi yaptım, tüm merdivenleri uzun adımlarla ikişer ikişer çıktım ama önüme hep merdiveni sağdan sola kaplamayı başaran yavaş yürüyen insanlar çıktığı için yeterince vakit kazanamadım. Acelesi olan insanların yavaş hareket edenlere duyduğu o anlık katıksız nefret... </span></p>
				<p class="METIN"><span class="METIN" style="font-size:1em;" xml:lang="tr-TR">Caddeye çıkınca köşedeki gazete bayiinden gazete almadım, doğrudan ofis binasına yöneldim. Kapıdaki sensör beni fark etmedi, binanın önünde 10 saniye kadar zıplama egzersizleri yaptıktan sonra beni fark etti, içeri girdim. Tüm bu koşturmama karşın tam 33 dakika geç kalmıştım. İsmet bey “Vay, beyefendi teşrif ettiler” cümlesiyle karşıladı beni, şakayla karışık ama içinde “Bir daha olsun da gör bakalım” tehdidi taşıyordu.</span></p>
				<p class="METIN"><span class="METIN" style="font-size:1em;" xml:lang="tr-TR">Bu 33 dakikalık gecikmeyi ne yaparsam yapayım kapatamazdım ama yine de dünküne benzer göz boyayan ekstra çalışmalara girişerek sabahki kabahatimi bir nebze unutturmaya çalıştım. Buna en çok sevinenler çaylaklar oluyordu çünkü en ufak bir sorunda devreye girip onların işini büyük ölçüde hafifletiyordum. Yine de kendimi eskisi gibi işe veremiyordum, zihnimde dün yarım bıraktığım hikâyeyi nasıl tamamlayacağıma dair düşünceler dolaşıp duruyordu. Gece yatmadan evvel etrafımdaki objelerden ilham almaya çalışmıştım, şimdi de iş yerindeki nesnelerden ilham dileniyordum. İşyerindeki telefonlara, telefon kablolarına, faks makinelerine, yazıcılara, kablolara, floresanlara, masalara, kahve makinelerine, paravanlara, paravanlardaki tek tük pencerelere, bilgisayarlara, üstünde rakamların ve kişisel bilgilerin dönüp durduğu bilgisayar ekranlarına baktıkça, hayatımın çoğunu geçirdiğim bu mekânın hayalgücüne herhangi bir katkıda bulunamayacak kadar sıkıcı olduğunu daha iyi anlıyordum. </span></p>
				<p class="METIN"><span class="METIN" style="font-size:1em;" xml:lang="tr-TR">İnsanlar üzerinde göz gezdirdim, belki onlar tıkanan hikâyemi kurtaracak bir ipucu hediye edebilirler diye düşündüm, nafile! Ne kıyafetlerinden ne yüzlerinden hikâyemi rayına sokacak en ufak bir dürtü almak imkânsızdı. Aralarındaki diyaloglara biraz kulak kesildim, “Varol’un Eldivenleri”nde ve yarım kalan robot hikâyemde olduğu gibi etraftan kapacağım bir kelime bile hikâyenin kilitli kalan kapısını açmamda yardımcı olabilir diye safça düşünüyordum. Birkaç sıkıcı diyalog duyduktan sonra hikâyenin kapısı daha beter sıkıştı. İşlerin hafiflediği bir an alt kata inip bankanın finans bölümündeki konuşmalara kulak misafiri oldum, hikâyenin kilitli kapısının üzeri çelik bir levhayla kapatıldı sanki! Renksiz, hiçbir yere varmayan laflar, para, taksit, telefon, mesaj, hisse, elbise, yemek, mekân... Aradığım bunlar değildi, bir “Moving Head” arıyordum, zihnimi açacak bir fikir... Burası doğru yer değildi, dışarı da çıkamazdım, zaten çok çişim gelmişti, tuvalete gittim. </span></p>
				<p class="METIN"><span class="METIN" style="font-size:1em;" xml:lang="tr-TR">Pisuarın önünde durmuş, idrar yollarımın açılmasını bekliyordum. Henüz işemeye başlamamıştım ki, sensör benim işediğimi ve pisuarın önünden ayrıldığımı sanarak sifonu çalıştırdı. İnce uzun elips şeklindeki kırmızı sensörle göz göze geldim. Böylesine şaşkınlık uyandıran, bilimkurgu filminden çıkma bir teknolojinin en köhne umumi tuvaletten en lüks otelin tuvaletine kadar her yerde, herkesin aletinin önünde durması, kimsenin artık buna şaşırmaması, zaman zaman milletin sıçrayan sidikleriyle muhatap olması çok acayip geldi. Bir an, çok kısa bir an, o camın üzerinde kızıl bir ışığın sağdan sola doğru gidip kaybolduğunu fark ettim. Daha önce pisuardaki sensörün böyle bir hareket yaptığını görmemiştim. Son günlerde yaşadıklarımdan sonra algılarım mı açılmıştı, yoksa saçmalıyor muydum? İhtiyacımı giderdiğim halde bir süre daha pisuarın önünde durdum. Biraz daha yakından baktım sensöre. İçinde ne var diye görmeye çalışıyordum. O sırada içeriye bizim çaylaklardan Kaan girdi, ben de hemen pisuarın önünde normal pozisyonuma geri döndüm, işemeye devam eder gibi yaptım. “Sensörler ya, acayip değil mi? Böyle işediğini anlayıp sifonu çalıştırıyorlar ya, ilahi” dedim en komik halimle. Kaan ayıp olmasın diye hafifçe gülümsedi, “Ya ya” diyerek çekip gitti. Ondan önce tuvalete gelmiş olduğum halde, o gittikten sonra bile hâlâ çiş yapıyor olmam mı daha tuhaftı, yoksa o ana kadar samimi olmadığım birine sensörlerle ilgili saçma bir espri yapmam mı? Sokağın ortasında plonjon yapmam mı, yoksa seksi kız arkadaşımın yanında dans ederken robotlar hakkında hikâye kurmam mı? Eskisi gibi olmak istiyordum, karizmatik, güzel kız arkadaşlı, başarılı işadamı. Sikerim robotları deyip fermuarımı çektim, pisuarın önünden uzaklaşarak lavabolara doğru yöneldim. Sifon çalıştı, hem de acayip bir gümbürtüyle. Sular köpürmüş, pisuarın içinde acayip bir şelaleye yol açmıştı. O sırada sensörün üzerinde o kızıl ışığı yine gördüm, sağdan sola doğru gitmiş ve kaybolmuştu. </span></p>
				<p class="METIN"><span class="METIN" style="font-size:1em;" xml:lang="tr-TR">O ışığı takip ederken gözüm sensörün üzerindeki markaya takıldı. Markanın adı: “Geberit” idi. Tuvalete şöyle bir baktım, pisuarların, sifonların, klozetlerin, çeşmelerin üstünde hep bu marka yazıyordu: Geberit. Hikâyemin devamı için istediğim anahtar kelimeyi bulmuştum.</span></p>
				<p class="METIN"><span class="METIN" style="font-size:1em;" xml:lang="tr-TR">Ellerimi yıkamadan paravanıma koştum ve babamın kalemini çıkardım. Nerede kalmıştım, nerede...</span></p>
				<p class="ALINTI-ILK-SATIR"><span class="ALINTI" style="font-size:1em;" xml:lang="tr-TR">Bilim adamı Mehmet Selçuklu ertesi gün laboratuvara girdiğinde içeride çalmaya devam eden bangır bangır techno müziğe anlam veremedi. Sonra oğlu Mark Levent’in ve yedi arkadaşının cesetleriyle karşılaşınca dünyası yıkıldı. Uzay gibi barışçıl bir yerden getirilen şeylerden böyle korkunç bir silah yarattığına inanamıyor, yaşanan katliamdan dolayı kendini suçluyordu. Bunun acısını da robotlardan çıkarmaya niyetlendi. Önce bir düğmeye basarak robot ışıkları kapattı. Sonra da yangın köşesinden bir balta aldı. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Gözlerini intikam bürümüş bir psikopat gibi baltayı, kendi yarattığı bu ölüm makinelerine savurmaya başladı. İstemsizce techno müziğin ritmine ayak uydurarak hepsini tek tek parçaladı. Makinelerden sıçrayan camlar yüzünü ve vücudunun her yerini kesti, Mehmet Selçuklu acıyı hissetmeden onlara vurmaya devam etti. Özellikle oğlunu öldürdüğünden şüphelendiği robot ışıkla daha çok ilgilendi gözü dönmüş bilim adamı. Baltaladı, tekmeledi, yumrukladı o aleti. Bir yandan da “Geber it! Geber it!” diye bağırıyordu. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Mehmet Selçuklu tüm robotları paramparça ettikten ve son olarak baltayı kendi bacağına (aslında göğsünü hedeflemişti ama başaramadı bunu) sapladıktan 10 saat sonra Amerikan Hükümeti’nden seyrek saçlı bakan ve Pentagon’dan ceketindeki apoletleri sayılamayacak kadar çok olan komutan, Mehmet Selçuklu’nun araştırmalarını teftiş etmek için laboratuvara geldiler. Böyle bir manzara beklemiyorlardı elbette. Hemen görevlilerden video kayıtlarını istediler ve izlemeye başladılar. İçerideki katliamla ve cesetlerle ilgili en ufak bir duygusal tepki göstermeyen iki adam videoda izledikleri dans partisinden hayli etkilenmiş görünüyorlardı. İzledikleri insanların birkaç metre önlerinde cansız yattığını akıllarına getirmeden DJ Tiesto’nun beat’lerine kendilerini kaptırmış, hafif hafif ritim tutuyorlardı. Bakan, “Güzellll, hiç fena değil. Bu işe yarayabilir işte” dedi. Komutan da onu bir kafa hareketiyle onayladı ve “Kesinlikle. Robot ışıkları karargâhlarda kullanamadık ama bu amaçla kullanabiliriz. Gece kulüpleri hastası olur bunların. İyi para kazanırız. O parayla silah alırız, yine aynı kapıya çıkar” diyerek bir kahkaha patlattı.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">O kahkaha patlarken, video görüntüsünde robotların gençleri taradığı sahne vardı. Bakan hiç oralı olmadı, yardımcılarını bir el hareketiyle çağırdı. “Hemen bir ışık firması kurun, bu aletleri pazarlayacağız. Aletlerin adı... (O sırada monitörde robot ışıkların kafalarını döndürerek gençleri öldürdüğünü gördü) Moving Heads olsun” dedi. Yardımcı “Emredersiniz, peki şirketin adı ne olsun?” diye sordu. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Bir süre komutan ve bakan firmanın adını tartıştılar. İkisinin de ikna olduğu bir isim bulamadılar. Tam o esnada Mehmet Selçuklu videoda görüntüye girmiş, oğlunun intikamı için Moving Heads’lere baltayla saldırmaya başlamıştı. Bir yandan da bağırmaktaydı; “Geber it! Geber it!” diye...</span></p>
				<p class="ALINTI-SON-PARAGRAF"><span class="ALINTI" style="font-size:1em;" xml:lang="tr-TR">Bakan “Geberit güzel bence, ne anlama geliyor bilmiyorum ama kulağa hoş geliyor” dedi. Komutan “Benim de kulağıma hoş geldi, Geberit olsun” diye onayladı. Yardımcı not aldı, “Geberit”...</span></p>
				<p class="METIN"><span class="METIN" style="font-size:1em;" xml:lang="tr-TR">Hikâye sona ermişti. İş yerinde objelerde, insanlarda, diyaloglarda aradığım ilham perimle tuvalette karşılaşmış, hem final sahnemi hem de başlığımı bulmuştum. Başa geldim, taslak başlığım olan “ROBOTLAR”ı çizip üzerine “GEBER İT!” yazdım. </span></p>
				<p class="METIN"><span class="METIN" style="font-size:1em;" xml:lang="tr-TR">Sandalyeye sırtımı yaslayıp, geriye kaykılarak ellerimi ensemde kavuşturdum ve hikâye taslağıma baktım. Büyük bir rahatlamanın eşlik ettiği bir zevk nehrinde sırt üstü yüzüyordum sanki. Müdür için hazırladığım raporu bitirdiğim zaman hissettiğimden çok farklı bir histi bu. Orgazma benziyordu ama hem zihnen, hem bedenen dinçtim, tamam, yeni bir hikâyeye kulaç atabilecek durumda değildim ama bu nehrin akıntısında sürüklenmekten sonsuz bir haz alıyordum. Şimdi babamı daha iyi anlayabiliyordum, bir kere bu büyüyü yaşadınız mı kalemi asla bırakamazsınız. </span></p>
				<p class="METIN"><span class="METIN" style="font-size:1em;" xml:lang="tr-TR">Çocuk mocuk bile hikâye olur. </span></p>
				<p class="METIN"><span class="METIN" style="font-size:1em;" xml:lang="tr-TR">“Neredesin?” diye bir ses duydum sonra, sandalyemde 180 derece dönünce bu sesin İsmet bey’e ait olduğunu gördüm. Patron odama kadar geldiyse kesin önemli bir şey vardır diye düşünmeme kalmadı, fırça faslı başladı: “Madem buradasın neden telefonları açmıyorsun, kaç kez aradık, n’apıyordun, tuvalete mi düştün, yarım saattir seni arıyoruz, kaç müşteri kaçırdın haberin var mı, ne oluyor sana son günlerde, toparlan biraz, hiç iyi görmüyorum seni...” Nokta koymadan konuşuyordu ama her virgülü de “ünlem işareti” gibi geliyordu kulağa. Sonra bir soru işareti ekledi, “Söylesene oğlum, neredeydin?” diye. Son yarım saattir telefonlara sağır kesilmemin gerçek sebebini söyleyemezdim. Bu her şeyi çok daha kötü yapardı, bundan emindim, çaktırmadan aleyhimde delil olarak kullanılabilecek olan kâğıt destesini çekmeceye kaldırdım. “Midemi bozmuşum, tuvaletten çıkamadım” dedim, insanlık hali değil mi, anlar diye düşündüm, üstelik hiç de fena oynamamıştım rolümü ama yemedi, ses tonu yüksek tonlarda seyretmeye devam etti. </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Patron bana giydirmeye devam ederken cep telefonumun ekranına baktım, cevapsız aramalar görünüyordu, 5 tane. Hepsinin de Aslı’ya ait olduğunu tahmin etmek zor değildi. 3 tane de mesaj atmıştı. Onun için çok önemli, benim için o kadar önemli olmayan ama en az onun kadar önemsemem gereken bir mesele olduğu kesindi, pek merak etmiyordum. Fakat anladım ki, kalem ve kâğıtla yaşadığım bu aşk yüzünden sadece çocuk mocuk değil (ki zaten yoktu), iş güç de, aşk meşk de hikâye olabilirdi. Bir an evvel kendime gelmeli, bu aşk-ı memnuyu kimsenin gözüne batmadan yaşamanın yolunu bulmalıydım. </span></p>
				<p class="x1--BASLIK"><span class="x1--BASLIK" xml:lang="tr-TR">Gerçeğin peşinde </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">30 Mart 2009</span></p>
				<p class="METIN"><span class="METIN" style="font-size:1em;" xml:lang="tr-TR">Akşam Aslı geldi, sıradan bir geceydi. Bir romantik komedi izledik. Sonra da uyku moduna geçmek üzere televizyonda kanallar arasında gezindik. Kumanda ondaydı, son zamanlarda belgesellere taktığı için Discovery Channel ve benzerleri arasında dolaşıp duruyordu. Tuvalete gitmeden önce Business Channel’da bıraktı, kumandayı da aksi gibi benim uzağıma koydu. Bir sonraki hikâyem için bana esin verebilecek şeyler ararken yaptığına bakın hele! Uzandığım yerden kalkacak halim yoktu, romantik-komedi filminin arasında çektiğimiz pornonun yorgunluğu vardı üzerimde. Business Channel’da falanca şirketin filanca CEO’sunun konuşmasını izliyordum, uykumu getirme konusunda hiç de başarısız sayılmazdı. Derken program başka bir şirketi anlatmaya geçti. Tesisat sektörünün lider markası Geberit. </span></p>
				<p class="METIN"><span class="METIN" style="font-size:1em;" xml:lang="tr-TR">Bir anda doğruldum, kumandaya erişip televizyonun sesini açtım. Firmanın tarihi anlatılıyordu, kuruluş yılı olarak 1999 dediler, bu hikâyeme bilimkurgusal bir tat verebilmek için seçtiğim yıldı! Firma Amerika’da kurulmuştu. Haberde bir “Mehmet Selçuklu” ismi zikredilirse oracıkta bayılabilirdim ama bu isim anılmadı. Bu da çok normaldi, hikâyemde geçmiş olsa bile tanıtım amaçlı bir belgeselde firmanın kirli çamaşırlarının ortaya dökülmesi mantıklı olmazdı. Mark Levent Selçuklu ile arkadaşlarının ölümleri mutlaka hükümet tarafından örtbas edilmişti. O zaman benim yazdıklarımla zamanında gerçekleşenlerin örtüştüğüne dair nasıl bir kanıt çıkabilirdi karşıma?</span></p>
				<p class="METIN"><span class="METIN" style="font-size:1em;" xml:lang="tr-TR">“İlk olarak sensör üretim firması olarak kurulan Geberit ilk yıllarında tesisat sektörü dışında eğlence sektörü için robot ışıklar imal ederek büyük kazançlar elde etti” cümlesi beni ikna etmeye yeterli oldu. </span></p>
				<p class="METIN"><span class="METIN" style="font-size:1em;" xml:lang="tr-TR">Önce Varol’un hikâyesi, sonra robotların hikâyesi... Anlaşılan o ki, farklı coğrafyalarda, birbirinden farklı zamanlarda başlayıp, farklı zamanlarda gelişen ve biten bu iki hikâye, yazdığıma benzer bir şekilde gerçekleşmişti. Aynı deneyimi “Varol’un Eldivenleri”nden sonra yaşamış, “tesadüftür” diye savuşturmayı başarmıştım, fakat şimdi Mars’ta bulunan hurdalardan yapılma ışık robotlarıyla alakalı deli saçması bir olay örgüsünün gerçekle bağlantılı olduğunu o kadar kolay es geçemezdim. Dünyadaki tüm tesadüfler aynı anda beni bulsa bile bu olaylarla kilit bilgileri zihnimde saklamış olmam ve şimdi bir bilinçdışı akışıyla bunları kusursuz bir zamanlamayla kâğıda dökmüş olmamın mantıklı bir izahı yoktu. </span></p>
				<p class="METIN"><span class="METIN" style="font-size:1em;" xml:lang="tr-TR">Belki de buraya kadardı; zihnimin kontrolünü kaybetmiştim ve yavaş yavaş deliriyordum. </span></p>
				<p class="METIN"><span class="METIN" style="font-size:1em;" xml:lang="tr-TR">Aslı salona geri dönüp, bilgisayarının başına oturdu, internette gezinmeye başladı. Arkadaşlarının bloglarına girip kabaca ne yazdıklarını okuyor, aralarından ilginç olan bazı şeyleri bana aktarıyordu. Aktardığını sanıyordu çünkü o sırada benim aklım fikrim yaşadığım tesadüflerin bir tesadüften ibaret olup olmadığındaydı. Sonra bunu daha fazla düşünerek hiçbir yere varamayacağıma karar verdim, tesadüflerin rastgele olup olmadığını ortaya çıkarmak için üçüncü bir hikâye yazmam gerekiyordu. Tuhaflıklar çekirgesi bir sıçramış, iki sıçramıştı ama üçüncüde tökezleyecek, beni bu gariplikler boyutundan çıkaracaktı. Öyle bir hikâye yazmalıydım ki, o hikâyeyle örtüşecek herhangi bir gerçek olay en ufak şüpheye yer bırakmadan bugüne kadar inandığımız rasyonel sistemi yıktığımı kanıtlamalıydı. Hatta o olaya dair kanıtları medya vasıtasıyla değil bizzat kendi gözlerimle görmeliydim. Bu yüzden yazacağım hikâye İstanbul’da geçmeli, medyaya haber olacak kadar ilginç olmalı ve tesadüflerle açıklanamayacak kadar “net” olmalıydı. </span></p>
				<p class="METIN"><span class="METIN" style="font-size:1em;" xml:lang="tr-TR">Aslı internette gezinirken ben de bu amaç doğrultusunda hayal dünyasında gezinmeye, orada bir hikâye avlamaya başlamıştım. Fakat etraf çok tenhaydı, en ufak bir fikir göremiyordum... Av köpeklerimi salmıştım ama hiç koku almıyorlar olsa gerek, en ufak bir havlama bile gelmiyordu uzaklardan. Gerçek dünyaya dönüp orada fikir kovalamaya başladım. Salona göz gezdirdim. Televizyonda hiçbir şey yoktu. Film izlerken ışıkların çoğunu kapatmıştık, salonda televizyonun parıltısı ve Aslı’nın laptop’undan sızan huzmeler dışında ışık yoktu. Aslı facebook’una bakıyor, ona gelen arkadaşlık tekliflerini değerlendiriyordu. Bana döndü ve yüzünde muzip bir gülümsemeyle “Tam 256 arkadaşım oldu” dedi. </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">O anda yazmam gereken hikâye aklıma geldi. Çalışma odama gidip yazmaya başladım. </span></p>
				<p class="ALINTI-ILK-SATIR"><span class="ALINTI-BOLD" style="font-size:1em;" xml:lang="tr-TR">Dişi korsanın esrarengiz hikâyesi </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Ozan benzer bir günü daha önce de yaşamıştı. Tam olarak dokuz defa. Yoksa on muydu? O sayılır mıydı? Bu denklem üzerine biraz daha kafa patlattıktan sonra “Dokuz buçuk” diye bir toplam aldı. O gün Ozan dokuz buçukuncu ciddi ilişkisinde yine terk edilen taraf olmuştu. Yine aynı cümleler (“Yürümüyor”, “Sorun sende değil bende”, “Başkasıyla daha mutlu olursun”, “Olmuyor işte”), yine aynı kaçamak bakışlar, yine aynı sessizlikler üzerine üzerine gelmişti. Bu defaki ayrılık konuşmasının farkı internette vuku bulması oldu. Bunu o kadar kafaya takmadı. Bir kafede, asansör müziğinden hallice bir müzik eşliğinde aynı cümleleri kanlı canlı duymakla, bir mektupta adeta bir film hilesiyle sesini duyarak veya bir email’de yanıp sönen msn pencereleri eşliğinde okumak arasında pek fark yoktu. Bıraktığı his aynıydı. Yürümüyordu, sorun onda değildi, başkasıyla daha mutlu olurdu, olmuyordu işte. Bu cümlelerden sıkılmıştı. Ozan otuz iki yaşındaydı, daha doğrusu otuz iki buçuk. Hâlâ bir ilişkiyi nasıl yürütebileceğini bilmiyordu. Artık ümidi kalmamıştı. Bu sondu. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Arkadaşları ayrılık haberini almış olmalılardı, cep telefonu susmak bilmiyordu. Ne diyeceklerini adı gibi biliyordu; “kadınlara güven olmaz”, “sana kız mı yok”, “bekârlık sultanlık”... Arkadaşları sıkıcıydı, hep aynı cümleleri, esprileri, anıları tekrarlarlardı. İşi sıkıcıydı, masa başıydı. Ailesi sıkıcıydı, 657 sayılı devlet memurlarıydı. Ozan’a yaşadığını, var olduğunu, nefes alıp verdiğini hissettiren tek gerçek şey bir ilişkiydi. O da bugüne dek birkaç mutlu gün dışında derin bir üzüntü kaynağı olmaktan başka işe yaramamıştı. Ozan’ı sürekli mutlu eden sadece bir şey vardı: Bilgisayarında kurduğu sanal hayatı. Ozan’ın tek bağımlılığıydı bu; sürekli email’lerini, mesajlarını kontrol etme gereği duyması, aklının bir tarafının hep internetteki ikinci hayatında olması, bir tuhaf refresh hastalığı... </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Ozan birinci hayatından şamarı yiyince ikinci hayatına sığındı yine, internette dolaşmaya başladı. Facebook’una baktı, üç hemcinsinden arkadaşlık talebi vardı, görmemiş gibi davrandı. Onu terk eden dokuz buçukuncu kızı silmek istedi, bunu yapamadı, kız onu çoktan silmişti. Twitter sayfasına göz attı, takipçi sayısı bir kişi eksilmişti, durumunu güncellemeye gerek duymadı. Kızdan gelen emailleri sildi bir bir. Silmeden önce kabaca göz attı, birkaç email’inde kızın sinyal babında “Yürümüyor” cümlesini kullandığını fark etti. Uyuz oldu. Hard disk’ini dolduran maziye ait fotoğrafları daha büyük bir kararlılıkla shift delete enter yaptı.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Dokuz buçukuncu ilişkisinden kalma izlerin hepsini imha etmişti. Bilgisayarında yeniden mutlu olabilirdi. Olamadı. Kafasını dağıtmak için arkadaşlarının paylaştığı komik videolara baktı, hiçbirine odaklanamadı. Gazetelerin internet sayfalarına girdi, çıktı, hiçbir haber ilgisini çekmedi. Kafasında gezinen kara bulutları dağıtmak için yapabileceği tek bir şey vardı; her terk edilen erkek gibi youporn.com’a girip otuz bir çekmek.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Youporn.com’un bir devlet kurumu tarafından kapatıldığını görünce onu terk eden kızı son kez hayal edip bu ihtiyacını gidermeye karar verdi. Sonra da zıbarıp yatardı, hep olduğu gibi. Bilgisayarını tam kapatmak üzereyken yeni bir email’in geldiğini belirten sesi duydu. Gece Saklı yazıyordu isim hanesinde. Tanımadığına göre “gelen kutusu”na düşen “spam” mail’lerden biri olmalıydı. Birden başlık dikkatini çekti, “Kötü bir gün geçirdiğini biliyorum”. Nereden biliyordu? Bu bir spam tuzağı olabilir miydi? Ozan çok düşünmeden davetsiz misafirin email’ini açtı.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Daha ilk cümlelerden bu email’in “çöp” olmadığını anladı. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">“Kötü bir gün geçirdiğini biliyorum çünkü seni tanıyorum. Seni nereden tanıdığımı anlatabilmem için önce kendimi tanıtmam gerek. Adım Gece. Annem karanlık bir hayat yaşayacağımı öngörmüşçesine adımı Gece koymuş. Babamın kim olduğunu bilmiyorum, üvey babamı ise hiç tanımasam iyi olurmuş! Etrafıyla iletişim kurmakta zorlanan, farklı bir çocukmuşum. Sonra “otizm” teşhisi koymuş doktor. Otizmlilerin zihni değişik çalışır. Rakamlarla, şekillerle, fotoğraflarla aramız iyidir, kelimelerle aramız ise kötüdür. Sosyal iletişime kapalıyızdır. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Ekonomik durumu kötü bir ailede, otizmli biri olmak da otizmli bir kıza bakmak da zordur. Annemi erken yaşta kaybetmemin sebebi belki de buydu. Annemden sonra hayat daha da zorlaştı. İnsanlar, özellikle çocuklar ve ergenler kendilerinden farklı insanları gerçek gibi görmüyor, sanki onlar başka boyuttan gelme cansız, ruhsuz varlıklarmış gibi davranabiliyorlar. Bir ucubeye dokunmak bir “normal”e dokunmaktan daha kolay geliyor. Okul hayatında bunu yakından gözlemlemek kötüydü. Erkekler dişilere karşı duydukları korku dolu merakı bana dokunarak gideriyorlardı. Zordu. Evde yaşadığım zulüm ise daha korkunçtu. Üvey babamın dokunmaları her geçen gün daha da... Neyse...</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Zamanla dokunulma hissi gerçek bir korkuya dönüştü bende. Artık kimseye dokunamıyordum ve kimsenin bana dokunmaması için önlemler alıyordum. Eldiven giymek ve mümkünse evden dışarı çıkmamak gibi. Bir süre sonra okulu bırakmak zorunda kaldım. Bu fobinin adı hafefobi idi. Teşhisi kendim koydum, internette araştırarak. İnternet benim tek dostum olmuştu, üvey babam işteyken onun bilgisayarından internete giriyor, sanal dünyanın içinde kayboluyordum. İnsanların hayat hikâyelerini okumak hoşuma gidiyordu. Ünlülerin biyografilerine yer veren bir sitede tanıdığım ilk bilgisayar programcısı Ada Lovelace’ın hayranı oldum. Ada ilk bilgisayar ENIAC’ın ardındaki beyinlerden biri. ENIAC’ın diğer altı programcısı da kadındı. Enteresandır, en başta bilgisayar teknolojisinin gelişiminde kadınlar başroldeydi. Ada başta olmak üzere ben de o kadınları örnek aldım. Gerçek hayatımı zorlaştıran otizm, sanal hayatımı kolaylaştırıyordu. Görsel hafızamın gücü ve geometrik düşünme yetim sayesinde internet ve bilgisayar dünyasının birçok numarasını normal bir kişiden daha çabuk öğrenebiliyordum. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Babamın cinsel tacizlerine daha fazla katlanamadım. İnsanlar bana dokunamasın diye internetten motorcu kıyafeti ve kask siparişi verdim. “Zırh”ım gelir gelmez babamın bilgisayarını da alarak evden kaçtım. Tek başıma yaşayabileceğim, kimsenin beni rahatsız edemeyeceği bir ev tuttum. İnternet olduğu sürece her şeyi yapabilirdim. Programlama konusundaki yeteneğimi kullanıp, evden çalışarak hayatımı idame ettirecek parayı kazanmaya başladım. İhtiyaçlarım için bir bakkal çırağı tuttum. O her istediğimi getiriyor, kapının kedi-köpek girişinden uzatarak bana veriyordu.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Bir insan evden çıkmayınca dünyanın zamanına sahip oluyor. İnsanların hayat hikâyelerini okumaya devam ettim. Ne de olsa istediğim siteye girebiliyor, istediğim kitabı indirebiliyordum. Gerçek bir hayata sahip olmadığım için onların hikâyelerini okuyarak gerçeklik duygumu ayakta tutuyordum. Fakat bir süre sonra o kitaplarda yazılan hayatların, gerçeği tam olarak yansıtmadığını, kurmaca sanatının cazibesine kapılarak yapaylaştıklarını fark etmeye başladım. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Sanal bir karakter olarak gerçeklik duygumu tamamen gerçek hikâyelerle doyurabilirdim. Bu amaçla insanların e-postalarına, facebook hesaplarına ve bilgisayarlarına girmeye başladım. Bu benim için çocuk oyuncağıydı. Elbette ahlaki açıdan kendimi sorguladım. Ama sonuçta gerçek hayatın parçası olmadığım için, gerçek hayattaki insanların özel hayatlarına dalmam hoşgörüyle karşılanabilirdi. Uçan dairesinden insanları gözlemleyen bir uzaylı gibiydim ben, ya da meraklı bir hayalet... </span></p>
				<p class="ALINTI"><span class="ALINTI" style="font-size:1em;" xml:lang="tr-TR">İnsanları tanıdıkça ve yaşadığım ev bana dar geldikçe dışarı çıkıp sosyalleşme ihtiyacı duydum. Ama çıkamadım. Dışarıya adımımı atar atmaz çocukken yaşadığım anılar beynime hücum ediyordu. Daha sonra insanların mahremine biraz daha girdim ve insanların dürüstlüğüne duyduğum inanç azaldı. Bir kişinin maskesini düşürmem için onun sanal dünyasında dört beş kez mouse’a tıklamam yeterli oluyordu. Dürüstlük abidesi gibi gözüken insanların çevirdikleri dolaplar, en büyük âşıkların ihanetleri, gönül adamı sanılanların sapıklıkları, yalanlar, kin, kibir, kötülük... Bunları okudukça evden çıkmaya duyduğum ihtiyaç azaldı. Bu çirkinliğin bir parçası olacağıma 75 metrekarede hayatım boyunca yaşayabilirdim. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Yaşadım da. Son on senedir kapıdan dışarı adımımı atmadım. Programlarım sayesinde haddinden fazla para kazandım, küçük bir servete sahip oldum. Arkadaşlarım da oldu; sanal dünyada benim gibi çatlaklardan bolca var. İnternet sayesinde her şeyi yaşadım. Dostluğu, kırgınlığı, romantizmi, mutluluğu, üzüntüyü, eğlenceyi, hatta seksi... Kuzey kutbunu da gördüm, Ekvator’u da, dünyanın yörüngesine de çıktım, derin mağaralara da indim. Biraz teknik maharet, biraz kameralı chat ve biraz da hayalgücüyle oturduğunuz yerden yapamayacağınız şey yok.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Ama artık dayanamıyorum. Ev her geçen gün küçülüyor sanki. Duvarlar üzerime üzerime geliyor. Fobimi yenmem şart yoksa aklımı kaçıracağım! Tanrı google’u korusun, birkaç ay önce hafefobiyi kesin kez yenmenin bir metoduyla karşılaştım. Kulağa tuhaf gelebilir ama düşününce de bir o kadar mantıklı: Dokunma ve dokunulma korkusunu, sizin canınızdan kanınızdan birine dokunarak yenebiliyorsunuz. Yani bir çocuk doğurarak... </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Evden dışarı çıkmadan nasıl bir çocuk sahibi olabilirim? Bu sorunun tek bir yanıtı var: Posta yoluyla! Fakat çocuğumun babası o sahte insanlardan biri olmamalı. Bu amaçla hemen bir program geliştirdim. Binlerce insanın email ve benzeri mesajlarına girip, yazılanları okuyarak benim için ideal insanı işaretleyecek bir yapay zekâ tasarladım. Programı yazmam bir hafta aldı. Program yaklaşık otuz bin insanın sanal mahremini taradı ve yazdıkları cümleler ile onlara yazılan cümleleri karşılaştırarak her birinin profilini çıkardı. Programın, on binlerce insanın olumlu ve olumsuz yanlarını tartıp finale 100 aday bırakması bir ay aldı. 100 adayı programdan bağımsız olarak ben gözlemledim. Tüm hatalarına rağmen masumiyetini kaybetmemiş birini aradım içlerinden. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Sonunda da sen seçildin, sen benim ideal partnerimsin.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Ürkmüş olabilirsin, biliyorum. Ama bu an için çok bekledim. Daha önce sorsam kabul etmeyeceğini biliyordum. Fakat son günlerde yaşadıklarının farkındayım. Tahminime göre yakın zamanda sevgilinden ayrıldın. Sen de artık farkındasın mutluluğun gerçeklikte değil sanalda olduğunun. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Ortak yanlarımız o kadar çok ki. Burçlarımız bile uyumlu! Ama senden spermlerin dışında bir talebim yok. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Bu iyiliği yaparsan hesabına 10.000 dolar yatıracağım. On yıldır evde yaşadığım için bu meblağ benim için küçük bir rakam. Şu an okudukların tuhaf geliyor olabilir ama içten içe bana inandığını düşünüyorum. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Seni en azından diğer kızlar (dokuz mu, on mu? Ha?:) ) gibi hayal kırıklığına uğratmayacağımı biliyorsun. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Adres bilgilerim şöyle: Barbaros Bulvarı, 117 Numara, Beşiktaş, İstanbul, Türkiye. Ne yapman gerektiği ekteki dokümanda yazıyor. Çok basit bir işlem merak etme. Zaten az sonra o işlemin en “meşakkatli” kısmını gerçekleştireceğini biliyorum (hadi saklama:) ), o yüzden birkaç ayrıntıya uymak seni yormaz gibi geliyor.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Bu bir tür donörlük ve hiçbir sorumluluğun olmadığını bilmen gerek. </span></p>
				<p class="ALINTI-SON-PARAGRAF"><span class="ALINTI" style="font-size:1em;" xml:lang="tr-TR">Dileğimi gerçekleştirmesen de senin diğerlerinden farklı bir insan olduğunu biliyorum ve sadece bunun için bile teşekkür ediyorum.</span></p>
				<p class="ALINTI-ILK-SATIR"><span class="ALINTI-BOLD" style="font-size:1em;" xml:lang="tr-TR">Güne karışmak isteyen Gece”</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Ozan okumayı bitirdiği halde email’e bakakalmıştı. Onun hayatını uzun bir süredir takip eden bu bilgisayar korsanı, bu hayalet, bu uzaylı da nereden çıkmıştı böyle? Bu yazdıkları gerçek miydi? Ekteki dosyayı açtı, ne yapması gerektiği ayrıntılarıyla yazıyordu. İşi hiç zor değildi. Peki, yapmalı mıydı? Kaybedecek hiçbir şeyi yoktu, kazanabileceği ise 10.000 dolardı. Belki de ona yaşadığını hissettirecek farklı bir aşk deneyimi “bonus” olabilirdi...</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Ozan yapmayı tercih etti. Ertesi gün erkenden kalkıp acele kargoyla paketini gönderdi. Sonra beklemeye başladı. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Günlerce “Gelen kutusu”nu refresh manyağı yaptı ama hiç gelen giden yoktu. “Yolladım geldi mi?” diye soran birkaç email attı, hep yanıtsız kaldı. Ozan altı gün boyunca bir kuşku bulutunun içinde bazen kendine lanet ederek, bazen de aldığı riskin karşılığını alacağının umuduyla yaşadı. Bir kere rüyasında Gece’yi gördü, konuşması tuhaftı ama güzel kızdı. Onu terk edecek birine benzemiyordu. Çocuklarının ellerinden tutarak bir parkta yürüyorlardı. Bir kere de kâbus gördü; buzlarla çevrelediği yoğurt kabına koyduğu menisi postacının elinde patlıyordu.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Rüyalar, kâbuslar, umutlar ve şüphelerle geçen altı günün sonunda “Teşekkürler” başlıklı bir email geldi. Ozan hemen açıp okumaya başladı.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">“Senden istediğimi, verdiğim adrese yolladığın için teşekkür ederim. </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Senin gibi beş bin yedi yüz seksen iki kişiden daha geldi.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Kendini küçük düşmüş gibi hissetmeden ve bir öfke denizinde çaresizce boğulmadan önce yazdıklarımı oku: Sana attığım email’de yazdığım her şey doğruydu. Hayat hikâyem, otizmim, uğradığım cinsel tacizler, hafefobi... Sadece 10.000 dolarlık vaadim ve verdiğim adres yanlıştı. Bir de artık anlamış olmalısın; o email sana özel yazılmış değildi. Tıpkı bu email’in sana özel olmadığı gibi...</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Ben bir programcıyım. İnsanların email ve mesajlarına girerek ne zaman terk edileceklerini tahmin eden bir yapay zekâ yarattım. “Yürümüyor”, “Sorun sende değil bende”, “Başkasıyla daha mutlu olursun”, “Olmuyor işte” gibi anahtar cümleleri algılayan program karşılıklı yazışmalardaki diğer kalıplaşmış kelime öbeklerini yakalayarak gerçeğe çok yakın bir ilişki takvimi çıkarıyordu. Böylece 10.000’e yakın erkeğin terk edildiği günü ufak bir sapma payıyla hesaplayabildim. En zayıf anlarında isteğimi yerine getireceklerini biliyordum, en azından yarısının. Yanılmadım. Email’ime çok özendim, sadece bazı sayıları (ilişki sayısı, yaş gibi) yolladığım insanın hayatına özel kıldım, bu da yeterli oldu.</span></p>
				<p class="ALINTI"><span class="ALINTI" style="font-size:1em;" xml:lang="tr-TR">Verdiğim adres yeni açılan bir sperm bankasına aitti. Şimdi dünyanın çeşitli yerlerinden gönderilmiş, farklı genetik özelliklere sahip spermler depolarında. Onlardan aldığım yüklüce bir ücret de hesabımda:) (Sana program yazarak geçindiğimi yazmıştım!) Bu konunun emniyet güçlerine intikal edeceğini sanmadığımdan rahatım. Beş bin yedi yüz seksen iki kişiden bir tanesi bile kimliği deşifre olur korkusuyla bu konunun peşinden gitmeyecek. Ah sizin şu gururunuz yok mu... </span></p>
				<p class="ALINTI"><span class="ALINTI" style="font-size:1em;" xml:lang="tr-TR">Benim adım Gece. On yılı aşkın bir süredir evin dışına çıkmadan yaşayan bir bilgisayar korsanıyım. Bu benim ilk büyük eylemimdi. Erkeklerle hesabım henüz kapanmadı. Terk edilen erkeklerden sonra sırada terk eden erkekler var. </span></p>
				<p class="ALINTI-SON-PARAGRAF"><span class="ALINTI" style="font-size:1em;" xml:lang="tr-TR">Eylemlerim devam edecek,</span></p>
				<p class="ALINTI-ILK-SATIR"><span class="ALINTI-BOLD" style="font-size:1em;" xml:lang="tr-TR">Dişi korsan Gece”</span></p>
				<p class="ALINTI-SON-PARAGRAF"><span class="ALINTI" style="font-size:1em;" xml:lang="tr-TR">Ozan bir süre hipnotize olmuş gibi ekrana bakakaldı. Öfkelenmişti. Daha önce dokuz buçuk kere terk edilmişti ama hiç böylesine keriz yerine konmamıştı. Yumruğuyla masasına vurdu. Eli acıyınca sakinleşti. Gece’yi düşündü, insanlardan uzak, bir kapının ardında yaşayan dişi korsanı. Ondan bir tekme yemişti ama yediği diğer tekmelerden daha sahici bir amaç uğruna atılmış bir tekmeydi bu en azından. Öfkeyle karışık bir hayranlık duydu ona. Fakat çok geçmeden kendini delikanlılığa davet etti. Onu tuzağa düşüren bir kadın hakkında, zavallı bir erkek gibi olumlu hisler beslemesine lanet etti. Sıkıcı arkadaşları haklıydı; “Kadınlara güven olmaz”dı ve şu malum denklemi yeniden düşünerek, yeni bir toplam aldı, içinden “On” dedi. </span></p>
				<p class="x1--BASLIK"><span class="x1--BASLIK" xml:lang="tr-TR">İlk porno ve ilk kanıt </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">31 Mart 2009</span></p>
				<p class="METIN"><span class="METIN" style="font-size:1em;" xml:lang="tr-TR">Sabah 06.48’te alarm çalmaya başladığında hikâyemle ilgili bir rüya görüyordum; bir sperm bankasının önünde yüzlerce maskeli adam “Tohumlarımızı geri ver” yazılı pankartları taşıyarak eylem yapıyorlardı. Bu rüyadan çıkıp gerçek dünyaya geri dönebilmem için Aslı’nın dudaklarının dudaklarıma değmesi yeterli oldu</span><span class="METIN" style="font-size:1em;" xml:lang="tr-TR">. Yatarken yazdığım hikâyeye o kadar odaklanmışım ki, Aslı’nın o gece bende kaldığını unutmuştum. </span></p>
				<p class="METIN"><span class="METIN" style="font-size:1em;" xml:lang="tr-TR">“Günaydın canım” dedi sevgilim.</span></p>
				<p class="METIN"><span class="METIN" style="font-size:1em;" xml:lang="tr-TR">“Günaydın.”</span></p>
				<p class="METIN"><span class="METIN" style="font-size:1em;" xml:lang="tr-TR">“Haydi işe geç kalacaksın, tostunu çayını hazırladım, ye de hemen çıkalım...”</span></p>
				<p class="METIN"><span class="METIN" style="font-size:1em;" xml:lang="tr-TR">Tostum, çayım bir tepsi üzerinde gelmişlerdi. Zaten onlar hazır olmasa bu kadar vakit kaybettikten sonra doğru zamanda, doğru yerde yani 07.05’te paspasın üzerinde olmam mümkün değildi. Tost, çay faslı ve tuvalet bölümünü atlattıktan sonra giyinmek için az vaktim kalmıştı ki, Aslı takım elbisemi ve tek tek bağladığı kravatları karşıma dikti. Anlaşılan o ki, Aslı erken kalkıp hem evi toplamış hem de hazırlanmama yardımcı olmak için elbiselerimi ütülemiş, her şeyimi hazır etmişti. </span></p>
				<p class="METIN"><span class="METIN" style="font-size:1em;" xml:lang="tr-TR">Ben takım elbisemi giyerken “Canım çalışma masanı çok dağınık bırakmışsın dün gece” dedi. </span></p>
				<p class="METIN"><span class="METIN" style="font-size:1em;" xml:lang="tr-TR">“Ya bir hikâ... bir şey üzerinde çalıştım da gece geç saate kadar, sonra toplamadan attım kendimi yatağa” diye yanıtladım.</span></p>
				<p class="METIN"><span class="METIN" style="font-size:1em;" xml:lang="tr-TR">“Ne üzerinde çalışıyordun?” dedi. </span></p>
				<p class="METIN"><span class="METIN" style="font-size:1em;" xml:lang="tr-TR">“Ya bir rapor” dedim kravatımı takarken, hemen konuyu değiştirmek için: “Ne güzel bağlamışsın kravatı”.</span></p>
				<p class="METIN"><span class="METIN" style="font-size:1em;" xml:lang="tr-TR">Birden beklenmedik güleç bir ifadeyle “Odanı toplarken bulmamam gereken bir şey buldum sanırım” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">Böyle gizemli cümleler her zamankinden fazla telaşlandırıyordu beni, “Nasıl yani” dedim gülerek (ama sessiz), çok da merak ettiğimi çaktırmadan.</span></p>
				<p class="METIN"><span class="METIN" style="font-size:1em;" xml:lang="tr-TR">“Gizli çekmeceni buldum yah.”</span></p>
				<p class="METIN"><span class="METIN" style="font-size:1em;" xml:lang="tr-TR">Babamın kalemini sakladığım çekmeceyi kastediyordu. Sessiz kaldım.</span></p>
				<p class="METIN"><span class="METIN" style="font-size:1em;" xml:lang="tr-TR">“Ne var orada canım, yoksa beni aldatıyor musun?”</span></p>
				<p class="METIN"><span class="METIN" style="font-size:1em;" xml:lang="tr-TR">“Ne aldatması canım” dedim sesli gülerek. </span></p>
				<p class="METIN"><span class="METIN" style="font-size:1em;" xml:lang="tr-TR">“Daha önce kilitli çekmecene hiç rastlamamıştım da...” dedi. Ne yani daha önce tüm çekmecelerimi açıp kapatıyor muydu?! Ah bu kadın milleti, bir çekmece büyüklüğünde özel hayat bırakmıyorlar vallahi. Neyse, Aslı bu sorguyu yürütürken ciddi değildi, yüzü gülüyordu. Sonunda bombayı patlattı:</span></p>
				<p class="METIN"><span class="METIN" style="font-size:1em;" xml:lang="tr-TR">“Yoksa porno koleksiyonun orada mı?”</span></p>
				<p class="METIN"><span class="METIN" style="font-size:1em;" xml:lang="tr-TR">Ah şu kadınlar, hâlâ porno koleksiyonumuzun videokasetlerden oluştuğunu sanıyorlar, mpeg’lerin, avi’lerin farkında değiller. (Allah’a şükür!)</span></p>
				<p class="METIN"><span class="METIN" style="font-size:1em;" xml:lang="tr-TR">Önce “Evet ya, tüh yakalandım” gibi bir espriyle yanıt vermeyi düşündüm çünkü orada büyülü bir kalemi sakladığımı söyleyecek halim yoktu. Ama bu espri onu muallakta bırakabilir, akıl bahçesine tuhaf soru işaretlerinin tohumlarını ekebilirdi. Porno koleksiyonu olmayan güçlü bir erkek profili sergilemeye devam ettim.</span></p>
				<p class="METIN"><span class="METIN" style="font-size:1em;" xml:lang="tr-TR">“Hayır canım, orada banka kartları, tahviller falan var, hırsız mırsız girer maazallah diye kilitledim” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">Porno koleksiyonum 500 gigabyte’lık iki ayrı harddiskte diyemezdim ki?! “Ne yapıyorsun?” diye sorduğunda ne diyecektim, “Arada bir izliyorum” mu diyecektim? İlişkiler matematiğinde “İntihar”a eşit olurdu bu. Yoksa dürüstçe ilk aşkı arızalı geçen her erkeğin porno sevdası olur diye izah mı etmeliydim? “Nasıl bir arızaymış o” diye sorarsa nasıl anlatırdım? İlk aşkımı kaybedişimin ardından yaşadıklarımı nasıl kelimelere dökebilirdim? </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Geçmişe gitti düşüncelerim, ergenliğimin kirli çamaşırlarına...</span></p>
				<p class="METIN-BOLD"><span class="METIN-BOLD" style="font-size:1em;" xml:lang="tr-TR">Prensipli pornocu </span></p>
				<p class="METIN"><span class="METIN" style="font-size:1em;" xml:lang="tr-TR">Hayatımın aşkı geriye kalan hayatımın gizemi olunca eksik bir erkek olarak kalakaldım. Seksi öğrendikten sonra sevgilinizi kaybetmek (ilk kelime anlamıyla) çok pis (bu da ilk kelime anlamıyla) şeylere yol açıyor. Hayvansal içgüdülerim uyanmış, saldırıya hazır bir hayvan gibiydim. Fakat Ezgi dışında hiçbir kız bana çekici gelmiyordu. Yalnızdım, kimsesizdim, okulum bitmişti, işim gücüm yoktu... Ama sınırsız internetim vardı.</span></p>
				<p class="METIN"><span class="METIN" style="font-size:1em;" xml:lang="tr-TR">Devasa porno arşivinin temelleri böyle bir ortamda atıldı. </span></p>
				<p class="METIN"><span class="METIN" style="font-size:1em;" xml:lang="tr-TR">Hardcore’undan bandage’ına, Amerikan’ından Avrupa’sına. Brianna Banks’ten Jenna Jameson’a, Nikki Tyler’dan Asia Carrera’ya kadar herkes ve her tür bilgisayar devrelerimin arasında yer alıyorlardı. İndirdiğim filmleri pul koleksiyonu yapan bir ergenin titizliğinde ayırıyor, doğallık, konu ve çekim kalitesi gibi kriterlerime uymayanları çöpe atıyordum. Prensipli bir pornocuydum. </span></p>
				<p class="METIN"><span class="METIN" style="font-size:1em;" xml:lang="tr-TR">Cinsel hayatım bu filmlerden ibaretti, şikâyetçi değildim. Hani derler ya, aşk asla filmlerdeki gibi olmaz diye, seks de bence öyleydi, asla filmlerdeki gibi olamazdı. Yani o “ilk”i ayırırsak... Her şeyden önce filmlerdeki gibi kusursuz vücutlara sahip kadınlarla sevişme olasılığı çok düşük. İşin daha kötüsü o kadar da uzun ve ustalıklı sürmüyor gerçek hayattaki seks. Komik, leş, beceriksiz ve yorucu bir şey oluyor çoğunlukla. </span></p>
				<p class="METIN"><span class="METIN" style="font-size:1em;" xml:lang="tr-TR">O yıllarda Memo Tembelçizer’in MastDer isimli hayali kulübüne üye olmuştum, evet, üyelik kartım bile vardı. Kartımı gururla cüzdanımda taşıyordum, tam da o hiç kullanılmadığından eskiyip pörsüyen prezervatifin yanında! Derneğin Masturbatör Manifestosu’na canı gönülden bağlıydım. Manifestoya göre: 1- Kadın – erkek uzaktan sevilmeli. Aşka seks karıştırılmamalıdır. 2- Seks hayalgücünü öldürür, mastürbasyon körükler. 3- Mastürbasyonun sivilce yaptığı doğru değildir. 4- Mastürbasyon yalnızlığa inancı artırır. Yalnız birey güçlü bireydir. 5- Mastürbasyon insanlığı daha aydınlık günlere götürecektir.</span></p>
				<p class="METIN"><span class="METIN" style="font-size:1em;" xml:lang="tr-TR">Şakayla karışık inanıyordum bu manifestoya. Mükemmel fizikli kadınlarla kusursuz ve fantezili seks vaat ediyordu pornolar. “Hayali mayali...” Teknikleri bilince, doğru filmi indirince, ambiyansı yaratınca aldığın zevk neredeyse eşti. Üstelik pisliğini, maddi manevi cefasını çekmek zorunda kalmıyordun.</span></p>
				<p class="METIN"><span class="METIN" style="font-size:1em;" xml:lang="tr-TR">İşte Aslı’yla tanışana kadar böyle düşünüyordum. Aslı’nın fiziksel olarak o porno yıldızlarından hiçbir farkı yoktu, hatta onlardan daha doğaldı ve seksi onlar kadar iyi biliyordu. Fantezilere gerek bile duymuyordunuz, kendisi yürüyen fanteziydi zaten, bir şey yapmasına, kostüm giymesine, rol yapmasına gerek kalmıyordu. Bazen beni o altı aylık abazalıktan sadece Aslı kurtarabilirdi diye düşünüyorum. Sanki Tolga benim halimi gördü ve beni bu bataklıktan çıkarabilecek tek kişiyle (Ezgi dışında tabii) tanıştırarak beni hayata döndürdü.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">İtiraf etmeliyim ki, Aslı’yla yaşadığımız bazı sorunları görmezden gelme sebeplerimden biri de onu kaybetme durumunda başka bir kızın beni tatmin etmesi konusunda umutsuz olmamdı. O yüzden porno koleksiyonum konusunda yalan söylemek gibi birçok konuda da onun suyuna gitmek için diplomasiye özgü taktiklere başvuruyordum.</span></p>
				<p class="METIN-BOLD"><span class="METIN-BOLD" style="font-size:1em;" xml:lang="tr-TR">Ve ilk kanıt </span></p>
				<p class="METIN"><span class="METIN" style="font-size:1em;" xml:lang="tr-TR">Hem Aslı iyi bir kızdı, mesela bugün erkenden kalkıp bana kahvaltı hazırlamış ve böylece işe geç kalmamıştım. Kravatlarımı da tek tek bağlamıştı. Beni kahvaltısıyla, ilgi alakasıyla ve güzelliğiyle öyle büyülemişti ki dün gece yazdığım hikâyeyi neden kaleme aldığımı unutmuştum. Ofiste çayımı yudumlarken aklıma geldi; “Dişi Korsanın Esrarengiz Hikâyesi”ni, yazdıklarımın gerçekleştiğine dair somut bir kanıt elde edebilmek için yazmış, hikâyenin içindeki mekân, karakter ismi gibi detayları buna göre şekillendirmiştim. </span></p>
				<p class="METIN"><span class="METIN" style="font-size:1em;" xml:lang="tr-TR">Hemen ofisteki gazetelerin sayfalarını hızla çevirmeye başladım, beş farklı gazetenin her köşesine baktım ama Gece kod isimli hacker’ın eylemine dair en ufak bir iz yoktu. Sonra dün gece yazdığım olayın bugünün gazetelerine yansımayacağı sonucuna vardım, bu konudaki salaklığımı hemen unutmaya çalışarak televizyonu açtım ve haber programları arasında gezinerek yazdığım hikâyeye ait bir şeyler aradım. Bulamadım.</span></p>
				<p class="METIN"><span class="METIN" style="font-size:1em;" xml:lang="tr-TR">Bu beni daha önce olduğu gibi rahatlatmıştı. Yeniden kafamı excel tablolarının, güncel tahminlerin, raporların, sayıların içine gömdüm. Verimli bir çalışma oluyordu ama zihnimde bir yılan gibi gezinen o soru işaretini kovamıyordum bir türlü. Kafam karmakarışıktı. Kendimle çelişiyordum ama canımın sıkılmasına mani olamadım işte. Kafamı boşaltmak için facebook’a girdim, yeni mesajlarıma baktım, reklam mesajlarını temizledim. Arkadaşlarımın iletilerine, komik videolarına baktım. Derken bir video çıktı karşıma. İzler izlemez birkaç dakika önceki “kafası karışık” halime dönmek için canımı vermeye hazırdım!</span></p>
				<p class="METIN"><span class="METIN" style="font-size:1em;" xml:lang="tr-TR">Çünkü bu kadarı fazlaydı! </span></p>
				<p class="METIN"><span class="METIN" style="font-size:1em;" xml:lang="tr-TR">Bu el yapımı videonun başlığı “Tüm zamanların en acayip internet korsanlığı” idi, bir arkadaşım youtube’dan link vererek facebook’una iliştirmişti. Gece’nin kendini bir eve hapsedişinin sebepleri ile başlayan videonun ikinci yarısında “feminist anarşist”in son eylemi hakkında bilgiler akıyordu. “Gece’nin hackerlık tarihine geçen bu sıradışı eylemi sperm bankasına dünyanın çeşitli yerlerinden farklı genetik özelliklere sahip spermler kazandırmak için yaptığını iddia edenler var ama aralarındaki bağ kanıtlanamadığı için bu konuda yasal bir süreç başlatılmadı” diye yazıyordu.</span></p>
				<p class="METIN"><span class="METIN" style="font-size:1em;" xml:lang="tr-TR">Hiç düşünmeden işi gücü bırakıp arabamla yola çıktım. İyi ki adresi hikâyede ayrıntısıyla yazmışım, hayalini kurduğum sperm bankasını yazdığım gibi 117 numarada buldum. Burasını daha önce görmüş olamazdım. Dahası; hayatımda ilk defa bir sperm bankası görüyordum. Bankanın adı DNA idi, pek yaratıcılıktan nasip almadıklarını içeri girince de gözlemlemeye devam ettim. İçerisi bembeyaz bir banka gibiydi. Girişte bankalarda olduğu gibi sıra numarası veren bir cihaz vardı. Bir numara aldım. Bankanın müşterileri çoğunlukla paraya ihtiyaç duyduklarını belli eden orta ve alt sınıftandı. Görünüşleri düzgün olanların A veznesine kabul edildiğini fark ettim. Görüş sahamda olan biten her şeyi dikkatle izledim. Yazdığım şeyin gerçekleştiğinden, gerçekleşen şeyin ise tamamen gerçek olduğundan emin olmaya çalışıyor, gizli kamera şakası kurbanlarının kameraları araması gibi etrafı tarıyordum. </span></p>
				<p class="METIN"><span class="METIN" style="font-size:1em;" xml:lang="tr-TR">Derken A veznesinin dijital tabelasında sıra numaram göründü. Veznede güzel bir hemşire vardı. Bana yaşımı, boyumu, kilomu, daha önce ameliyat geçirip geçirmediğimi ve benzeri soruları sordu. Sorular bittikten sonra bana bir kap uzattı, tam yapmam gereken işlemi anlatırken bir anda arka tarafta dönen diyaloglardaki hararet arttı. Sonra da biri hemşireyi çağırdı. Hemşire “Bir dakika bekler misiniz” diyerek arkadaki ofise gitti. Diğer veznelerdeki hemşireler de oraya yöneldi. Neler döndüğünü çok merak ettim. Kimsenin benim tarafıma bakmadığı esnada veznenin sağ altındaki boşluktan içeri girdim ve ofisin kapısına kulağımı dayadım.</span></p>
				<p class="METIN"><span class="METIN" style="font-size:1em;" xml:lang="tr-TR">“Gece’yle anlaştığımız internet’teki bir haber sitesine sızmış. Polis soruşturmaya gelebilir. Bu konuda hiçbir bilginiz yok, anlaşıldı mı?”, “Beş bin yedi yüz seksen iki örneği derhal yedek depomuza gönderin. Dijital arşivlerden de silin” gibi cümleleri son derece net bir şekilde duyduktan sonra bankadan fıydım.</span></p>
				<p class="METIN"><span class="METIN" style="font-size:1em;" xml:lang="tr-TR">Artık emindim, yazdığım şey gerçekleşmişti. Şimdi yeni sorularım vardı. Ben yazdığım için mi bunlar tam da yazdığım gibi gerçekleşiyordu, yoksa zaten gerçekleşen şeyleri bir kâhin gibi hissederek ben mi yazıyordum? Olanlar mı yazıyı, yoksa yazılanlar mı olanları etkiliyordu? Mekânlar ve cisimlerin gerçekleşmesi yeterince inanılmazdı ama peki ya canlılar? Gece gerçek miydi, peki ya onun kurbanı Ozan?</span></p>
				<p class="METIN"><span class="METIN" style="font-size:1em;" xml:lang="tr-TR">Peki yazdıklarım neden şimdi gerçekleşiyordu? Daha önce de hikâyeler yazmıştım, şiirler kaleme almıştım, onlar hep kâğıtta kalmışken bunlar neden sayfalardan hayata taşmıştı? Birdenbire doğaüstü bir güç mü edinmiştim? Zihnimi soru bombardımanına tutmuşken günlüğümün ortasında duran kalemi gördüm...</span></p>
				<p class="METIN"><span class="METIN" style="font-size:1em;" xml:lang="tr-TR">“Varol’un Eldivenleri”ni yazdığım kalem. “Geber İt!”i yazdığım kalem. En son “Dişi Korsanın Esrarengiz Hikâyesi”ni yazdığım kalem! İlk elime aldığımda hissettiklerimi hatırladım. Ağırdı ama yazmaya başladığımda adeta hafiflemişti, kâğıdın üzerinde kayar gibi yazabiliyordum. El yazım bile güzelleşmişti.</span></p>
				<p class="METIN"><span class="METIN" style="font-size:1em;" xml:lang="tr-TR">Fark buydu; babamın kaleminde bir şey vardı. Bir gizem, bir sihir, bir efsun... Onunla yazdıklarım gerçeklik kazanıyordu. Artık emindim; bu kalemle yazdıklarım bir kâğıdın üzerine çiziktirdiğim mürekkep lekeleri olmaktan çıkıp gerçeği belirliyordu. </span></p>
				<p class="METIN"><span class="METIN" style="font-size:1em;" xml:lang="tr-TR">Arabama binip uzaktan sperm bankasını izlemeye başladım. Hemşireler veznelerin başına geçmiş, müşterilere kap vermeye devam ediyorlardı. Bir anormallik yoktu. Polis de gelmedi. Saat ikide toplantım olmasa bu işin peşini bırakmazdım ama şu an için bu dedektiflik hikâyesini en azından ertelemem gerekiyordu. Arabanın el frenini çekip hareketlendiğimde son bir kez daha hayalimde yaratıp gerçekte karşılaştığım sperm bankasına bakmak istedim, bir çocuğun yeni tamamladığı lego setine okula gitmeden önce son bir defa bakması gibi. Tam o sırada avaz avaz bağıran bir kornayla aniden yola devam etmek zorunda kaldım. Avaz avaz bağıran korna sesi bir arabaya değil, bir bisiklete aitti. Alien’ı anımsatan kaskıyla tuhaf bir bisikletliydi beni oyuncağımdan ayıran. Bir de arkamdan el kol hareketi yapmaz mı gencecik çocuk! </span></p>
				<p class="METIN"><span class="METIN" style="font-size:1em;" xml:lang="tr-TR">Yoldayken trafik her sıkıştığında telefonumdan internete girip sperm bankası korsanlığıyla ilgili haberlere bakıyordum. Ulusal gazetelerin haber sayfalarına yansımamıştı haber ama facebook’ta paylaşılıyordu. Keşke hikâyemde Gece veya Ozan’ın adresleriyle ilgili ayrıntılar da verseydim, böylece onları bulup onlarla konuşabilirdim. Bu aklımdaki birçok soruyu çözmemde bana yardımcı olurdu.</span></p>
				<p class="METIN"><span class="METIN" style="font-size:1em;" xml:lang="tr-TR">Bir dahaki sefer bu konuda daha dikkatli olmalı ve karakterlerin yerlerini belli ettiği hikâyeler kurgulamalıydım.</span></p>
				<p class="METIN"><span class="METIN" style="font-size:1em;" xml:lang="tr-TR">Neler düşünüyordum ben? </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Allah’ım, hayır, bu meretle daha fazla uğraşmamalıyım. Gerçeğe bu kadar müdahale etmemeliyim. Aklıma mukayyet olmam için kâğıdı kalemi bırakmam şart. </span></p>
				<p class="x1--BASLIK"><span class="x1--BASLIK" xml:lang="tr-TR">Şakanın sırası değil </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">1 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">Bu böyle devam edemezdi, kabul etmeliydim ki tek başıma altından kalkabileceğim kadar küçük bir gizemle karşı karşıya değildim.</span></p>
				<p class="METIN"><span class="METIN" style="font-size:1em;" xml:lang="tr-TR">Tolga’yla konuşmaya karar verdim. Sonuçta o en yakın arkadaşımdı. Odasına gittim, “Konuşmalıyız” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">Tolga laptop ekranından başını kaldırdı ve “Dinliyorum” dedi. </span></p>
				<p class="METIN"><span class="METIN" style="font-size:1em;" xml:lang="tr-TR">Pek arkadaşça söylemedi bunu ama ben kararlıydım, artık daha fazla bu sırrı tutamazdım.</span></p>
				<p class="METIN"><span class="METIN" style="font-size:1em;" xml:lang="tr-TR">“Sanırım aklımı oynatıyorum” diye başladım ve devam ettim:</span></p>
				<p class="METIN"><span class="METIN" style="font-size:1em;" xml:lang="tr-TR">“Biliyorsun günlük tutuyorum. Geçenlerde aklıma gelen bir hikâyeyi yazmaya başladım.”</span></p>
				<p class="METIN"><span class="METIN" style="font-size:1em;" xml:lang="tr-TR">Tolga dimdik bana bakıyordu ama aklı laptop ekranındaydı. Dikkatini uzun süre tutamayacağımı bildiğimden özetin özetinin özeti şeklinde anlatmaya karar verdim. </span></p>
				<p class="METIN"><span class="METIN" style="font-size:1em;" xml:lang="tr-TR">“Üç tane hikâye yazdım ve bunlar gerçekleşti.”</span></p>
				<p class="METIN"><span class="METIN" style="font-size:1em;" xml:lang="tr-TR">“Ne demek gerçekleşti?”</span></p>
				<p class="METIN"><span class="METIN" style="font-size:1em;" xml:lang="tr-TR">“Yazdığım şeylerin aynısı gerçek hayatta oldu. Yaşlı bir kaleci ünlüler maçında panterleşti, gazeteye konu oldu. Minik bir haberdi ama olsun, onu bir gün önce ben yazmıştım. Geberit fabrikasında patlama oldu ya, o aslında bundan 10 sene önce o fabrikanın kuruluşundaki komplo teorisiyle ilgili. Robotlar, hani o diskolarda lazer ışık şey eden robot ışıklar var ya, Moving Heads, sen de bana bahsetmiştin, onlar işte aslında uzaylıymış. Yani ben öyle yazdım. En sonuncusu da şu feminist hacker. Sperm bankası için milletin spermlerini çaldı... Yani çaldı derken, tam olarak öyle değil de... Facebook’ta görmüşsündür belki.”</span></p>
				<p class="METIN"><span class="METIN" style="font-size:1em;" xml:lang="tr-TR">Özetin özetinin özetini geçeyim derken çuvallamıştım. Tolga kaygılı bir ifadeyle bakıyordu. En yakın arkadaşının delirdiğini görmek pek hoş olmamalıydı. Birdenbire kahkahalarla gülmeye başladı.</span></p>
				<p class="METIN"><span class="METIN" style="font-size:1em;" xml:lang="tr-TR">“1 Nisan’da bu kadar saçma bir şaka görmemiştim. Ama yine de yaratıcılığını tebrik ediyorum kanka. Güzeldi” deyip kafasını laptop ekranına çevirdi.</span></p>
				<p class="METIN"><span class="METIN" style="font-size:1em;" xml:lang="tr-TR">“Tolga bu bir şaka değil!”</span></p>
				<p class="METIN"><span class="METIN" style="font-size:1em;" xml:lang="tr-TR">“Abi tamam güldük ettik, benim işim var, sonra konuşalım mı?” dedi Tolga, bu pek soru cümlesine benzemiyordu.</span></p>
				<p class="METIN"><span class="METIN" style="font-size:1em;" xml:lang="tr-TR">En iyi arkadaşım bana inanmamıştı, belki kız arkadaşım anlardı. Fakat bu riskliydi. Kız arkadaşınızın karşısında küçük düşmek vardı işin ucunda. Bu defa Tolga’ya anlattığım gibi bir ciddiyetle değil de, başkasının başından geçiyormuş gibi anlatabilirdim. “Aslı öncelikle sana anlatacaklarım ile bugünün 1 Nisan olması arasında bir bağlantı yok, bundan emin olabilirsin” diye başladım. Aslı kibarca önündeki yemeğinden aldığı lokmaları çiğnerken “hı hı” şeklinde bir ses çıkardı.</span></p>
				<p class="METIN"><span class="METIN" style="font-size:1em;" xml:lang="tr-TR">“Sen ‘Secret’ falan okuyordun bir ara. Ben okumadım ama ‘Secret’ temel olarak bir şeye gerçekten inanırsak onun olabileceğini söyler, değil mi?”</span></p>
				<p class="METIN"><span class="METIN" style="font-size:1em;" xml:lang="tr-TR"> “Tabii tam olarak öyle değil ama öyle de diyebiliriz” gibi tuhaf bir yanıt verdi ağzında bir lokmayı gezdirirken, bu yanıtına alaycı bir gülümseme eşlik etti.</span></p>
				<p class="METIN"><span class="METIN" style="font-size:1em;" xml:lang="tr-TR">“Ya, bir arkadaşım var, böyle uçuk kaçık şeyler düşünüyor... Eski bir arkadaşım. Ortaokuldan... Yani lise. Neyse diyor ki, son zamanlarda bu düşündüğü abuk sabuk şeylerle gerçek hayatta da karşılaşıyormuş arkadaşım... Kafasından geçirdiği hayal ürünü şeyler... bildiğin oluyormuş.”</span></p>
				<p class="METIN"><span class="METIN" style="font-size:1em;" xml:lang="tr-TR">“Gördüğü rüyalar mı gerçek oluyormuş?”</span></p>
				<p class="METIN"><span class="METIN" style="font-size:1em;" xml:lang="tr-TR">“Hayır, gördüğü rüyalar değil, hayal ettiği şeyler. Düşleyip not ettiği olaylar, öyküler...”</span></p>
				<p class="METIN"><span class="METIN" style="font-size:1em;" xml:lang="tr-TR">Aslı önce “hım” diye bir kafa sesi çıkardı, sonra da “İlginçmiş” dedi. Ciddiye almış görünüyordu. Sonra çantasına uzandı. Bir an çantasından </span><span class="METIN-ITALIK" style="font-size:1em;" xml:lang="tr-TR">Secret </span><span class="METIN" style="font-size:1em;" xml:lang="tr-TR">çıkaracak sandım. Buna şaşırmazdım çünkü bir ara hakikaten kafayı takmıştı o tip new age kitaplarına. Çantasından cüzdanını aldı, sonra içinden çıkardığı bir kartı uzattı. </span></p>
				<p class="METIN"><span class="METIN" style="font-size:1em;" xml:lang="tr-TR">“Bu benim psikiyatristimin kartı. Bunu arkadaşına ver. Çok iyi bir adam bu. Zerrin Özer, Beren Saat falan bu adama gidiyormuş.”</span></p>
				<p class="METIN"><span class="METIN" style="font-size:1em;" xml:lang="tr-TR">Önce güldüm tabii ki. Çünkü bu derdin bir arkadaşıma değil, bana ait olduğunu sezdiğini biliyordum. Aslı zeki kızdı, “arkadaşım” derken kendimden bahsettiğimi tahmin edecek kadar en azından. Bu durumda sosyete psikiyatristinin kartını arkadaşıma değil, gözüme baka baka bana, yani sevgilisine uzatmıştı. Yüzü gülmüyordu, yani gayet ciddiydi. Bu apaçık hakaretti. </span></p>
				<p class="METIN"><span class="METIN" style="font-size:1em;" xml:lang="tr-TR">“Bahsettiğim arkadaşın ben olduğumu biliyorsun değil mi?”</span></p>
				<p class="METIN"><span class="METIN" style="font-size:1em;" xml:lang="tr-TR">“Evet” dedi diklenerek.</span></p>
				<p class="METIN"><span class="METIN" style="font-size:1em;" xml:lang="tr-TR">“Küstahsın” dedim, istemeden de olsa eski Türk filmi şivesi takınarak.</span></p>
				<p class="METIN"><span class="METIN" style="font-size:1em;" xml:lang="tr-TR">“Psikiyatrist kartı uzattığım için mi, neden ki, psikiyatriste gitmek ayıp bir şey mi?”</span></p>
				<p class="METIN"><span class="METIN" style="font-size:1em;" xml:lang="tr-TR">Diyalog biraz absürt gelişiyordu ama bu tip durumlarda ne kadar absürt olursa olsun diyalogu devam ettirmeniz gerekirdi. </span></p>
				<p class="METIN"><span class="METIN" style="font-size:1em;" xml:lang="tr-TR">“Seninle bir şey paylaşıyorum, bir derdimi ortaya atıyorum, sense buna ortak olmak yerine bana bir selebriti psikiyatristinin telefonunu veriyorsun.”</span></p>
				<p class="METIN"><span class="METIN" style="font-size:1em;" xml:lang="tr-TR">“Buna dert mi diyorsun sen? Normal insanların dertlerini söyleyeyim sana. İşsizlik, ailevi bir mesele, ekonomik kriz, sağlık, ne bileyim... Dert dediğin böyle bir şeydir. Çok fazla film izleyip gece kıçın açık kaldığı için gördüğün rüyalar ile gerçek hayatı karıştırmak dert değildir. Öyle bir durumda tek yardımım bu kartı sana vermek olur.” </span></p>
				<p class="METIN"><span class="METIN" style="font-size:1em;" xml:lang="tr-TR">Kartı tekrar masanın üzerine koydu.</span></p>
				<p class="METIN"><span class="METIN" style="font-size:1em;" xml:lang="tr-TR">Kartla bir süre bakıştıktan sonra kararımı verdim. Derdimi dinlemektense beni küçümsemeyi tercih eden kız arkadaşımı, yaşadığım inanılmaz olayların küçük bir kısmıyla yüz yüze getirecektim. Garsona hesabı istediğimi belirten avuca yazma hareketini yaptım ve “Kalk, Beşiktaş’a gidiyoruz” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">Beşiktaş’a geldiğimizde çantamdan günlüğümü çıkartıp son hikâyemin tarihini gösterdim ona. “Dün gece bu hikâyeyi yazdım, kadın bir korsan var, sperm hırsızı, bir sperm bankası kiralıyor bunu...” Yine anlatamamıştım. Hikâyemi uzattım. “Al bak, oku” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">Oralı olmadı. “Tamam tamam, nereye varacaksın?” diye sordu.</span></p>
				<p class="METIN"><span class="METIN" style="font-size:1em;" xml:lang="tr-TR">Yanıtımı sperm bankasını bulunca verecektim. Fakat bir türlü bulamadım. 117 numaralı bir apartman ya da zemin katında DNA Sperm Bankası yazan bir apartman yoktu. Kendimi meydana göre, iskeleyi görüş açıma yeniden konumlandırıp apartmanlara tekrar baktım, nafile! Sanki sperm bankası yer yarılmış içine girmişti.</span></p>
				<p class="METIN"><span class="METIN" style="font-size:1em;" xml:lang="tr-TR">Aslı yolun kenarında ellerini göğüs hizasında kavuşturmuş, alaycı bir ifadeyle beni izliyordu.</span></p>
				<p class="METIN"><span class="METIN" style="font-size:1em;" xml:lang="tr-TR">“Buradaydı, yemin ederim buradaydı” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">“Ne buradaydı?”</span></p>
				<p class="METIN"><span class="METIN" style="font-size:1em;" xml:lang="tr-TR">“Sperm bankası.”</span></p>
				<p class="METIN"><span class="METIN" style="font-size:1em;" xml:lang="tr-TR">“Sperm bankası?”</span></p>
				<p class="METIN"><span class="METIN" style="font-size:1em;" xml:lang="tr-TR">“Evet. DNA Sperm Bankası.”</span></p>
				<p class="METIN"><span class="METIN" style="font-size:1em;" xml:lang="tr-TR">“Türkiye’de sperm bankası kurmanın yasak olduğunu biliyorsun değil mi?” diyerek küçümseyen bir bakış fırlattı.</span></p>
				<p class="METIN"><span class="METIN" style="font-size:1em;" xml:lang="tr-TR">“Yo, nereden çıkardın?” dedim, bir yandan on metrelik bir hatta apartman kapılarının etrafında dolanarak.</span></p>
				<p class="METIN"><span class="METIN" style="font-size:1em;" xml:lang="tr-TR">“Türk soyunu sopunu korumak için böyle bir yasa çıkardılar, haberin yok mu? Hiç televizyon izlemiyor musun sen?” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">“Saçma. Buradaydı. Hemşireyle konuştum. Neredeyse kabı alıp içine...” deyip sustum.</span></p>
				<p class="METIN"><span class="METIN" style="font-size:1em;" xml:lang="tr-TR">Arabamı park ettiğim yerden sperm bankasının tarifini çıkarmaya çalıştım. Tahmin ettiğim yerde bir emlakçı vardı. İçeri girdim.</span></p>
				<p class="METIN"><span class="METIN" style="font-size:1em;" xml:lang="tr-TR">“Sabah burada bir sperm bankası vardı.”</span></p>
				<p class="METIN"><span class="METIN" style="font-size:1em;" xml:lang="tr-TR">İçeridekiler güldü. Bir emlakçı genç çırağına seslenip, “Sabah tuvalette o kadar kalmanın sebebi bu muydu lan?” dedi. Çirkin bir kahkaha bastı. Çıktım dışarı. Aslı bu esnada bakışlarıyla dalgasını geçiyordu. Fakat mücadelem sona ermemişti, telefonum yanımdaydı! Aslı’nın yanına gelip, “Şimdi bana inanacaksın” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">Önce facebook’ta, sonra youtube’da dişi korsanın videosunu aradım, bulamadım. İnternette en ufak bir iz dahi yoktu. Koskoca sperm bankasını yok eden şeyin birkaç siteyi ve görüntüyü internet’ten kaldırabileceğini tahmin etmeliydim. Aslı’ya kendimi rezil etmekten başka hiçbir işe yaramamıştı şu son bir saatim. Arabadan inmeden önce beni öpmeyişinin nedeni buydu.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Ne yapmam gerektiğini biliyorum. Ondan kurtulmam gerekiyor. Hem de bir an evvel!</span></p>
				<p class="x1--BASLIK"><span class="x1--BASLIK" xml:lang="tr-TR">Amansız takip</span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">2 Nisan 2009</span></p>
				<p class="ALINTI-ILK-SATIR"><span class="ALINTI" style="font-size:1em;" xml:lang="tr-TR">Not: Bu kısımlarda yazar kurşunkalem tercih etmiş, el yazısı da daha öncekilere nazaran özensiz ve yer yer kargacık burgacık.</span></p>
				<p class="METIN"><span class="METIN" style="font-size:1em;" xml:lang="tr-TR">Bundan böyle kurşunkalemle yazacağım. Liseden kalma 2B uçlu kalemim Tombow 0.5’ime yeni uç aldım. Bu kalemle ne hikâyeler yazmıştım. Ne güzel, hiçbiri gerçekleşmemişti!</span></p>
				<p class="METIN"><span class="METIN" style="font-size:1em;" xml:lang="tr-TR">Bugün kalkar kalkmaz ondan kurtulmak için kafamda bir plan yaptım. </span></p>
				<p class="METIN"><span class="METIN" style="font-size:1em;" xml:lang="tr-TR">Cumartesileri erken kalkmayı sevmem ama 08.00’de kalktım ve planımı hayata geçirmeye başladım. Çalışma masama gittim, kilitli çekmeceyi açtım, babamın kalemini eski bir saat kutusunun içine koydum.</span></p>
				<p class="METIN"><span class="METIN" style="font-size:1em;" xml:lang="tr-TR">Arabayla 1. Levent’teki bankama doğru giderken içimde tarif etmesi zor bir paranoya hissi vardı. İlk defa araba kullanıyor gibi hissediyor, sürekli dikiz aynasını, yan aynaları gözucuyla takip ediyordum. Her ara sokaktan tehlikeli bir araç fırlayacakmış gibi geliyordu. Yan sokaktan biraz erken çıkan bir minibüsün filmlerdeki gibi bana çarpıp duracağı, içinden komandoların çıkacağı, arabama girip zorla kalemi alacakları gibi sahneler tasarladı zihnim. Minibüsün şoför mahallindeki adamın yaklaşık 60 yaşında olması bile beni bu kötü düşün inandırıcılığı konusunda şüpheye düşürmedi. Evim ile bankam arasındaki o kısacık mesafede kurguladığım tek kâbus bu olmadı. Takip edildiğimi düşünüyordum. Kırmızı ışıkta durduğumda bir umumi tuvaletin kapısının yanında beni izleyen kulaklıklı bir genç gördüm. Ajanlar gibi takım elbise giymiş, saçlarını düzgün taramış, arada bir elini kulaklığına götürüp kol saatine bir şeyler mırıldanan bir tipti. Saçmaladığımı biliyordum, kimse elimdeki kutunun içindeki dolmakalemin yazdıklarını gerçekleştirme gibi bir güce sahip olduğunu tahmin edemezdi. </span></p>
				<p class="METIN"><span class="METIN" style="font-size:1em;" xml:lang="tr-TR">Bir an dikiz aynamda dün gördüğüm bisikletli genci görür gibi oldum, tekrar baktığımda yoktu. Sanırım FBI peşime düşse, arabamı umumi tuvaletlerin yanında duran ajanlarla ve bisikletçilerle takip etmezdi... </span></p>
				<p class="METIN"><span class="METIN" style="font-size:1em;" xml:lang="tr-TR">Arabamı park edip bankaya yöneldim. Takip edildiğimi hissediyordum, çaktırmadan etrafıma bakındım. Arabada büyüttüğüm korkularımın etkisiyle midir bilinmez, birkaç şüpheli şahıs gördüm. O Alien kasklı bisikletçi, kaldırımın kenarına bisikletini dayamış, öylece duruyordu. Daha önce umumi tuvaletin orada gördüğüm takım elbiseli şüpheli de sırtını metro girişindeki direğe yaslamış, sağ kulağındaki kulaklığı sağ işaretparmağıyla kulağına bastırıyordu, ağzı da bir başka ajanla haberleşiyormuş gibi kımıldıyordu. Bir de trafik ışıklarının başında yeşil yanmasını bekleyen kalabalığın içinde herkesin tersine yola değil, kaldırıma bakan, paspal bir kotun üzerine kota hiç uymayan cırtlak sarı renkte boğazlı kazak giymiş, ufak tefek, patlak gözlü bir genç vardı. Balıkçı yaka diye tabir edebileceğimiz kazağın boğazı gencin boynunda ortaçağ kostümleri gibi katlandıkça katlanıyor, zaten kısa boylu olan genci tepesinden bastırılmış da akordeon gibi büzülmüş bir çizgi film karakterine dönüştürüyordu. Alien, Ajan ve Balıkçı Yaka... Biri daha vardı, bu üçünden bile daha çok dikkat ve şüphe çeken. Trafik ışıklarının orada duruyordu. Bir albinoydu bu. Bembeyaz saçları rüzgârda dalgalanıyordu ama ne vücudunda, ne giysilerinde en ufak bir kıpırdama yoktu, adeta heykel gibi duruyor ve tüm göz kısmını kapatan kocaman bir güneş gözlüğünün ardından bankanın yanındaki gazete bayisine bakıyordu. Gözlüklerindeki zifiri karanlık ile saçlarındaki beyazlık gizemli bir kontrast yaratıyordu. </span></p>
				<p class="METIN"><span class="METIN" style="font-size:1em;" xml:lang="tr-TR">Bisikletçi, Balıkçı Yaka ve Ajan benim onları gördüğümü fark eder etmez kafalarını çevirdiler. Albino ise bir milim bile kıpırdamadı. Doğrudan adamın güneş gözlükleriyle örttüğü gözlerine baktığım halde hâlâ inatla ve ısrarla gazete bayisine doğru bakıyor, ışıkların orada kıpırdamadan durmaya devam ediyordu. Bu salak bakışma bir süre daha devam ettikten sonra onun hem albino hem de kör olduğuna kanaat getirdim. Sonra da bankanın döner kapısından geçerek içeriye girdim.</span></p>
				<p class="METIN"><span class="METIN" style="font-size:1em;" xml:lang="tr-TR"> Kişisel yatırım uzmanım Murat Bey’e göründükten sonra onun talimatıyla bankanın güvenliğiyle meşhur kasa dairesine indim. Kasanın o dev kapısının hayranıyım, ne zaman oraya insem kendimi bir soygun filminin başrol oyuncusu gibi hissediyorum. Özellikle kışın siyah deri eldivenlerimi giydiğimde... Görevli anahtarımı verip beni yalnız bıraktı mallarımla. Annemden kalan bilezikler, mücevherler, babamdan kalan yüzükler ve hisse senetleri, sokaktaki adam için servet sayılabilecek mallar bir kahve tepsisi büyüklüğündeki tabletin üzerinde tabldot yemek gibi görünüyordu. Özel izinle, hapishanedeki sevgilisiyle korumalı bir odada sevişmesine müsaade edilmiş bir eş gibi hissettim o anda. Bu benzetmeden bir hikâye çıkar mı, o hikâyeyi babamın kalemiyle yazsam nasıl bir sonuç elde ederim gibi düşünceleri hemen elimin tersiyle düşler çöplüğüne attım. Ceketimin cebinden çıkardığım saat kutusunu tabletin üzerine koydum. Son kez kalem içinde mi diye kontrol ettim; nihayetinde gerçekleri değiştirebilecek bir kalem pekâlâ kutusundan kurtulup bir yerlere kaçabilirdi. Ama orada gerçek bir kalem gibi yatıyordu, nihayetinde o bir kalemdi. Tableti yerine sürüp, kasamın minik kapısını kapatınca, o kapının üzerine parmaklıklar, o parmaklıkların üzerine hastası olduğum o devasa kapı da kapatıldığında onu hayatımdan tamamen çıkarmış oldum. </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Üstümden büyük bir yük kalkmıştı. Kazara tanrıyı oynamanın sırtıma bindirdiği ağırlığın ne kadar ezici olduğunu o anda fark ettim. Şimdi part time tanrılıktan istifa etmiş, normal hayatına geri dönmüş bir işadamıydım.</span></p>
				<p class="x1--BASLIK"><span class="x1--BASLIK" xml:lang="tr-TR">Sevgiliye dönüş </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">3 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">Neredeyse bir ay boyunca hayatımı rüyalarla karışık tuhaf bir bilmeceye dönüştüren şeyden kurtulmuştum ve bu travmayı atlatmak için sadece bir uyku yetmiş gibiydi. Sabah uyandığımda kendimi “yenilenmiş” hissediyordum. Hayatı bana zehir eden bir sevgiliden ayrılmış gibiydim.</span></p>
				<p class="METIN"><span class="METIN" style="font-size:1em;" xml:lang="tr-TR">Şimdi o ilişki boyunca kaybettiklerimi kazanmak, aramın açıldığı arkadaşlarımla ve asıl önemlisi sevgilimle barışma zamanıydı. Peki Aslı’yla nasıl barışacaktım?</span></p>
				<p class="METIN"><span class="METIN" style="font-size:1em;" xml:lang="tr-TR">Pahalı bir hediye aldım. </span></p>
				<p class="METIN"><span class="METIN" style="font-size:1em;" xml:lang="tr-TR">Birkaç ay önce Nişantaşı’nda gezerken vitrinde görüp beğendiği gömlek...</span></p>
				<p class="METIN"><span class="METIN" style="font-size:1em;" xml:lang="tr-TR">İşe yaradı. Hediyeye çok sevindi. Her zaman olduğu gibi çok güzel görünüyordu. Onu gömlekle görmek için sabırsızlanıyordum.</span></p>
				<p class="METIN"><span class="METIN" style="font-size:1em;" xml:lang="tr-TR">Ama sadece gömlekle...</span></p>
				<p class="METIN"><span class="METIN" style="font-size:1em;" xml:lang="tr-TR">O da zihnimi okumuştu. (Ama kesinlikle doğaüstü bir güç olmadan, beni tanıdığından ve gözlerimden niyetimi belli ettiğimden!)</span></p>
				<p class="METIN"><span class="METIN" style="font-size:1em;" xml:lang="tr-TR">“Bu gömlek bana kesin çok yakışacak, sana gidelim mi, orada denerim?” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">“Spora gidelim mi?” sorusu kadar etkili bir soru olmuştu bu ve bu etki pantolonumdaki kabarıklıktan fark edilebiliyordu.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">“Biraz dur” dedim. Birkaç saniye durdum. Sonra kalktım.</span></p>
				<p class="x1--BASLIK"><span class="x1--BASLIK" xml:lang="tr-TR">Normale dönüş </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">4 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">Pazartesi sendromu vız geliyor, ayaklarım geri geri falan gitmiyor. Sabahleyin öyle hızlı hazırlanıyorum ki 07.03’te kapının önündeyim, yani olması gerekenden iki dakika önce. Beni izleyen halkımı, yani kalorifer borusunu, basamakları, tırabzanı, paspası ve otomat düğmesini uzun uzun selamlıyorum. Bir gıdım daha yavaş yürüme lüksüne sahip bir hızla yürüyorum metroya doğru. </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Bulutlu bir hava hâkim bugün İstanbul’a ama bana güneşli gibi geliyor. Bugün, kalan sıradan hayatımın ikinci günü. </span></p>
				<p class="x1--BASLIK"><span class="x1--BASLIK" xml:lang="tr-TR">Normal </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">5 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">• </span><span class="METIN" style="font-size:1em;" xml:lang="tr-TR">Sabah aritmetiği. </span></p>
				<p class="METIN"><span class="METIN" style="font-size:1em;" xml:lang="tr-TR">• </span><span class="METIN" style="font-size:1em;" xml:lang="tr-TR">Verimli bir iş günü. Artan rakamlar. </span></p>
				<p class="METIN"><span class="METIN" style="font-size:1em;" xml:lang="tr-TR">• </span><span class="METIN" style="font-size:1em;" xml:lang="tr-TR">Güzel bir öğle yemeği. </span></p>
				<p class="METIN"><span class="METIN" style="font-size:1em;" xml:lang="tr-TR">• </span><span class="METIN" style="font-size:1em;" xml:lang="tr-TR">Hafif bir akşam yemeği. </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">• Aslı’yla dizi faslı. </span></p>
				<p class="x1--BASLIK"><span class="x1--BASLIK" xml:lang="tr-TR">Normal II </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">6 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">• </span><span class="METIN" style="font-size:1em;" xml:lang="tr-TR">Sabah aritmetiği. </span></p>
				<p class="METIN"><span class="METIN" style="font-size:1em;" xml:lang="tr-TR">• </span><span class="METIN" style="font-size:1em;" xml:lang="tr-TR">Verimli bir iş günü. Eksilen ama eksilmesi bana yarayan rakamlar. </span></p>
				<p class="METIN"><span class="METIN" style="font-size:1em;" xml:lang="tr-TR">• </span><span class="METIN" style="font-size:1em;" xml:lang="tr-TR">Güzel bir öğle yemeği. </span></p>
				<p class="METIN"><span class="METIN" style="font-size:1em;" xml:lang="tr-TR">• </span><span class="METIN" style="font-size:1em;" xml:lang="tr-TR">Hafif bir akşam yemeği.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">• Aslı. </span></p>
				<p class="x1--BASLIK"><span class="x1--BASLIK" xml:lang="tr-TR">Biraz müzik </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">7 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">Bugün, son yarım saati dışında öncekilerin fotokopisi bir gün oldu. Hatta fotokopide bile bu kadar yakın sonuç elde edemezsin. Tekrar etmek iyidir. Senfonilerde de tekrarlar çok sık kullanılır. Hem nakaratsız şarkı mı olur? Kalıcı şarkıların çoğunun ikinci vokal kıtaları bile ilk kıtanın tekrarından ibarettir. “Hayatın tekdüzeliğini yenelim” tarzından sloganları insanlar abartıyorlar, o kadar iyi bir şey olsaydı bu, herkes rahatlıkla yenebilirdi. Zor bir şey değil, her zaman yaptığını yapmıyorsun hepsi bu. Esas mesele her zaman yaptığını doğru bir ritimle tekrarlayabilmekte, işte o zaman hayat güzel nakaratların arada bir girip coşturduğu bir şarkıya benziyor. </span></p>
				<p class="METIN"><span class="METIN" style="font-size:1em;" xml:lang="tr-TR">Bugünkü şarkımın introsu her sabah tekrarladığım hazırlanma rutinimken, ilk vokal kıtası hayli verimli geçen iş günümü dizelere döküyordu. Aslı’yla güzel bir öğle yemeği nakarattan önceki köprü bölümünü oluştururken, akşam yemeği ve o yemekte tüten romantizmin sonraki ateşli sevişmeye yansıtılışı nakaratta büyük bir coşkuyla dile getiriliyordu. İşte daha önce olduğu gibi hayatım </span><span class="METIN" style="font-size:1em;" xml:lang="tr-TR">yeniden 3 dakikalık, formüllere uygun bir MTV şarkısına dönüşmüştü. </span></p>
				<p class="METIN"><span class="METIN" style="font-size:1em;" xml:lang="tr-TR">Bugünü diğerlerinden ayıran tek şey yatmadan önce bilgisayarıma çekidüzen vermem oldu. Dizüstü bilgisayarıma iyi bakmam gerekiyordu, işle ilgili hayati önem taşıyan bilgilerin büyük bir çoğunluğu onun içindeydi. O yüzden Aslı yattıktan sonra çalışma odama geri dönüp bilgisayarımdaki dokümanları düzenlemeye başladım. Çok gerekli bilgileri harici harddisklere kopyaladım, bazı önemli dosyaları hem harddisklere yedekledim, hem de kendi gmail’ime yollayarak depoladım. Daha sonra artık kullanmadığım programları kaldırdım, gereksiz dosyaları sildim, geri kalan dosyaları birleştirerek disklerde yer açtım. Tam bilgisayarımı baştan aşağıya topladığıma kanaat getirmişken harddiskte bazı albümlerin kaldığını fark ettim. Liseden beri biriktirdiğim devasa mp3 koleksiyonumun tamamını bir Trojan virüsünün gazabıyla kaybettiğimi düşünüyordum ama bunlar bir şekilde sağ kalmış meğer. “Kayıp Hazineler” isimli klasörümde sekiz yabancı, beş yerli gruba ait albümler vardı. Yabancı klasöründe Green Carnation, Galactic Cowboys, Control Denied, Crimson Glory, Depressive Age, The Tea Party, Faith No More ve Sanctuary, yerli klasöründe ise Yuhu, Rampage, Cultus, Hazy Hill ve Dr.Skull vardı. Bu on üç grubun ortak özelliği 90’ların sonlarında dağılmış olmalarıydı. İlginçtir tam o dönemde bu tarz gürültülü müzikleri dinlemeyi bırakmıştım. Sevdiğim grupları kimse sevmiyordu, onlar da dağılıp gidiyor ve ortalıktan kayboluyorlardı. Bu esnada büyük rock metal gruplarının da kadroları yerle yeksan olmuş, kötü albümler çıkarır olmuşlardı. Müzik dinlemek için bir sebebim kalmamıştı. Babam da zaten edebiyat konusunda olduğu kadar olmasa da müziğe karşı mesafe koymam için elinden gelen her şeyi yapıyordu. </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Bu düşüncelerle karıştırdım o eski mp3 klasörlerimi. Yıllar olmuştu bu grupları dinlemeyeli. Şimdi de dinlemeyi düşünmüyordum. Uykumu kaçırmaya ve eskiden olduğu gibi ergenlere yönelik iki boyutlu müzik dinlemeye niyetim yoktu. Ama bunlardan pekâlâ güzel bir uyandırma müziği çıkar diye düşündüm. Alarmımdan sıkılmıştım, telefonumun alarm zilini bir şarkıyla eşleştirmeyi akıl ettim. Şöyle gürültülü bir şeylerle zımba gibi başlayabilirdim yeni iş gününe. Bu grupların mp3’lerini telefonuma attım ve alarm için bir Green Carnation şarkısı ayarladım.</span></p>
				<p class="x1--BASLIK"><span class="x1--BASLIK" xml:lang="tr-TR">Anormale dönüş </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">8 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">Green Carnation’ın “Crashed to Dust”ı, uyandırma konusunda tahmin ettiğimden daha da etkili oldu. O ilk gitar rifi başlar başlamaz, gözlerimi açmış, gitar bir ölçü çaldıktan sonra yatağımda doğrulup yorganımı diğer kenara atmış, çoraplarımı giymiş, saatimi koluma geçirmiştim bile. Ritüelin sadece bir hareketi sekteye uğramıştı; alarmı kapatmamıştım! Şarkı çalmaya devam ediyordu. Yataktan kalkıp mutfağa doğru giderken kapatmayı düşündüm ama bunu yapamadım. Eski bir dostla karşılaşmış gibiydim, birkaç dakikada başımdan savmak ayıp olacaktı. İlk kıtadaki vokal melodisini özlediğimi fark ettim, “nakarat nasıldı acaba” diyerek mutfağa doğru yürüdüm. Sabah ritüelimin devamını telefonumun minik hoparlöründen çalan müzik eşliğinde getirdim. Müzik, hareketlerimin sıralamasını değiştirdi. Çayı tosttan önce hazırlamak gibi düzeni bozan hamlelere gayriihtiyari imza attım. Yapmam gerekenlerin hepsini, 17 dakika içinde bitirdiğim müddetçe sorun yoktu. Bitirdim de zaten. Sadece kapıyı açıp, tam 07.05’te kapının eşiğine adım atmak kalmıştı. Fakat kapıyı açamıyordum çünkü kapıyı açmadan önce yapmam gereken son şeyi yapamıyordum: Telefonumun müzikçalarını kapatamıyordum! Ya dışarı çıkıp sabahın sessizliğinde apartman boşluğunda Green Carnation ile indiğim her kattaki komşuları uyandıracaktım ya da orada durup solonun bitmesini bekleyecektim. Dördüncü şarkı olan “Maybe?”nin solosunu çok net hatırlıyordum, theremin denen manyetik aletle çalınan bir soloydu bu, lisedeyken melodisiyle beni zamanında çok etkilemiş, hayallerime ve duygu dünyama yön vermişti. Kapı eşiğinde elimde Bond çantayla öylece durdum ve iki dakikalık solonun bitmesini bekledim. Solodan sonra şarkının finalini beklemeye başladım.</span></p>
				<p class="METIN"><span class="METIN" style="font-size:1em;" xml:lang="tr-TR">7.09’da kapının önündeydim, bu dört dakikalık gecikme doğal olarak iş yerine ulaşma maceramın önüne yeni engeller koyacak birtakım aksiliklere yol açtı. Bir kere o soloyu aklımdan çıkaramadığım için, ne kadar hızlı yürümeye çalışsamda, bir müzik klibindeymişim gibi hülyalı bir kovboy edasıyla yürümenin önüne geçemedim. İnsanlara bir anlığına bakıp onların hayatları hakkında düşler kurmam da hızlanmama yardımcı olmuyordu. Kapıcı Satılmış Efendi’yi gördüm, biraz dertli gibiydi. Oysa birkaç gün öncesinde mutlu görünüyordu. Hacca gidebilmek için gereken parayı nihayet toparlamış, uçak biletini almış, hacı olacağı için etrafa neşe saçıyordu. Kim bilir, belki de dayıoğlu gelmişti. Satılmış’ı küçükken dini konularda eğiten, onun hayat yörüngesinin merkezine iman dünyasını koyan kişiydi o. Satılmış Efendi ne zaman dini konularda sıkışsa onun görüşlerine başvurur, ondan duyduklarıyla Allah’a inancı sağlamlaşırdı. Dayıoğlu üç yıl önce bir mümin olarak gittiği Japonya’dan bir ateist olarak gelince işler tersine dönmüştü. On yıldır hac için para biriktiren Satılmış Efendi’nin din konusundaki en güçlü dayanağı olan dayıoğlu Japonya’da inancını yitirmişti. Üstelik ne uyuşturucu kullanıyordu ne de alkol. Her zamankinden mutlu görünmesi ve etrafındakilere her zamankinden daha fazla yardımcı olması ise Satılmış Efendi’yi iyiden iyiye deli ediyordu. Ona büyük hayranlık duyduğu gençlik yıllarında bile bazı alışkanlıklarını (Mesela eskiden konuştuğu kişiye çok yaklaşır, adeta burnunun içine girerdi, şimdi nizami bir mesafe koyuyordu. Şimdi de sigara içiyordu ama eskiden olduğu gibi sigara dumanı üstüne yapışmıyor ve bir sigara bulutu şeklinde dolaşmıyordu. Eskiden futboldan anlamadığı halde maç izlerken anlamsız yorumlar yapardı, şimdi bilip bilmeden her konuya atlamıyordu...) eleştiren Satılmış Efendi mümin dayıoğlundan çok daha iyi bir rol modeli olan ateist dayıoğluyla tam da hacı olmak üzereyken tanışmış ve tüm hayatı alt üst olmuştu... </span></p>
				<p class="METIN"><span class="METIN" style="font-size:1em;" xml:lang="tr-TR">Nereden girmişti kafama bu uydurma dayıoğlu! Bundan elle tutulur bir hikâye çıkar mıydı? Hayır! Çıkmamalıydı. Yürümeli, aritmetiğe daha fazla ihanet etmemeli, metroya yetişmeli ve işe varmalıydım. Derken sokağın biraz ilerisindeki manavın belindeki kocaman para kesesi her zamankinden daha fazla ilgimi çekti. Bozuk paraları, deste deste kâğıt paraları ve küçük kâğıt paraları ne kadar hızlı bir şekilde doğru keselere dağıtıyordu öyle... Çok büyük bir manav dükkânıydı bizim sokaktaki, daha büyüğünü görmemiştim ve ilginçtir ki, orada ondan başka çalışan kimse yok gibiydi. Arada bir evlere servis götürmeleri için sokaktan çocukları çağırması dışında koca manava sadece o bakıyordu. Bunun altından kalkıyordu da. En büyük becerisi müşterilerden gelen tam paraları çok çabuk bozabilmesiydi. Göbeğinden sarkan para keselerini virtüöz bir jonglör gibi kullandığı için vakitten kazanıyordu ve müşterilerin isteğini fazladan bir elemana ihtiyaç duymadan karşılayabiliyordu. İşin aslı şuydu ki; Muhammet abi en büyük meslek sırrını para keselerinin arkasında sakladığı üçüncü eline borçluydu. Üçüncü elini karısından bile saklamayı başarmıştı bugüne kadar. Para keselerini evdeyken bile saplantılı bir adam gibi takması ve sevişirken elektrikleri kapatması sırrını saklamak için yeterli olmuştu. Üç elli manavın hikâyesi böyleydi. </span></p>
				<p class="METIN"><span class="METIN" style="font-size:1em;" xml:lang="tr-TR">Peki, ya kasaba ne demeliydi, etlerinin meşhur olmasını vakti zamanında Kütahya’daki köylerinde yakaladığı dünyadışı sürüngenin dışkısından elde ettiği sosa borçlu olan, uzaylı dışkısının kekik ile domates arası çok güzel bir tatta olduğunu fark ettiğinden beri mahlûkatı kafese kapatan, onu favori yemeği parlak kuşe kâğıtla besleyerek hayatta tutan ama her türlü acıklı ifadeyi sergilese de, “Yapma Hamdi, işlerinin bozulmasını mı istiyorsun” diyen karısı yüzünden onu özgür bırakamayan kasap Hamdi’ye ne demeliydi... </span></p>
				<p class="METIN"><span class="METIN" style="font-size:1em;" xml:lang="tr-TR">Bir şey dememeliydi! Kimseye bakmamalıydım, bakarsam onlar hakkında hikâyeler uydurmaya başlıyordu zihnim. Caddeye kadar kimseye ve hiçbir dükkâna bakmadan, sadece önüme bakarak yürümeyi başardım. Ama karşıdan karşıya geçmem gerekiyordu. Lanet olsun, o sırada caddenin karşı çaprazındaki şemsiyeciyi gördüm. Bir insanın özellikle yağmurlu havalarda şemsiye satmasını anlarım ama o adam yaz kış hep o noktada şemsiye satıyordu. Bu anlamsız değil miydi? Şemsiyeci Turgut’tu o; tüm dinlerdeki yağmur dualarını pratik etmiş, her gece Kızılderili kabilelerinden Şaman’lara kadar tarih boyunca uygulanmış ritüelleri tek göz evinde şaşılası bir sadakatle ve beceriyle uygulamış amatör bir yağmur duacısıydı. Belki de son zamanlarda artan yağışların, özellikle de kısa süren, şemsiye sattıran ama sonra devamı gelmeyen yağışların sorumlusu oydu. O, yağmur yağdıran şemsiyeci Turgut’tu. </span></p>
				<p class="METIN"><span class="METIN" style="font-size:1em;" xml:lang="tr-TR">Hayır, tabii ki değildi! Yine hayalgücüm saçmalamaya başlamıştı. Caddeyi geçtikten sonra metroya kadar önüme bakarak, adeta görüş açısı iki taraftan kapatılmış bir fayton atı gibi yürüdüm. Dolmuş durakları, solcu gazete binası ve yeni açılan alışveriş merkezini görmeden geçtim, görseydim onlar da mutlaka zihnime yeni bir hikâye eklerlerdi. Fakat metronun gişesine yöneldiğimde yine çalışmaya başladı hayalgücünün çarkları. Bu saatte metroda pek kimse olmazdı, o yüzden gişe memuru bir camın arkasında, önündeki bozuk para kuleleriyle baş başa otururdu. Vakit geçirmek için kendi kendine bir eliyle kale kurmuş, diğer eliyle üç bozuk parayı lisede yaptığı gibi oynatan, bu konuda ustalaştığından önümüzdeki hafta Berlin’deki bozuk para olimpiyatlarına milli sporcu olarak gidecek olan gişe memuru Salih Usta’ya bakıp hayatın renksiz olduğunu söyleyebilir miydik? Hayatın böyle bir tarafı olabileceği ihtimalini düşünüp yine de şikâyetçi olabilir miydik?</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">O theremin solosu beni yine absürt hayaller denizine atmış, bir can simidi fırlatmayı da ihmal etmişti. Bir MTV şarkısına dönüşmüş hayatımın içine deneysel sololar girip çıkar olmuştu...</span></p>
				<p class="x1--BASLIK"><span class="x1--BASLIK" xml:lang="tr-TR">Aksiyonu seven adam </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">9 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">Dün saçmalamanın eşiğinden döndükten sonra Green Carnation ile uyanmayı kendime yasakladım. Onun yerine daha salakça bir şey yaptım ve Galactic Cowboys ile gözlerimi açtım. Sabah horozu misali “Space In Your Face” isimli şarkıları, adı gibi yüzümde uzayı patlatmıştı resmen. Dün olduğu gibi hareketlerim hızlandı, hamlelerimin sıralaması değişti; önce tuvalete gittim mesela, rahatça işedim, takım elbisemi giyip kravatımı taktıktan sonra dişlerimi fırçaladım, ağzımı çalkaladıktan sonra kravatım lavaboya sürtünüp sabun ve diş macunu lekelerine maruz kaldı. Umursamadım. Tıpkı dün olduğu gibi tam dairemden ayrılırken albümün altıncı şarkısı “Blind” çalıyordu ve ben o bitmeden kapıyı açıp apartman dairesini terk edemedim. </span></p>
				<p class="METIN"><span class="METIN" style="font-size:1em;" xml:lang="tr-TR">Hatta bu defa içgüdülerime daha fazla kapılıp albümün geri kalanını yolda dinlemek için çalışma odamda kulaklık aramaya başladım. Masamın çekmecelerine, öteberiyi sakladığım ayakkabı kutularına, eski çantalarımın ön gözlerine baktım, bulamadım. </span></p>
				<p class="METIN"><span class="METIN" style="font-size:1em;" xml:lang="tr-TR">Son çare olarak babamın sandığı ve sandıktaki o eski kocaman kulaklık aklıma geldi. Sandığı açtım. Üstündeki tozları ıslak bezle silip taktım kafama. Bu bir mucizeydi; kulaklık çalışıyordu! Aynaya baktım, çok komik görünüyordum. Takım elbiseli bir işadamı ama kulağında babasından kalma, dış derileri yırtılmış, plastikleri aşınmış, demirleri paslanmış kocaman bir kulaklık var. Takım elbiseli bir astronot gibiydim ve Galactic Cowboys dinliyordum!</span></p>
				<p class="METIN"><span class="METIN" style="font-size:1em;" xml:lang="tr-TR">Hoşuma gitmişti.</span></p>
				<p class="METIN"><span class="METIN" style="font-size:1em;" xml:lang="tr-TR">“You Make Me Smile” şarkısı, apartman merdivenlerinden inerken kocaman bir gülümseme yapıştırmıştı yüzüme, öyle ki merdivenlerde karşılaştığım komşuma –kutsal aritmetiği bozma pahasına!– güler yüzle “Günaydın” demiştim. “Circles in the Fields”, yol üzerindeki inşaatta gördüğüm ne idüğü belirsiz dev demir çemberlerin alternatif evrenlere uzanan bir portal olduğunu düşlememe, “About Mrs. Leslie” çalarken sahibinin gezdirdiği bir köpeğin Bayan Leslie diye bir kadının reenkarnasyonu olduğunu ve kıt akılla hapsolduğu bu köpek vücudunun içinde bu gerçeği unutmamak için aklından sürekli “Aynaya, cama, yerdeki su birikintisine baktığımda siyah beyaz bir köpek görebilirim ama ben Bayan Leslie’ydim, ben bayan Leslie’ydim, ben kahrolası bayan Leslie’ydim” diye tekrarladığını duymama yol açmıştı. O yüzden şapşal bir ifadeyle bakıyordu etrafına, ne de olsa tüm varoluşunu o cümleyi unutmamaya bağlamıştı köpek Leslie. “Kaptain Krude” başladığında ise oğlunu bebek arabasında gezdiren bir baba gördüm, yoldan geçen insanlar arabanın içine kafalarını sokarak çocuğun ne kadar şirin olduğunu vurgulayan kelimeler sarf ediyorlar, çocukla çocuk oluyorlardı. Büyüklerin yüzlerinden bir hayranlık, saf bir mutluluk okunuyordu. Başkasınınkini ya da kendi çocuğunu severken salaklaşmak en popüler yetişkin uğraşısı, tüm bayramları seyranları sıkıcı bir vakit kaybı olmaktan çıkaran hayati bir oyun değil miydi? Kendi varoluşları bir işe yaramadığından yeni bir varoluş yaratmışlar, kendi varlıklarını taptaze varlığı kendilerine benzetmeye adayarak “anlam”landırıyorlardı. İşte bu yüzden nüfus kontrolünün katı bir biçimde uygulandığı uzak bir gelecekte insanlar, her şeyden mahrum kalabilirlerdi ama çocuk sevmekten vazgeçemezlerdi. “Büyümeyen çocuk” fikri o zaman ortaya atılmış, birkaç yıl sonra uygulamaya sokulmuştu. Her beş yılda, bir yaş büyüyen çocuklar... Kendileri farkına varmadan önce, tahminen beş altı yaşlarında büyümeleri tamamen durduruluyordu, tıpkı büyümeyen süs tavşanları gibi... Hikâye bu uygulamanın yirminci yılında başlar. Büyümeyen çocuklardan bir tanesi –adı Krude- bu gerçeğin farkına varır, ailesinden ve tüm dünyadan intikam almak için sistemi yok etmeye karar verir. Diğer çocukları yavaş yavaş safına katar Kaptan Krude. </span></p>
				<p class="METIN"><span class="METIN" style="font-size:1em;" xml:lang="tr-TR">Bundan Asimovvari bir bilimkurgu hikâyesi çıkabilirdi. Varoluşçu temalarla zenginleştirebilirdim, her insanın kendinin farkına varma ânı iyi bir hikâye için başlı başına büyük bir kaynak zaten. Yetişkinler o anı engellemeye çalışsalar da bu çocuk bir şekilde aydınlanma yaşar. O farkındalık anından sonra çocuğun psikolojisi ve yetişkinlere karşı intikam planı yapması, diğer çocukları organize etmesi, onları çaktırmadan yetiştirmesi... Sonra da çocukların yetişkinlere savaş açmaları!.. </span></p>
				<p class="METIN"><span class="METIN" style="font-size:1em;" xml:lang="tr-TR">Aslında dışarıdan bakıldığında hayatımda bir değişiklik yoktu. Aynı saatte kalkıp, aynı yollarda aynı kıyafetlerle yürüyordum. Ama zihnimde bir hayaller geçidi dönüp duruyordu. Ha bir de, kafamdaki dev siyah eski kulaklıklar vardı, insanların tuhaf bakışlarına hedef olmama yol açan... Geri kalan her şey aynıydı.</span></p>
				<p class="METIN"><span class="METIN" style="font-size:1em;" xml:lang="tr-TR">Hayallerin geçit töreni bitmek bilmiyordu, ofise varana dek en ufak, en sıradan şeyden bambaşka bir hikâye doğuyordu. Bundan bir hafta önce aklıma gelen fikirleri kaleme alarak hayalgücümü bir nebze kontrol edebiliyordum, şimdi ise her şey çığrından çıkmıştı. Ofiste de bu beyin fırtınası süratini kesmeyip karşıma çıkan her rakamı (ki bir hikâye için hiç ilham verici olmasalar da) bir başka hikâye fikrine dönüştürünce kafayı üşütecek gibi oldum. Bu böyle devam edemezdi. Babamın kalemini uzaklaştırmak işe yaramamıştı, her şey daha da kötüye gitmişti. Kalem hayalgücümü kontrol etmemi sağlıyordu, bir katalizör gibi hayallerle gerçekleri birbirinden ayırmama yardımcı oluyordu. O olmayınca kafamdaki tüm hayaller serbest kalmış, zihnime dağılmış, orayı darmaduman etmişlerdi. Kaleme geri dönmeye niyetim yoktu ama hayalleri disipline etmenin bir yolunu bulmalıydım.</span></p>
				<p class="METIN"><span class="METIN" style="font-size:1em;" xml:lang="tr-TR">Laptop’taki excel dosyasını hemen kapattım. Bir word dosyası açtım. Aklıma gelen ilk hikâyeyi word’de yazacaktım. Daha önce olduğu gibi bu egzersizin en azından bir yirmi dört saat beni hayallerden uzaklaştıracağını umut ediyordum. Yaklaşık on dakika boş word sayfasıyla bakıştık durduk. Ne ben ne de o ilk açılış konuşmasını yapamadı. Bir hışımla ekranını kapattığım laptop’u kenara ittirdim. Çekmeceden bir kâğıt aldım ve kalemliğimdeki kurşunkalemle yazmaya başladım.</span></p>
				<p class="METIN"><span class="METIN" style="font-size:1em;" xml:lang="tr-TR">Yetişkinlerin çocuk sevme adetini canlı tutmak için sonsuza dek çocuk kalmaya mecbur bırakılan çocukları anlatmaya karar verdim. Önce başlık geldi; “Veletler”. İlk cümle gelmek bilmedi. O geldikten sonra devamı su gibi aktı. Daha doğrusu öyle sanmıştım. Meğer su iki saatte akmış! Hepi topu iki paragraf! Daha önce sayfalarca süren hikâyeleri birkaç saatte yazan bana ne olmuştu böyle? Bu hızla devam edersem hikâyeyi bitiremeyecektim. Bitiremeyince sonsuza ıraksayan hayaller akınına geçit vermiş olacaktım. Sonra da kendimi Bakırköy Ruh Hastalıkları ve Tedavi Merkezi’nde bulurdum herhalde... </span></p>
				<p class="METIN"><span class="METIN" style="font-size:1em;" xml:lang="tr-TR">O anda artık bunu kabul etmem gerektiğini fark ettim: Ne kadar onsuz yaşayabildiğimi, hatta öyle çok daha mutlu olduğumu düşünsem de bu doğru değildi. Onsuz yaşayabiliyordum, belki de daha mutlu yaşıyordum ama bir şeyler eksikti. Üçüncü gözünü kaybetmiş bir yaratık gibiydim, onsuz yaşayabilirdim, mutlu da olabilirdim ama o üçüncü gözün görüşüme kattığı boyut olmadan eksiktim.</span></p>
				<p class="METIN"><span class="METIN" style="font-size:1em;" xml:lang="tr-TR">Patronu arayıp bankada çok acil bir işim olduğunu söyledim. Yirmi dakika sonra 1. Levent’teki bankadaydım. Kasa dairesine indim ve özel kasamı açıp babamın kalemine şöyle bir baktım. Eski sevgilisinden kopamayan bir liseli gibiydim. Onu elime alıp hasret giderdim. Banka görevlisi beni kalemle bakışırken yakalayınca maçoların eşcinsellere bakması gibi bir bakış fırlattı. Ne var kardeşim, kalemimle aşk yaşayamaz mıyım?! Hemen kutusuna koydum sevgilimi ve cebime attım. </span></p>
				<p class="METIN"><span class="METIN" style="font-size:1em;" xml:lang="tr-TR">Bankadan çıkarken eski sevgilisiyle barışan ve üçüncü gözünü başarılı bir ameliyatla açtıran bir yaratık gibi hissediyordum. O anda zihnimden geçen bu üçüncü göz metaforunun, metafor olmaktan çıkıp gerçeklik kazanması ise bankanın döner kapısından geçtiğim ana denk geldi. Döner kapıda boş bir dilimin içine girmiş, dışarıya çıkmaya hazırlanıyordum ki, önce sağ tarafta, metro girişinin orada Alien kasklı bisikletli çocuğu, kapı turuna otuz derece daha devam ettikten sonra trafik ışıklarındaki boğazlı kazak giyen elemanı, döner kapıdan ayrılıp sokağa karışmak üzereyken ise takım elbiseli Ajan’ı fark ettim. Bir anda anladım ki kalemin bankaya girmesini özellikle engellememişlerdi çünkü kalemi geri alacağımı biliyorlardı. O yüzden kapıda nöbet tutmuşlardı. Şimdi esas hamlelerini yapacaklar ve kalemi benden çalacaklardı! Bunu anlar anlamaz döner kapıdan çıkmam gerekirken döner kapının 360 derecelik turuna eşlik etmeye karar verdim ve tekrar bankanın içine doğru yöneldim. Döner kapı 200 derecelik turunu tamamlarken soldaki otobüs durağının orada güneş gözlüklü Albino’yu da görünce bu dönüşümle doğru yaptığımı anladım. Tuhaf bir şekilde bankaya geri dönünce bozuntuya vermeden sıra fişi aldım ve dışarıdaki düşmanlarımı gözlemeye başladım. </span></p>
				<p class="METIN"><span class="METIN" style="font-size:1em;" xml:lang="tr-TR">Bir hafta önce beni takip ettiklerine dair bir paranoya geliştirdiğim dört kişi hemen hemen aynı yerlerde konuşlanmıştı. Bisikletçi’nin klasikleşmiş mola yeri metro girişi, boğazlı kazak giyen elemanın görev yeri trafik ışıkları, takım elbiseli Ajan’ın istasyonu simit tezgâhının yanı, güneş gözlüklü Albino’nun mıntıkası ise otobüs durağıydı. Özellikle o noktalarda durmalarının herhangi bir anlamı yoktu, ne Bisikletçi değnekçi gibi görünüyordu, ne de takım elbiseli Ajan simitçi gibi! Bu dört tuhaf tipin tam ben bankaya girerken yine aynı yerlerde konuşlanmış olmalarının tek bir açıklaması olabilirdi; beni bekliyorlardı! </span></p>
				<p class="METIN"><span class="METIN" style="font-size:1em;" xml:lang="tr-TR">Ben de bankadayken onları bekledim, fiş sıram gelse bile etrafıma bakınarak birkaç kere sıramı kaçırdım ve zaman geçtikçe bu dörtlünün uzaklaşıp dağılıp dağılmadıklarını kontrol ettim. Hayır dağılmadılar. Bir şeylerle uğraşıyor gibi yapsalar da hiçbir şey yapmıyorlardı. Albino kıpırdamıyordu bile, hatta onu kör zanneden birkaç genç karşıdan karşıya geçeceğini sanarak ona yardım etmek için koluna girdiler ama Albino dudaklarını kımıldatarak bir şeyler söyleyince gençler uzaklaştı. </span></p>
				<p class="METIN"><span class="METIN" style="font-size:1em;" xml:lang="tr-TR">Bankadaki varlığım uzadıkça güvenlik görevlisinin bakışları beni izler oldu. Dışarı çıkmaya karar verdim. Hemen bir taksi çağırıp izimi kaybettirebilirdim ama emin olmak istiyordum, gerçekten beni mi takip ediyorlardı yoksa her şey aptalca bir tesadüften mi ibaretti... </span></p>
				<p class="METIN"><span class="METIN" style="font-size:1em;" xml:lang="tr-TR">Eski HSBC binasının yanından kıvrılıp 1. Levent’in içine doğru hızla yürümeye başladım. Oradan Etiler Sineması’na çıkan tarafa rotamı çevirdim. Sinemanın önüne gelip, “Acaba hangi filmler varmış” edasıyla afişleri seyre dalar gibi yaptım. Oysa yandaki çiçekçi dükkânının camından otobüs durağında duraklayan Bisikletçi’yi ve trafik ışıklarında bekliyor gibi yapan takım elbiseli Ajan’ı kesiyordum. Balıkçı Yaka ile Albino buralarda bir yerlerde olmalıydı. Hemen pasaja girdim, gişeden rastgele bir filme bilet aldım. Peşimden pasaja girmemişlerdi ama bir yerlerden beni görüş sahasında tutmaları gerekirdi. Sinema salonuna girdim, öğle matinesi olduğu için salonda benden başka sadece beş kişi vardı ve hiçbiri takipçilerim değildi. Filmin onuncu dakikasında çaktırmadan “Çıkış” tabelasının gösterdiği kapıdan çıktım. Sinema çıkış kapıları genelde pasajın kuytu koridorlarından sokağın hiç tahmin edemeyeceğiniz bir tarafına çıkarırdı insanı. Bu da o filmin kaçış hissiyatıyla birlikte insanı sersemletirdi. Sinema çıkış kapılarının bu şaşırtıcı etkisini takipçilerimi atlatmak için kullandım. Hangi yola çıktığımı anlamadan ilk gördüğüm taksiye atladım.</span></p>
				<p class="METIN"><span class="METIN" style="font-size:1em;" xml:lang="tr-TR">Arka camdan baktığımda hiçbirini göremiyordum. Planımla gurur duydum, arkama yaslanıp taksiciye “Taksim, meydan” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">Birkaç dakika sonra Mecidiyeköy’de kırmızı ışıkta durduk. Tam o esnada sağ dış aynaya baktım ve birkaç metre gerimizde duran </span><span class="METIN" style="font-size:1em;" xml:lang="tr-TR">Alien kasklı takipçimi gördüm. Peşimde değilmiş gibi, bana bakmıyordu. Yeşil ışık yanınca bisikletli olmasının avantajıyla arabaların arasından vızır vızır ilerlemeye devam etti. Belli etmese de beni takip ediyordu. Biraz sonra Mecidiyeköy meydanından geçerken metro girişinde takım elbiseli ajanı gördüm. Metroya doğru yürüyordu, o anda fark ettim ki baştan aşağı ajan görünümlü bu gencin ayağında spor ayakkabı vardı. Hem de o eski koca dilli cırt cırt ayakkabılardan! Bu onun bir ajan olma olasılığını düşürse de, tuhaflık dozunu artıran bir gerçekti. Mecidiyeköy Emniyet Müdürlüğü’nün önünde ise Albino güneş gözlüklerinin arkasına sakladığı gözleri ile yine saçma bir yere (börekçiye) odaklanmış, heykel gibi duruyordu. </span></p>
				<p class="METIN"><span class="METIN" style="font-size:1em;" xml:lang="tr-TR">Beni nasıl takip edebildiklerini anlayamamıştım. </span></p>
				<p class="METIN"><span class="METIN" style="font-size:1em;" xml:lang="tr-TR">Sanki nereye gideceğimi biliyor gibiydiler. Ofisten çıktığımda kimse beni takip etmiyordu, bankaya gideceğimi biliyorlardı. Sonra da ofise döneceğimi, dönmem gerektiğini biliyorlardı. Düşündüm de; hayatı ev ile iş arasında geçen birini takip etmek çocuk oyuncağıydı! </span></p>
				<p class="METIN"><span class="METIN" style="font-size:1em;" xml:lang="tr-TR">Kuvvetli delillere sahip teorime rağmen rotamı değiştiremedim, işlerimi tamamlamak üzere ofise gitmem gerekiyordu. Bizim binaya girerken son bir kez arkama baktım. Elbette oradaydılar. Bisikletçi karşı caddedeki otelin orada, Ajan trafik ışıklarının önünde, Balıkçı Yaka gazete bayisinin yanında, Albino ise meydandaki heykelin önünde heykel gibi duruyordu. </span></p>
				<p class="METIN"><span class="METIN" style="font-size:1em;" xml:lang="tr-TR">Ofise varır varmaz Tolga’nın yanına gittim. Önce bizi dinleyen birileri var mı diye etrafı kolaçan ettim. Sonra kısık sesle; “Tolga, beni takip ediyorlar” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">Tolga güldü önce, sonra ciddi olduğumu görünce “Kim?” diye sordu.</span></p>
				<p class="METIN"><span class="METIN" style="font-size:1em;" xml:lang="tr-TR">“Tanımıyorum. Bisikletli bir çocuk. Çocuk dediğime bakma, genç bir delikanlı, yüzü çilli, kafasında Alien’a benzer kaskı var.”</span></p>
				<p class="METIN"><span class="METIN" style="font-size:1em;" xml:lang="tr-TR">Tolga gülümsedi.</span></p>
				<p class="METIN"><span class="METIN" style="font-size:1em;" xml:lang="tr-TR">“Dur dahası var. Takım elbiseli biri daha var. Sürekli kulaklık var kulağında, arada bir dudakları oynuyor, biriyle haberleşiyormuş gibi... Kesin ajan bence.”</span></p>
				<p class="METIN"><span class="METIN" style="font-size:1em;" xml:lang="tr-TR">Tolga’nın alaycı bakışları kaybolmamıştı.</span></p>
				<p class="METIN"><span class="METIN" style="font-size:1em;" xml:lang="tr-TR">“En kötüsü de Albino. Güneş gözlüklü. Gözlüğü dev gibi, yüzünün yarısını kapatıyor neredeyse. Çok garip bir tip, heykel gibi duruyor ve sürekli saçma sapan yerlere odaklanmış bir şekilde kımıldamadan dikiliyor sokağın ortasında.”</span></p>
				<p class="METIN"><span class="METIN" style="font-size:1em;" xml:lang="tr-TR">“E belki kördür” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">“Hayır, değil. Değneği yok. Bir de bu havada balıkçı yaka kazak giyen tıknaz bir herif var. Patlak gözlü.”</span></p>
				<p class="METIN"><span class="METIN" style="font-size:1em;" xml:lang="tr-TR">Tolga’nın alaycı bakışları azalacağına çoğalmıştı.</span></p>
				<p class="METIN"><span class="METIN" style="font-size:1em;" xml:lang="tr-TR">“Kafan mı güzel senin?” diye soracağını tahmin ettim, sordu da!</span></p>
				<p class="METIN"><span class="METIN" style="font-size:1em;" xml:lang="tr-TR">“Tolga ben ciddiyim. Daha önce de gördüm bu tipleri, ne zaman bankaya gitsem peşime düşüyorlar. Belki de sürekli izliyorlar beni...”</span></p>
				<p class="METIN"><span class="METIN" style="font-size:1em;" xml:lang="tr-TR">“Rakipler seni izletiyordur diyeceğim de neden izlesinler ki?”</span></p>
				<p class="METIN"><span class="METIN" style="font-size:1em;" xml:lang="tr-TR">Bu sorunun yanıtını düşündüm. Takipçilerimi bir arada sadece iki defa görmüştüm. İlkinde kalemi bankaya bırakıyordum, ikincisinde ise onu oradan alıyordum. Kalemden Tolga’ya bahsedemezdim.</span></p>
				<p class="METIN"><span class="METIN" style="font-size:1em;" xml:lang="tr-TR">“Bilmiyorum Tolga, çok garip” dedim. </span></p>
				<p class="METIN"><span class="METIN" style="font-size:1em;" xml:lang="tr-TR">“Hayranlarındır belki.”</span></p>
				<p class="METIN"><span class="METIN" style="font-size:1em;" xml:lang="tr-TR">Kahkahayı bastı. Bense yapay bir gülüşle diyalogu sonlandırdım.</span></p>
				<p class="METIN"><span class="METIN" style="font-size:1em;" xml:lang="tr-TR">Her şey apaçık ortadaydı: Kalemin peşindeydiler! Onun gücünün farkındaydılar ve onu elde etmeye çalışıyorlardı. Kim bilir ne amaçla kullanacaklardı babamın kalemini... Pencereden baktım, dördü de yerlerini almış, büyük bir sabırla bekliyorlardı. Aslı’yı arayıp buluşmamızı iptal ettim, onu bu işe karıştırıp tehlikeye atmak erkekliğe yakışmazdı. </span></p>
				<p class="METIN"><span class="METIN" style="font-size:1em;" xml:lang="tr-TR">Ofisteki işlerimi yarım yamalak bitirip binadan çıktım. Eve gitmeyip onları şaşırtmak istiyordum. İstiklal Caddesi’nden Tünel’e doğru yürümeye başladım. Şaşırmış görünüyorlardı, peşimden geldiler. Hep başka bir şeyle ilgileniyormuş gibi yapıyorlardı. Kendilerini kamufle etme konusunda oldukça becerikliydiler, iyi eğitim aldıkları belliydi. Bisikletçi bir anda broşür dağıtıcısı oldu mesela, cadde boyunca beni takip ederken insanlara broşür dağıttı. Takım elbiseli genç ne zaman dönsem vitrinlerle ilgileniyor ve tıpkı ajanlar gibi arada bir elini kulaklığına götürüp –daha iyi duymak için olsa gerek– aleti kulağına bastırıyordu. Kim bilir nasıl talimatlar alıyordu? Beni en uyuz eden tabii ki, Albino’ydu, ne zaman onu yakalasam bir yere yaslanmış, saçma bir yere odaklanmış, kazık gibi duruyordu. </span></p>
				<p class="METIN"><span class="METIN" style="font-size:1em;" xml:lang="tr-TR">Odakule’ye geldiğimde planımın en akıllıca hamlesini gerçekleştirdim, o ana kadarki yürüme hızımı tamamen İstiklal Caddesi’ni baştan sona kat eden tramvaya göre ayarlamıştım, ben tam Odakule’ye geldiğimde tramvay da oradan geçiyor olacak ve ben de atlayacaktım ona. Zamanlama benden sorulur! Başardım, tam zamanında Odakule’deydim, atladım tramvaya. Böylece Albino’yu, boğazlı kazağı ve takım elbiseliyi ekarte etmeyi başardım. Bisikletçi’nin hâlâ şansı vardı, tramvay bir insan için hızlıydı ama bir bisikletli için hızlı sayılmazdı. Onun da hakkından Tünel’de gelecektim.</span></p>
				<p class="METIN"><span class="METIN" style="font-size:1em;" xml:lang="tr-TR">Tünel’de indim tramvaydan. Gitar dükkânlarının vitrinlerine bakar gibi yaptım. Aslında vitrin camlarından Tünel ile Karaköy arasında yolcu taşıyan treni dikizliyordum. Bir yandan da saatimle saniye bazında hesap yapıyordum. Eskiden Karaköy tarafında oturduğum için Karaköy’den kalkan trenin 2 dakika 50 saniye içinde Tünel’e vardığını, bir dakika bekledikten sonra kalktığını biliyordum. Tünel’den kalkışından bu yana 5 dakika geçmişti, 1 dakika sonra tren Tünel’e geri dönmüş olacak, 1 dakika içinde de kalkacaktı. Bisikletçi beni izlemiyor gibi yaparak Kafe Pi’nin orada dolanıyordu. Hesabımı gözden geçirdim ve tam zamanında gitar dükkânlarının arasındaki sokaktan kafeleriyle meşhur ara sokağa girdim. Bu sokakta kafelerin önünde masalar olduğu için yürümek bir anda zorlaşırdı. Bisikletli birinin oradan geçmesi oldukça güç olacaktı. O sokaktan daha elit kafeleriyle tanınan, çiçekli ortamıyla da bilinen yüksek demir kapılı pasaja girip, oradan Tünel’e koşup trene atlayacaktım. </span></p>
				<p class="METIN"><span class="METIN" style="font-size:1em;" xml:lang="tr-TR">Bunu da başardım ve trenin tam kapıları kapanırken içeri daldım. Bisikletçi önce kafelerin dışarıya açtığı masaların arasından geçerken zorlandı, sonra da çiçekli pasajın merdivenlerinden inip çıkarken... En son trenin camından bakarken gördüğümde bisikletini eline almış, canhıraş bir şekilde Tünel’deki durağa doğru koşuyordu. Gömleğimin iki yakasını Cantona gibi havaya diktim, üstüme çeki düzen verdim, karanlıkta ilerleyen trenin camındaki yansımama baktım. Kötü adamları atlatmış, mutlu ve gururlu bir aksiyon kahramanının ifadesi vardı yüzümde.</span></p>
				<p class="METIN"><span class="METIN" style="font-size:1em;" xml:lang="tr-TR">Bu ifade Karaköy’de inince yerini anlık bir hayal kırıklığına bıraktı. Balıkçı Yaka ve takım elbise beni Karaköy’de bekliyorlardı. Sanki bir sonraki adımımı önceden biliyor gibiydiler, bu sinir bozucu bir şeydi, bu kadar mı tahmin edilebilir biriydim... Kendime lanet ederek hırslandım, onları atlatacaktım, bunu yapabilirdim.</span></p>
				<p class="METIN"><span class="METIN" style="font-size:1em;" xml:lang="tr-TR">Galata Köprüsü’nü koşarak kat ettim, koşarken köprüde balık tutanlardan birinin oltası ceketime takılmasa arayı epey açabilirdim. Eminönü Camii’nin oradan Sirkeci’nin içine girdim. Doğu Bank’ın kalabalığından faydalanarak izimi kaybettirebilirim diye düşünerek, Doğu Bank’ın ana giriş kapısından girip, dördüncü katına çıkıp, sonra da birinci kattaki arka kapıdan Sirkeci tramvay durağına koşar adım yürüdüm. Jeton alıp tramvayı beklemeye başladım. Daltonlar etrafta gözükmüyordu. Tramvaya en öndeki kapıdan girdim. Bir süre sonra Balıkçı Yaka ve takım elbiselinin üç vagon arkada olduklarını gördüm. Belki de beni takip etmemişler, tahmin ederek Karaköy’den tramvaya binmişlerdi, bu muamma son zamanlarda yaşadıklarım arasında en önemsizlerden biri olduğu için çok fazla kafa yormadım. Tek gerçek vardı ki, izimi kaybettirememiştim ve şu an aramızda sadece üç vagon mesafe vardı ve her geçen saniye bu mesafe daha da daralıyordu. </span></p>
				<p class="METIN"><span class="METIN" style="font-size:1em;" xml:lang="tr-TR">Tramvay tıka basa doluydu, o yüzden çok yavaş ilerliyorlardı. Aramızdaki mesafe iki vagon olduğunda, onlar tam iki vagonun arasındaki ölü bölgedeyken, yakınında durduğum kapının önündeki insan yığınını pogo darbeleriyle yararak kapanmakta olan kapıların arasından son anda çıktım. Beyazıt durağında inmiştim, takım elbise ve Balıkçı Yaka’dan kurtulmuştum, Bisikletçi de ortalıkta görünmüyordu. İstanbul Üniversitesi’nin yanındaki sokaktan aşağı indim, İletişim Fakültesi’nin oradan Unkapanı’na doğru yürümeye başladım. Etrafta kimse yoktu, nihayet nefes alabilecek, olan biteni sağlıklı bir şekilde düşünebilecek rahatlığa sahiptim.</span></p>
				<p class="METIN"><span class="METIN" style="font-size:1em;" xml:lang="tr-TR">Çok net bir sonuca vardım; tüm bu koşturmacaya, aksiyona rağmen peşimdekilerden korkmuyordum. Balıkçı yaka, takım elbise, beyaz saç ve bir dağ bisikleti. Bunlardan mı korkacaktım bu yaşımdan sonra? Tehditkâr bir davranışları olmamıştı, sadece takip ediyorlardı. Silaha dair en ufak bir işarette, şiddete başvurabileceklerine dair en muğlak bir imada bulunmamışlardı. Peki neden kaçıyordum onlardan? Kaçabileceğimi göstermek için! Resmen beni “macerayı seven adam”a dönüştürmüşlerdi. İşin güzel tarafı bu kimliğin üstesinden gelmiş, izimi kaybettirmiştim. Yorulmuştum ama adrenalinle karışık endorfin salgılıyordu vücudum. Orgazma yakın bir duygu benliğimi sarmıştı. </span></p>
				<p class="METIN"><span class="METIN" style="font-size:1em;" xml:lang="tr-TR">Derken karşı yolda bana doğru yaklaşmakta olan Bisikletçi’yi gördüm. Macera bitmemişti!</span></p>
				<p class="METIN"><span class="METIN" style="font-size:1em;" xml:lang="tr-TR">Unkapanı’na yaklaşmıştım ama ani bir geri dönüşle Saraçhane durağına doğru koşmaya başladım. Saraçhane durağı köprünün altında, izimi yeniden kaybettirebileceğim lojistik karmaşıklığa ve kalabalığa sahip bir mekândı. </span></p>
				<p class="METIN"><span class="METIN" style="font-size:1em;" xml:lang="tr-TR">Köprünün merdivenlerinden inerken bu adamlardan tamamen kurtulsam ne olur diye düşündüm. Diyelim öyle bir hareket yaptım ki, dört kuyruğumdan da kurtuldum. Ev adresimi biliyorlardır, eve gitmek olmaz; e hadi gidip bir otelde konakladım. Peki ya sonra? Bu gece nasıl uyuyacaktım? Bu dört adamın kim olduğunu, neden babamın kaleminin peşinde olduklarını ve kalemin gizemini merak etmiyor muydum? Bu adamlardan kaçtığım gibi sonsuza kadar bu sorulardan kaçamazdım ya. </span></p>
				<p class="METIN"><span class="METIN" style="font-size:1em;" xml:lang="tr-TR">Kararımı verdim. Kaçmayacaktım! Kendimi onlara bırakacak ve kim olduklarını öğrenecektim!</span></p>
				<p class="METIN"><span class="METIN" style="font-size:1em;" xml:lang="tr-TR">Saraçhane durağı bu zoraki buluşma için iyi bir noktaydı, kalabalıktı ve bisiklet, motosiklet ve bebek arabası satan dükkânlarıyla meşhurdu bu köprü altı. Durakta beklemeye başladım. Bisikletçi tahmin ettiğim üzere alt yoldan geldi, Taksim’e doğru akan trafiğin tersinden bana doğru bakıyordu. O sırada bir belediye otobüsü duraktakileri toplamaya başladı. Otobüs, Bisikletçi’yle arama girmişti. Otobüs kalktığında Bisikletçi’yi selesinin üzerinde oturmuş, duvara yaslanmış bir şekilde gördüm. Bisiklet dükkânlarını seyrediyor gibiydi. Ne yani? Beni yakalamayacak mıydı? Durakta bir süre otobüs bekler gibi yapıp, Bisikletçi’ye bakındım, gelmedi. Orada öylece duruyordu. </span></p>
				<p class="METIN"><span class="METIN" style="font-size:1em;" xml:lang="tr-TR">Yaklaşık altı tane Taksim otobüsü, üç tane Beşiktaş otobüsü geçtikten sonra macerayı bir sonraki boyuta taşımaya karar verdim.</span></p>
				<p class="METIN"><span class="METIN" style="font-size:1em;" xml:lang="tr-TR">En yakındaki bisiklet dükkânına girdim. Kredi kartımı çıkardım. “Bir dağ bisikleti istiyorum. Hızlı, rahat ve sağlam olsun yeter.” Sonra da E.T. aklıma geldi ve “Önünde ufak sepeti olsun” diye ekledim. Kasaya yakın duran lacivert bisikleti gösterdi, önünde sepeti olan tek dağ bisikleti oydu. 12 vitesliydi.</span></p>
				<p class="METIN"><span class="METIN" style="font-size:1em;" xml:lang="tr-TR">“Paketleyeyim mi?” dedi dükkân sahibi.</span></p>
				<p class="METIN"><span class="METIN" style="font-size:1em;" xml:lang="tr-TR">“Hayır, yolda yiyeceğim, pardon eve bununla gideceğim” dedim. Benim gibi şık giyimli, işadamı olduğu her halinden ve kravatından belli bir tipten duymaya alıştığı bir yanıt olmasa gerekti. Şaşkınlık ifadesi yüzünü kapladı.</span></p>
				<p class="METIN"><span class="METIN" style="font-size:1em;" xml:lang="tr-TR">Fakat az sonra esas şaşkınlık ifadesini Bisikletçi’nin yüzünde görecektim. Benim bir bisikletle dükkândan çıkışımı, bisikleti yola indirir indirmez bir ata atlayan kovboy misali selesine atlamamı ve var gücümle ona doğru pedala asılmamı hayretler içerisinde izledi. Birkaç metre katettiğimde ancak kıçını selesine oturtabilmiş ve pedalları çevirmeye başlayabilmişti.</span></p>
				<p class="METIN"><span class="METIN" style="font-size:1em;" xml:lang="tr-TR">Belki de on yıldır ilk defa bisiklete biniyordum, bunun da verdiği çocuksu bir gazla deli gibi sürüyordum. Yıllardır bisiklet sporuyla ilgilenen gencin şaşırdığı her halinden belliydi, korkusundan yalpalıyor, yol kenarındaki çöp kutularına çarpıyor, yampiri gittiğinden dizini yanlışlıkla park etmiş arabalara sürtüp, arabaların alarmlarının cıyak cıyak ötmesine sebep oluyordu. Tam Unkapanı’nın orada Unkapanı Müzik Çarşısı’na kırdı gidonunu. Unkapanı’nın sarmal yapısından yararlanarak benden kurtulabileceğini sanıyor ama yanılıyordu. Çarşı içinde birkaç daire çevirdikten ve CD taşıyan birkaç adamın CD’lerini düşürdükten sonra çarşıdan birlikte çıktık. </span></p>
				<p class="METIN"><span class="METIN" style="font-size:1em;" xml:lang="tr-TR">Eminönü’ne kıvrıldı daha sonra. Kalabalık sayesinde birkaç kere aramızdaki mesafeyi açmayı başardı ama ben de hiç fena değildim. Bacaklarım ağrımaya başlamıştı ama pes etmeye hiç niyetim yoktu. Vapur iskelelerinin olduğu bölgeye kaçtı. Kalabalık iyice zorlamaya başlamıştı beni. Bir vatandaşın balık ekmeğini havaya uçurdum, balık bisikletimin sepetine, yarım ekmek bir kadının çantasına, soğanlar ise bir bebek arabasına düştü. Bir diğer vatandaşın turşu suyunu döktüm. Üstelik döküldüğü yer pantolonumdu. Keskin bir turşu suyu ve soğan kokusuyla birlikte Bisikletçi’yi yakalamak için pedallara son kuvvetle asıldım. Bisikleti kullandıkça deneyimim artıyor, reflekslerim keskinleşiyordu, insanlar arasında slalom yapmakta ustalaşıyordum. Aramızdaki mesafeyi iyice daralttım. Onu yakalamam an meselesiydi. </span></p>
				<p class="METIN"><span class="METIN" style="font-size:1em;" xml:lang="tr-TR">Derken pedala fazla asılmış olmalıydım ki bisikletin zinciri çıktı! Çocukken de hep böyle olurdu, tam biriyle kritik bir yarıştayken zincirim ya kopar ya da çıkardı. Sonra tak takabilirsen! Bisikletçi’nin yüzünde alaycı bir gülümseme gördüm. Beşiktaş İskelesi’nin önündeydi. Koşsam yetişebilir miydim acaba, diye düşünürken Kadıköy İskelesi’nin orada takım elbiseliyi gördüm. Adalar İskelesi’nde ise boğazlı kazağı. Albino da köprünün üzerinde nereye baktığı belli olmayan bir pozisyonda sabit duruyordu. Yeni aldığım ve bir milyara yakın para döktüğüm dağ bisikletimi orada bırakıp bisikletsiz olanlardan bir tanesinin peşinden koşabilir, büyük olasılıkla da yakalardım. Fakat gıcır gıcır dağ bisikletimi Eminönü’ndeki yankesicilere yar etme fikri de pek hoşuma gitmiyordu. Boğazlı kazağın peşine düştüm ama elimde bisikletle bu çok zor oluyordu. O da turnikeden geçti ve o sırada kalkmakta olan vapura atladı. </span></p>
				<p class="METIN"><span class="METIN" style="font-size:1em;" xml:lang="tr-TR">Aksiyon sona ermişti. Şimdilik!</span></p>
				<p class="METIN"><span class="METIN" style="font-size:1em;" xml:lang="tr-TR">Eve gelip duş aldım. Duş alırken kendimi Bruce Willis gibi hissettim. Normalde duş ahizesini hiç tepedeki zamazingoya takmam, hep elimde tutarım. Bu defa oraya taktım ve Bruce gibi suyu yüzüme hedefledim, ellerimle saçlarımı arkaya doğru tarama suretiyle kendime geldim. Seks yapmamıştım ama kendimi çok seksi hissediyordum. </span></p>
				<p class="METIN"><span class="METIN" style="font-size:1em;" xml:lang="tr-TR">Duş kabininden çıktım, bornoz giymek yerine belime bir havlu bağladım, saatlerce süren koşturma ve maceranın haleti ruhiyeme kattığı karizma banyo aynasına yansıyordu. Şöyle bir baştan aşağı süzdüm kendimi. Buğulanmış aynada bir hayalet gibi görünüyordum. Buğuyu elimle sildim, şimdi yüzüm net, vücudumun geri kalanı hayalet gibiydi. Aynaya hohladım, parlak yüzey yeniden buğulandı. Tekrar baştan aşağı hayalet olmuştum. Varlığımız da, görüntümüz de bir nefese bakıyordu...</span></p>
				<p class="METIN"><span class="METIN" style="font-size:1em;" xml:lang="tr-TR">Yatağa doğru giderken o yaşadığım heyecanlı dakikaları, hayatının maçını geride bırakmış bir futbolcu gibi tekrar tekrar yaşamaya devam ediyordum. Maceradan elime hiçbir şey geçmemiş, sorularım hâlâ yanıtsız, kafam hâlâ karışık olabilirdi. Ama antremde yepyeni bir dağ bisikleti duruyordu. Zincirini yerine takınca eskisinden bile daha hızlı olacaktı. İçten içe biliyordum ki; bu onunla yaşadığım son macera değildi.</span></p>
				<p class="ALINTI"/>
			</div>
			<div class="story">
				<p class="Basic-Paragraph" xml:lang="en-GB"/>
			</div>
			<div class="story">
				<p class="Basic-Paragraph" xml:lang="en-GB"/>
			</div>
			<div class="story">
				<p class="Basic-Paragraph" xml:lang="en-GB"/>
			</div>
		</div>
	</body>
</html>