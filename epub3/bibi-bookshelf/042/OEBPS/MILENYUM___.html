<html xmlns="http://www.w3.org/1999/xhtml">
	<head>
		<title>MILENYUM___.html</title>
		<link href="template.css" rel="stylesheet" type="text/css"/>
	</head>
	<body>
		<div id="MILENYUM___.html" xml:lang="tr-TR">
			<div class="story">
				<p class="x1--BASLIK"><span class="KISIM-BASLIK-copy" xml:lang="tr-TR">Milenyum</span></p>
				<p class="METIN-BOLD-TARIH"><span class="METIN-BOLD-copy" style="font-size:1em;" xml:lang="tr-TR">Yeni çağın gazetesi</span></p>
				<p class="METIN-BOLD-TARIH"><span class="METIN-BOLD-copy" style="font-size:1em;" xml:lang="tr-TR">2.12.2010</span></p>
				<p class="x1--BASLIK"><span class="x1--BASLIK-copy" xml:lang="tr-TR">Hayal kurmak yasak </span></p>
				<p class="ALINTI-ILK-SATIR"><span class="ALINTI-copy" style="font-size:1em;" xml:lang="tr-TR">Kıyamet Günlükleri’nde yazılanlar hem halkı hem devlet yetkililerini sert önlemler alma konusunda ikna etti. Günlükleri değerlendiren Birleşmiş Milletler hayal kurmayı yasakladı. Bu karara itiraz eden birkaç ülke dışında yasak bugünden itibaren tüm dünyada ağır cezalarla uygulanacak.</span></p>
				<p class="METIN"><span class="METIN-copy" style="font-size:1em;" xml:lang="tr-TR">Kıyamet Günlükleri’nin son bölümünde yazılanlar şüphe götürmüyor ki, medeniyetimizi tehdit eden olağanüstü olayların ve kaosun sorumlusu bu günlüğe imza atan adamın ta kendisi. Peki ya şimdi? Günlüğü okuyanların bir kısmı yazı yazmanın yasaklanmasından, hatta yeryüzündeki tüm kalemlerin ve yazı araçlarının bir an evvel yok edilmesinden yana. Günlüklerde bahsi geçen mürekkep fabrikalarının tespit edilmesine yönelik faaliyetler de devam ediyor.</span></p>
				<p class="METIN"><span class="METIN-copy" style="font-size:1em;" xml:lang="tr-TR">Diğer yandan yaşanan tüm korkunç gelişmelere karşın yapılan anketler gösteriyor ki; insanların yüzde 11’i hayallerin ve kâbusların hayatımızın bir parçası olmasından memnun. Bu yeni varoluş düzeninin dünya var olduğundan beri beklenen değişimin ve insanoğlunun ezelden beri aradığı hayatın anlamının ta kendisi olduğunu iddia ediyorlar. Bu yüzde 11’lik oranın her geçen gün artması ise devlet yetkililerini endişelendiriyor. </span></p>
				<p class="METIN"><span class="METIN-copy" style="font-size:1em;" xml:lang="tr-TR">Özel ekipler araba mezarlığında inşa edilen gizli binayı keşfetti. Terk edilmiş binadan deliller toplandı. Bu esnada Kartal’daki lunaparkta çalışmalar hızlandı. Aldığımız bir habere göre Balerin isimli oyuncağın gövdesinde günlüklerde tarif edilene benzer bir kalem bulundu. Kalem gizli bir laboratuvarda incelemeye alındı. </span></p>
				<p class="METIN"><span class="METIN-copy" style="font-size:1em;" xml:lang="tr-TR">Elde edilen ipuçları sayesinde, gerçekliğin kodlarıyla oynayan genç işadamına –eğer yaşıyorsa- çok yakın zamanda ulaşılacağı düşünülüyor. Kolunda bir aparat olan, boynunda ise dev kulaklıklar taşıyan bu adamı gönüllü vatandaşlar da arıyor. Bugüne dek, kaosla ilgili olarak din adamlarından ve bilim insanlarından yorum arz eden emniyet birlikleri edebiyatçılarla görüşmeler yapmaya başladı. Edebiyatçıların çoğu gelişmeleri şaşkınlıkla ama memnuniyetle takip ettiklerini söylüyor. İsminin verilmesini istemeyen bir yazar “Hayalperest müdahale bizim çevremizde bir espriden, bir şehir efsanesinden ibaretti ama sıkça yaşamıyor da değildik. Yazdığımız bazı şeylerin ufak çapta gerçekleştiğine rastlamıştık. Bu işin bu raddeye varacağını tahmin etmiyorduk. Şimdi benim düşünceme göre, hayalperest müdahaleler artacaktır, insanoğlu hayal etmeyi hatırladıkça etrafımızda çok daha fazla düşsel varlık ve olaylarla karşılaşacağız. Bununla yaşamayı öğrenmemiz gerekiyor.”</span></p>
				<p class="METIN"><span class="METIN-copy" style="font-size:1em;" xml:lang="tr-TR">Yazarın söylediği gibi istenmeyen varlıklar her geçen gün belirginliklerini artırıyor. Yeniler kadar eskilerden gelenler de var, açıldığı iddia edilen düşler kapısından. Çanakkale civarında, temsili olarak dikilen Truva Atı’nın 10 misli büyüklüğünde bir tahta atın yürüdüğü aldığımız haberler arasında. Antep’te üç kuş gözlemcisi çok renkli ve devasa bir kuş gördüklerini kayıtlara geçirdiler. Bu kuşun masallarda geçen Zümrüdü Anka kuşu olduğu iddia ediliyor. </span></p>
				<p class="METIN"><span class="METIN-copy" style="font-size:1em;" xml:lang="tr-TR">Benzer olaylara dünyanın çeşitli yerlerinde de rastlanıyor. Atina’da Olimpos dağının zirvesinden birtakım ürkünç sesler geldiği ve sisler arasından bazı dev siluetlerin göründüğü söyleniyor. Finlandiya’da iki gündür süren fırtınada görülmemiş büyüklükte şimşeklerin kulakları sağır eden gök gürültüleriyle çakmasını Odin’in geri geldiği yönünde değerlendirenler var. Büyük kentlerde beliren devasa uçan daireler bazı bölgelerde coşkulu gösterilere sebep olsa da istila korkusu duyan vatandaşlar orduyu göreve çağırıyor. Bireysel hayallerden doğan irili ufaklı diğer varlıkların ve olayların artışı kaygı uyandırıyor.</span></p>
				<p class="METIN"><span class="METIN-copy" style="font-size:1em;" xml:lang="tr-TR">Tüm bu gelişmelerin ışığında Birleşmiş Milletler yazı yazmayı, resim yapmayı ve hayal kurmayı ikinci bir emre kadar yasakladı. Altını çizerek tekrarlıyoruz: Hayal kurmak, bunu kalem ve kâğıtla ifade etmek ikinci bir emre kadar yasaklanmıştır. Bu yasağa uymayanlar yargılanacak, en ağır cezalara çarptırılacaklardır.</span></p>
				<p class="METIN"><span class="METIN-copy" style="font-size:1em;" xml:lang="tr-TR">Gazeteniz Milenyum olarak eski gerçekçi düzene döneceğimize dair inancımız sonsuz. Şimdi gazetemizdeki diğer sayfalara geçmeden önce sizi son defa uyarıyoruz. İki gündür dikkat çektiğimiz dev sürüngenler vardı ya, hayalciler hayal kurmayı zamanla daha iyi hatırlıyor olsalar gerek, o sürüngenleri uçurmayı başardılar. Etrafınızda duyduğunuz helikopter pervanesine benzeyen sesler aslında bu canavarların kanat çırpışlarından geliyor. İnanması güç ama ağızlarından alev püskürttüklerine dair duyumlar alıyoruz.</span></p>
			</div>
		</div>
	</body>
</html>