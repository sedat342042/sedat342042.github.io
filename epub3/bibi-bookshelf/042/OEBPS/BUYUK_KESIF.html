<html xmlns="http://www.w3.org/1999/xhtml">
	<head>
		<title>BUYUK_KESIF.html</title>
		<link href="template.css" rel="stylesheet" type="text/css"/>
	</head>
	<body>
		<div id="BUYUK_KESIF.html" xml:lang="tr-TR">
			<div class="story">
				<p class="KISIM-BASLIK"><span class="KISIM-BASLIK" xml:lang="tr-TR">Büyük keşif</span></p>
				<p class="x1--BASLIK"><span class="x1--BASLIK" xml:lang="tr-TR">Kaçan kovalanır, mezara kadar! </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">10 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">Bir gün öncesinden ayarladığım gibi Yuhu’nun “Şer” şarkısıyla uyandım. Antreden geçerken, her zaman orada olmayan dağ bisikletinin tekerleğine çarparak kapıdan dışarı beş dakika geç çıkmama neden olan aksilikler zincirini başlattım. En son kulaklığımın kablosunu bisikletin selesinden kurtarıp kendimi dışarı atmayı başardım. </span></p>
				<p class="METIN"><span class="METIN" style="font-size:1em;" xml:lang="tr-TR">Dışarı çıktığımdan itibaren gözlerim malum dörtlüyü aradı. Ne sokakta, ne caddede, ne metroda, ne de ofis binasının önünde onları görebildim. Yoktular. Korkmuş olmalılardı. Ceketimin yakalarını bitiştirip o gurur hareketini yenileyerek işyerine adımımı attım. Sadece genç ve başarılı bir işadamı değil, aynı zamanda peşindeki profesyonel takipçileri korkutmayı başarabilmiş bir aksiyon kahramanıydım. </span></p>
				<p class="METIN"><span class="METIN" style="font-size:1em;" xml:lang="tr-TR">Öğle tatilinde Aslı ve Tolga’larla yeni bir restorana gittik. Yol boyunca yanımızdan geçen her bisikletliyi, kaldırımda yürüyen her beyaz saçlıyı, vitrinlerdeki her boğazlı kazağı onlardan biri sandım. Her kızı âşık olduğu kıza benzeten âşıklar gibiydim. Aslı bu dalgın hallerimden hoşlanmadı tabii. Özellikle yemeğe düşük not verdiğimde, yüksek perdelerde seyreden tiz bir sesle celallendi; “Doğru düzgün yemedin bile, konsantre olmadın, olmaz olsun senin gibi gurme.” Haklıydı, yoğunlaşamamıştım, aklımı Daltonlar’ı görür görmez yakalayıp onlardan sorularıma yanıt almak dışında bir şeyle ilgilenemiyordum.</span></p>
				<p class="METIN"><span class="METIN" style="font-size:1em;" xml:lang="tr-TR">Günün geri kalanında ne işime odaklanabildim ne de özel hayatıma. Sürekli pencereden dışarıya baktım. Yedinci kattayken bu çok kolay olmuyordu. O yüzden paravan komşum Cem’den dürbününü alıp araştırmamı daha mantıklı temeller üzerine oturttum. Sigara molası veren arkadaşlarıma katılıp dürbünle göremediğim yakın mesafeyi teftiş ettim.</span></p>
				<p class="METIN"><span class="METIN" style="font-size:1em;" xml:lang="tr-TR">Yoktular.</span></p>
				<p class="METIN"><span class="METIN" style="font-size:1em;" xml:lang="tr-TR">Aslı aradı. “Akşam Babylon’da The Potatoe On Ice konseri varmış, iş çıkışı gidelim mi?” sorusuna yanıt arıyordu. Hiç düşünmeden “Hayır”ı yapıştırdım. Klasik rotamı değiştirmemem gerekiyordu. İşten çıkınca eve gidecek, peşime düştükleri anı kollayacaktım. İş yerinden sevgilimle çıkıp, başka başka yerlere giderek kafalarını karıştırmak istemiyordum. Fakat istediğim gibi olmadı; eve gitsem de peşime düşmediler. Apartmanıma girene kadar “Kaldırım boyunca birer taş atlayarak yürümeyi başarırsam Daltonlar’la karşılaşacağım”, “Biri arasa bile cep telefonumu açmadan 20 dakika yürümeyi başarırsam tam karşıma çıkacaklar” gibi hipotezler ürettim, hiçbiri teoriye dönüşmedi. Asansörden inip kapıma doğru yöneldiğimde zihnimde dönüp duran “Neredesiniz?” sorusu zihnimden taştı ve sese dönüşüp ağzımdan “Neredesiniz?” sorusu olarak çıktı. Apartman boşluğunda yankılanan sesimi duymak hoşuma gitmemişti, kendi kendine konuşan bir adamın zavallılığını duyması gibiydi...</span></p>
				<p class="METIN"><span class="METIN" style="font-size:1em;" xml:lang="tr-TR">Bu soruma apartman boşluğunda oluşan cılız bir yankıdan başka yanıt gelmedi ama o esnada kapının önünde paspasın üzerinde duran zarfı fark ettim. Zarfın üzerinde yazı yoktu. Hemen orada açtım, içinden üstünde hiçbir şey yazmayan bir VHS videokaseti çıktı. Günün yorgunluğu üzerimdeydi, dışarı çıkıp VHS gösteren bir videocu arayacak takatim yoktu. Hem içimden bir ses bunu tek başıma izlemem gerektiğini söylüyordu. Babamın videoplayer’ı aklıma geldi, babama ait her şey gibi o da sandığın içindeydi.</span></p>
				<p class="METIN"><span class="METIN" style="font-size:1em;" xml:lang="tr-TR">Kablolarını bulmam ve videoyu kurmam on dakikamı aldı. Kaseti yavaşça videoya sokarken içimden “Umarım çalışır” diye dua ediyordum. Allah dualarıma yanıt verdi ve video çalıştı.</span></p>
				<p class="METIN"><span class="METIN" style="font-size:1em;" xml:lang="tr-TR">Önce eskiden TRT’de yayın kesildiğinde gördüğümüz renkler belirdi. Sonra da Pentagram’ın “Rotten Dogs” klibi başladı. Bu klibi görmeyeli yirmi yıldan fazla olmuştu. Türkiye’de çekilmiş ilk metal klibiydi. Pentagram elemanları bir araba mezarlığında, hurdaların üzerinde çalıyorlardı. Kliple ve şarkıyla ilgili iki muamma vardı. İlki klibin görüntüleri kayıptı, ne TRT’nin ne Güven Erkin Erkal’ın arşivinde vardı. Hatta grup elemanlarında bile olmadığı söyleniyordu. Bu yüzden artık hiçbir yerde gösterilemiyordu. İkincisi ise şarkı sözleriydi. İlk speed metal denemelerinden biri olduğu için olsa gerek Pentagram grubu şarkıyı bestelerken sözleri not etme gereği duymamıştı, şarkının sözlerini grubun o dönemki solisti Hakan Utangaç bile hatırlamıyordu. Konserlerde uydurarak söylüyor, nakaratta ise Rotten Dogs diye çığırıyordu.</span></p>
				<p class="METIN"><span class="METIN" style="font-size:1em;" xml:lang="tr-TR">Klip bittikten sonra videokasette başka hiçbir şey yoktu. Sonuna kadar görüntülü bir şekilde ileri sardım, bu süre boyunca o karışık boşluk görüntülerinde “şaşı bak şaşır” tarzı bir ipucu vardır diye bir şeyler aradım ama bulamadım. Neydi bu şimdi? Bütün gün aklımdan geçirdiğim “Neredesiniz?” sorusunun yanıtı bu videokasette miydi? “Rotten Dogs” klibinde mi? Hemen internete girip belki o zamandan bu zamana klip bulunmuştur diye youtube’a girdim, youtube’da yoktu, sanırım klibin nerede olduğu gizemini koruyordu. Şarkı sözlerine baktım, artık internette her şarkının sözlerini bulabiliyorduk nihayetinde. Hayranların uydurduğu birkaç söz dışında bir şey bulamadım. Kendim dinleyip sözlerden bir ipucu çıkarmaya çalıştım, o da bir sonuç vermedi. </span></p>
				<p class="METIN"><span class="METIN" style="font-size:1em;" xml:lang="tr-TR">Aslında şarkı sözlerini araştırarak zaman kaybediyordum. Aradığım şey gözümün önündeydi. Klip araba mezarlığında çekilmişti. Oradaydılar! </span></p>
				<p class="METIN"><span class="METIN" style="font-size:1em;" xml:lang="tr-TR">Kasedi videodan çıkarıp soluğu arabamda aldım. GPS’imi Sefaköy Araba Mezarlığı’na ayarladım ve yola çıktım.</span></p>
				<p class="METIN"><span class="METIN" style="font-size:1em;" xml:lang="tr-TR">Bir araba mezarlığına ait tek imgelemim o klipti ve nasıl bir yerle karşılaşacağımı bilmiyordum. Tel örgülerle çevrelenmiş alanın girişindeki demir kapı paslanmış ve eğrilmiş parmaklıklarıyla gotik filmlerden çıkmış gibiydi. Kapıyı kendimin geçeceği kadar aralayıp içeri girdiğimde uçsuz bucaksız bir ovaya yayılmış demir cesetlerle karşılaştım. Kapının hemen arkasındaki kulübesinde uyuklayan bekçiye göz atıp mezarlıkta dolaşmaya başladım. </span></p>
				<p class="METIN"><span class="METIN" style="font-size:1em;" xml:lang="tr-TR">İçeride ölü bir tanıdığınız olsun ya da olmasın mezarlıklar hep kasvetlidir ya, burası da içeride bir zamanlar canlı olan hiçbir şey olmamasına rağmen öyleydi. Henüz hava kararmamıştı ama sanki bu topraklara güneş doğmuyor gibiydi. Burasını insan mezarlığından farklı kılan tek şey mezarların açık olmasıydı, bütün o cansız arabalar yan yana dizilmişlerdi. Tamamı kurtarılamayan araçların sadece bazı parçaları, mesela yan kaportaları, ya da ön camları, ya da sadece lastikleri dağınık bir şekilde organ mafyasına sunulan vücut parçaları gibi sergileniyordu hurdacılara. Kaotik bir durum vardı ama aynı zamanda tuhaf bir düzen hâkimdi. Bir tepe üzerinde otuza yakın arabanın yan kaportası göze hoş görünen bir dizilişle tepenin eğimine monte edilmişti. Uzaktan bakıldığında sanatsal bir çalışma gibi gözüküyordu.</span></p>
				<p class="METIN"><span class="METIN" style="font-size:1em;" xml:lang="tr-TR">Mezarlığın kapıya yakın duran araçları yakın zamanda hurdaya çıkmış olmalıydılar çünkü bir yüz metre kadar ilerleyince sergi konsepti yavaş yavaş kayboluyordu. Araba cesetleri üst üste istiflenerek çöp yığınları şeklinde, çölden farksız bu alana konmuştu. Tepeleme yöntemi ben yürüdükçe daha da abarıyor ve üç katlı bir bina yüksekliğinde araba hurdası yığınları karşısında şaşkınlığım artıyordu. O ana kadar bir yılda ne kadar çok trafik kazası olduğu üzerine rakamlar beni etkileyememişti. Araba cesetleriyle burun buruna gelince bu kadar arabanın içinde can veren insanların çığlıklarını duyar gibi oldum. Sanırım orada yürümek trafik kazasında ölen babamla ilgili travmamı gün ışığına çıkardı. Peşimdeki dört zibidiyi bulmak ve sorularıma yanıt almak gibi amaçlarım olmasa orada bir saniye bile durmazdım. Gezdikçe o ani fren seslerini, yolda kayan lastiklerin sürtünmesinden çıkan acı feryatları, iki demir yığınının birbirine girerken çıkardığı korkunç gürültüyü ve atılan son çığlıkları duyuyor gibiydim.</span></p>
				<p class="METIN"><span class="METIN" style="font-size:1em;" xml:lang="tr-TR">Duyduğum diğer bir şey ise giderek yükselmekte olan köpek havlamalarıydı. Bir trafik kazası ile bir köpeğin ne alakası olabilir ki, diye düşünürken iki dev köpeği karşımda gördüm. Onların tasmasından tutan bekçi olmasa ikisi beni üç dakikada parçalarlardı.</span></p>
				<p class="METIN"><span class="METIN" style="font-size:1em;" xml:lang="tr-TR">“Neye bakmıştın birader?” diye sordu bekçi.</span></p>
				<p class="METIN"><span class="METIN" style="font-size:1em;" xml:lang="tr-TR">Aklıma gelen ilk şeyi söyledim: “Kliplerde sanat yönetmeni olarak çalışıyorum da, mekân bakıyordum.” Bir yandan da elimdeki VHS kaseti salladım, kanıt gösterir gibi. </span></p>
				<p class="METIN"><span class="METIN" style="font-size:1em;" xml:lang="tr-TR">“He anlaşıldı... Kimin klibiymiş bu?” diye sordu bıyığını kaşıyarak.</span></p>
				<p class="METIN"><span class="METIN" style="font-size:1em;" xml:lang="tr-TR">“Mesut...” dedim ve “Karafidan” diye ekledim. Ne sallamıştım be arkadaş!</span></p>
				<p class="METIN"><span class="METIN" style="font-size:1em;" xml:lang="tr-TR">“Türkücü müydü o?”</span></p>
				<p class="METIN"><span class="METIN" style="font-size:1em;" xml:lang="tr-TR">“Türkücü de böyle pop’la karışık biraz.”</span></p>
				<p class="METIN"><span class="METIN" style="font-size:1em;" xml:lang="tr-TR">“Vay be Mesut Karafidan’ı göreceğiz ha” dedi soruyla karışık.</span></p>
				<p class="METIN"><span class="METIN" style="font-size:1em;" xml:lang="tr-TR">“Umarım, bakalım henüz beğendiğim bir yer çıkmadı” dedim memnuniyetsiz bir ifadeyle. “Esas şuralara doğru git, oralarını seviyor gençler. Fotoğraf falan çekiyorlar galiba” diyerek tepenin ardındaki yeri gösterdi. Aradığım ipucunu bulmuştum, bahsettiği gençler onlar olmalıydı. Ben tepeye doğru yürürken bekçi peşimden gelmeye kalktı.</span></p>
				<p class="METIN"><span class="METIN" style="font-size:1em;" xml:lang="tr-TR">“Lütfen benim biraz yalnız kalmam gerekiyor” dedim ama bu yanıttan pek memnun kalmadı bekçi.</span></p>
				<p class="METIN"><span class="METIN" style="font-size:1em;" xml:lang="tr-TR">“Benim görevim bu ölü bebekleri korumak hocam” dedi. Ölü bebekler kelimesi çok tuhafıma gitmişti ama üstünde durmadım. Bekçiden kurtulmam gerekiyordu. Bir anda yönetmen edasıyla kadraj hareketi yaparak bekçiye baktım.</span></p>
				<p class="METIN"><span class="METIN" style="font-size:1em;" xml:lang="tr-TR">“Sende hiç fena tip yok ha” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">Bekçi “Harbi mi diyorsun?” dedi heyecanla. </span></p>
				<p class="METIN"><span class="METIN" style="font-size:1em;" xml:lang="tr-TR">“Evet, evet, klipte sana rol verebilirim.”</span></p>
				<p class="METIN"><span class="METIN" style="font-size:1em;" xml:lang="tr-TR">“Abim süper olur valla” dedi saçlarına sol eliyle, bıyığına sağ işaretparmağıyla şekil verirken. </span></p>
				<p class="METIN"><span class="METIN" style="font-size:1em;" xml:lang="tr-TR">“Yalnız tek bir ricam var senden, buraları tek başıma gezmem lazım, sen ve bu iki köpekle olmuyor...”</span></p>
				<p class="METIN"><span class="METIN" style="font-size:1em;" xml:lang="tr-TR">Bekçi “Emredersin beyim. Haklısın” dedi ve köpeklerini çekiştirerek kulübesine doğru yöneldi. </span></p>
				<p class="METIN"><span class="METIN" style="font-size:1em;" xml:lang="tr-TR">Hayli dik olan tepeyi geçtikten sonra tepenin diğer tarafının hakikaten dediği kadar olduğunu gördüm. Sanki devasa bir çocuk, matchbox oyuncaklarını üst üste yığmıştı. Aşağıya inip hurda yığınlarının arasında yürürken kendimi bir bilimkurgu setinde gibi hissettim. Karanlık yavaş yavaş çökmeye başlamış, hurdalar karanlığın da etkisiyle göze robot veya benzeri demir yaratıklar gibi görünecek kıvama gelmişlerdi. Kalemle hayal ettiklerimi kâğıda geçirmeyip hepsini kafamda taşımaya çalıştığım bir dönem için çok tehlikeli bir mekândı burası. </span></p>
				<p class="METIN"><span class="METIN" style="font-size:1em;" xml:lang="tr-TR">Gördüğüm her cisim hayalgücümü tetikliyor, bir hikâye başlamadan diğerine, o bitmeden bir başkasına geçiş yapabilecek psikopat bir ruh haline doğru ilerliyordum ki, yerde bir lastik izi gördüm. Bir bisiklet lastiği izi... O dolambaçlı izi takip ettim. Yürüdükçe kimsesizlerin ve isimsizlerin mezarına yürüyor gibi bir hisle dolup taşıyordum. Yalnızlık hissi arttıkça sessizlik duyulur hale geliyordu. Derken sağ tarafımdan hızla bir şeyin geçtiğine göz ucuyla şahit oldum. Kitaplar yerine arabaların olduğu bu dev kütüphanede yalnız olmadığım fikri giderek güç kazanıyordu. Daltonlar’dan korktuğum falan yoktu ama yine de dört yabancıyla bu ıssız yerde buluşmayı istemezdim tabii ki. Silahları varsa burada bana ne yaparlarsa yapsınlar kimsenin ruhu bile duymazdı, cesedimi şu hurdaların arasına bir yerlere fırlatsalar bekçi ve köpekleri dahil kimse bulamazdı. Düello için doğru yer değildi burası. Üstelik her geçen saniye, etrafımda dörtten daha fazla insan olduğunu düşündürten sesler duyuyordum. </span></p>
				<p class="METIN"><span class="METIN" style="font-size:1em;" xml:lang="tr-TR">Ben de yavaş yavaş, çaktırmadan oradan uzaklaşmaya başladım. Bekçi kulübesinin göründüğü düzlüğe giden tepeye yaklaşmaya çalışıyordum ama paniklediğim için şuursuz hareketler yaptım ve hurda labirentinin içinde kayboldum. Güneş batıyordu, ben de güneşe göre kendimi konumlandırarak mezarlığın girişine doğru gitmeye çalıştım, fakat giderek hedefimden daha uzaklaşıyor gibiydim. Birden kendimi açık bir alanda buldum. Karşılıklı iki araba yığınının ortasındaydım. Diğer tepeleme araba yığınlarından farklı olarak bu arabalar piramit şeklinde dizilmişlerdi. Bu bana epey tanıdık geldi. Hemen sonra hatırladım; burası birkaç saat önce izlediğim “Rotten Dogs” klibinin çekildiği yerdi. Arabalar değişmişti ama mekân aynıydı. Tam o sırada fısıltılar duydum ve rastgele bir tarafa doğru koştum. Patikanın sonundan hemen sola sapmayı planlıyordum ki, önce sol taraftan yükselen toz bulutunu, sonra da o bulutun içinden çıkan bisikleti ve Alien kasklı Bisikletçi’yi gördüm. Tam önümde patinaj çekerek durdu. Patinajın yol açtığı toz bulutu biraz dağılınca onun arkasından yavaş ama gergin adımlarla yürüyen güneş gözlüklü Albino’yu seçti gözlerim.</span></p>
				<p class="METIN"><span class="METIN" style="font-size:1em;" xml:lang="tr-TR">Diğer tarafa döndüm, o taraftan da spor ayakkabılı takım elbiseli genç ve balıkçı yaka giyen eleman geliyorlardı. </span></p>
				<p class="METIN"><span class="METIN" style="font-size:1em;" xml:lang="tr-TR">Kendi aralarında konuşuyorlardı, çok net duymamakla birlikte şöyle bir diyalog geçtiğini işittim:</span></p>
				<p class="METIN"><span class="METIN" style="font-size:1em;" xml:lang="tr-TR">“Bence o.”</span></p>
				<p class="METIN"><span class="METIN" style="font-size:1em;" xml:lang="tr-TR">“Hiçbir şeyden haberi yok gibi. Hiç böyle bir tip hayal etmemiştim.”</span></p>
				<p class="METIN"><span class="METIN" style="font-size:1em;" xml:lang="tr-TR">“Burayı buldu sonuçta, bu da bir şey.”</span></p>
				<p class="METIN"><span class="METIN" style="font-size:1em;" xml:lang="tr-TR">Karşılıklı iletişimi benim başlatmam gerekiyordu belli ki. Bir o tarafa bir bu tarafa dönerek birikmiş öfkemi kustum. </span></p>
				<p class="METIN"><span class="METIN" style="font-size:1em;" xml:lang="tr-TR">“Kimsiniz siz, neden takip ediyorsunuz beni!”. Çantamdan kaseti çıkardım: “Bu da ne demek oluyor!” diye bağırdım. Hiçbiri yanıt vermedi.</span></p>
				<p class="METIN"><span class="METIN" style="font-size:1em;" xml:lang="tr-TR">“Alo! Beni duyuyor musunuz, nedir bu, bir tür şaka mı?” diye saydırmaya devam ettim.</span></p>
				<p class="METIN"><span class="METIN" style="font-size:1em;" xml:lang="tr-TR">Balıkçı Yaka cebinden bir not defteri çıkardı. Dudaklarını takdir eder şekilde büzerek ve kafasını sallayarak “Hiç fena betimleme değil. ‘Şaka’ ha. Güzel” dedi son kelimeyi uzatarak ve defterine bir şeyler yazıp tekrar cebine attı. Bisikletçi “Sana demiştim” diyerek onu olumlayan bir bakış açısı getirdi. Cırt cırt ayakkabılı takım elbise ise “Buna biz karar vermeyeceğiz” diyerek neyin tartışıldığını bilmediğim tartışmaya son noktayı koydu. Sonra da bana dönerek “Takip et bizi” dedi. Ses tonu olarak emir kipi barındırmasa da üçlünün tavırlarına uyuz olmuştum, “Ya etmezsem?” diye sordum.</span></p>
				<p class="METIN"><span class="METIN" style="font-size:1em;" xml:lang="tr-TR">“Sorularının yanıtlarını alamazsın” dedi takım elbise. Balıkçı Yaka’nın yanımdan geçerken eliyle omzuma dokunması da cümleye mafyatik bir gözdağı kattı.</span></p>
				<p class="METIN"><span class="METIN" style="font-size:1em;" xml:lang="tr-TR">Bir tane karizmatik yanıt verdiler diye ipleri onlara devretmekten yana değildim. Onların dilinden konuşmaya karar verdim.</span></p>
				<p class="METIN"><span class="METIN" style="font-size:1em;" xml:lang="tr-TR">“Ama sizinle gelmezsem siz de sorularınızın yanıtlarını alamayacaksınız” dedim, kendime son derece güvenen bir ifadeyle. Balıkçı Yaka ve Bisikletçi bu net tavrımdan etkilenmişe benziyorlardı, yüzlerindeki ifade değişti, hareketsiz kaldılar. Albino’nun ifadesi ise hiç değişmedi. Takım elbise ise taviz vermekten yana değildi, “Merak etme, bizi takip etmezsen sorularımızın hepsi silinecek zaten”. Sonra dört gizemli genç adam klibin çekildiği meydandan ayrılarak sola doğru kıvrıldılar. </span></p>
				<p class="METIN"><span class="METIN" style="font-size:1em;" xml:lang="tr-TR">Bir saniye kadar düşündükten sonra koşar adımlarla onlara yetişmeye karar verdim. Ben sola döndüğümde onlar ilk köşeden sağa saptılar. En arkalarında takım elbise vardı, bana dönüp gizemli bir tonda “Buraya kadar gelmeyi başardın, evi buldun, kapısını da bulabilirsin herhalde değil mi?” diye sordu. Sonra da ben daha yanıtımı veremeden Balıkçı Yaka’nın peşinden köşeyi döndü. Adımlarımı sıklaştırarak onlardan birkaç saniye sonra ben de o sokağa girdim. </span></p>
				<p class="METIN"><span class="METIN" style="font-size:1em;" xml:lang="tr-TR">Hiçbiri yoktu. Hızlı birkaç depar atarak daha dikkatli baktım. Sanki yer yarılmış, içine girmişlerdi. Üç katlı bina yüksekliğindeki iki araba yığınının birbirine daha yakın durduğu, bu yüzden daha az ışık alan bu sokak arasında hangi deliğe girmiş olabileceklerini kara kara düşünüyordum. Takım elbise belli ki köşeyi dönmeden önce beni bir bilmeceyle baş başa bırakmıştı. Evi bulmuştum, aferin bana, peki ya kapısını bulabilecek miydim? </span></p>
				<p class="METIN"><span class="METIN" style="font-size:1em;" xml:lang="tr-TR">Bisikletin lastik izlerine baktım, bir noktadan itibaren eline alıp taşıdığından olsa gerek izler bu sokak arasının ortalarına doğru kayboluyordu. Bulunduğum noktayı kaybetmeden araba yığınları arasında dolaşmaya, arabalara daha dikkatli bakmaya başladım. Audi’ler, Ford’lar, Hyundai’lar, Lamborghini’ler, Mercedes’ler, Opel’ler... Bir zamanlar ne kadar alımlı, sağlam ve ölümsüz görünseler de kaderlerine boyun eğmişlerdi işte... Bakmaya devam ettim. BMW’ler, Volkswagen’ler, Ferrari’ler, Alfa Romeo’lar, Porsche’ler... Hepsi de pahalı arabalardı. Yoksa mezarlığın lüks arabalara ayrılan VIP bölümünde falan mıydım? Hani devlet erkânına özel mezarlar ayrılır ya, öyle bir ayrım araba mezarlarında da mı vardı? Ne fark ederdi ki, bir zamanlar ne kadar havalı görünürlerse görünsünler sonuçta üst üste yığılmış demir yığınlarından başka neydiler ki? Gibi düşünceleri zihnimde döndürürken bir anda aradığım ipucunun bu olduğunu fark ettim. Indiana Jones ve kutsal kâse aklıma geldi. Indy pırıl pırıl parıldayan, elmas kaplamalı, altından yapılma kadehlerin arasından kireç taşından oyulan kâseyi seçerek bulmuştu onu. Ben de hemen karşımdaki araba yığınları arasından ucuz olanını aramaya başladım. Biraz göz attıktan sonra bulmuştum, tam gözümün önünde duruyordu, sadece o gözle bakmak gerekiyordu. Diğer arabalar zamanında bunun bin misli pahalı olabilirdi ama o hurdaya çıkmış haliyle onların yanında çok daha güzel görünüyordu. Beyaz bir Anadol’du bu. Bir Mercedes’le bir BMW’nin arasında tost olmuştu. Yan tarafı yamulmuş olsa da sürücü koltuğu kısmı sapasağlam görünüyordu. Alt kattaki Mercedes’in kapısından destek alarak Anadol’a tırmandım, kapısını açtım ve içine girdim. </span></p>
				<p class="METIN"><span class="METIN" style="font-size:1em;" xml:lang="tr-TR">Hava kararmak üzereyken ıssız bir araba çöplüğünde bir çöpün içindeydim! Salak gibi hissediyordum. Çaresizlikten birkaç komik hareket daha yaptım; korna çalmak, vitesi bire alıp gaz pedalına basmak gibi. Garç gurç sesler çıkarmaktan ve tepemdeki demir kütlelerin üstüme gelir gibi hareket ettiklerini hissettiren sesler çıkarmalarından başka bir işe yaramadı bu hamleler. Tırsmaya da başlamıştım hani. Oracıkta demirler arasında sıkışıp can versem bu ölüm şekli hayat hikâyem için, birtakım canilerin vücudumu lime lime doğramasından bile daha zavallı bir final olacaktı, çünkü tamamen kendi isteğimle oradaydım ve birtakım canilerin bıraktığı izler olmayacağı için cesedimin bu araba yığınının ikinci katındaki Anadol’un içinde olduğunu kimse akıl edemeyecekti. Sonsuza kadar burada çürüyecektim.</span></p>
				<p class="METIN"><span class="METIN" style="font-size:1em;" xml:lang="tr-TR">Bu berbat ölüm senaryolarını savuşturduktan sonra aklıma torpido gözüne bakmak geldi. Orayı yuva yapmış, işaretparmağım büyüklüğündeki böcekleri salıvereceğimi bilsem hayatta açmazdım o gözü. Birbirinden tiz çığlıklar atarak şoför koltuğunda debelenmeye başladım. Kapıyı açıp kendimi aşağı yuvarlamak istiyordum ama aksi gibi kapı sıkışmıştı. Camı kırmam gerekiyordu ama kartondan yapıldığı iddia edilen, hatta ineklerin yediğine dair bir şehir efsanesine de konu olan Anadol’un camı kaya gibi sağlamdı, dirsek darbelerim bir sonuç vermedi. Diğer koltuktan hurda yığınının tam göbeğine atlamaktan başka çarem kalmamıştı, yoksa bu böcekler ağzımdan girip götümden (evet götümden) çıkarlardı, o yolculukları boyunca da iç organlarımı bir güzel midelerine indirirlerdi. Hadi onlar barışçıl çıktı, Anadol’un tepesinde duran en az yirmi araba hayra alamet sesler çıkarmıyorlardı, her an Anadol’un üst kaportasını ezip beni yamyassı edecek gibiydiler.</span></p>
				<p class="METIN"><span class="METIN" style="font-size:1em;" xml:lang="tr-TR">Eğer hurdalığın diğer tarafına atlayabilirsem (ki göremediğim kadarıyla orada ufak bir avlu büyüklüğünde boş bir alan vardı) aşağıdaki BMW’nin kapılarını açıp sokağa geri dönebilirdim. Ben de öyle yaptım, şoför koltuğunun yanındaki böcek dolu koltuğa atladım, göründüğünden sert olan kabuklarını gacır gucur seslerle kırarak birkaç böceği ezdikten sonra sağ taraftaki kapıyı açtım ve kendimi hurdalığın diğer tarafındaki karanlık boşluğa fırlattım. Yere düşünce kalkan bir toz ve toprak bulutunun içinde buldum kendimi. Üstümdeki tozu pantolonuma yapışmış böceklerle birlikte silkeledim. Hemen gerisin geri BMW’nin kapılarını açarak bu tozlu, paslı ve böcekli demir dünyasını arkamda bırakmayı düşünüyordum. BMW’nin yansımalı camından araba kuleleriyle etrafı sarılmış bu avlunun ortasında bir ışık olduğunu seçtim. Geriye dönüp baktığımda bunun sadece bir göz yanılmasından ibaret olmadığını fark ettim. </span></p>
				<p class="METIN"><span class="METIN" style="font-size:1em;" xml:lang="tr-TR">Işığa doğru gitmek sadece uçan böceklere ait bir güdü değil, biz insanlar da severiz bunu. Işığa doğru gittim. </span></p>
				<p class="METIN"><span class="METIN" style="font-size:1em;" xml:lang="tr-TR">O tekinsiz ışığa yaklaşınca arkasında cam bir kapı olduğunu fark ettim. Sıradan bir kapıya benzemiyordu; dikdörtgen değildi ve bir kapı kolu yoktu. Elips şeklinde modern bir kapıydı ama aynı zamanda “eski” olduğunu belli eden üstündeki siyah lekeler ona antika bir ayna havası veriyordu. Kapıyı ittirerek içeri girdim. </span></p>
				<p class="METIN"><span class="METIN" style="font-size:1em;" xml:lang="tr-TR">Yaşadığım şok tanıdık bir duygu olmasa bocalayabilirdim ama daha önce buna benzer bir tecrübe yaşamıştım. Temsil ettiğim firma bir televizyon dizisinin sponsoru olmayı düşünüyordu, beni filmin yapımcılarıyla tanışmak üzere Tem Stüdyoları’na göndermişlerdi. Ben yapımcıların ofisini ararken yanlış bir kapıyı açmış, o soğuk koridorlardan sonra kendimi bir anda dizinin setinde, Diyarbakır’daki bir pazar yerinde bulmuştum. Dekorundan insanlarına kadar burası 1970’lerin bir çarşısını resmediyordu ve yaşadığım şokla birlikte dengemi kaybetmiş, sendeleyip sağ tarafımdaki kestane tezgâhının üzerine düşüvermiştim. Allah’tan o anda prova yapılıyordu da çekimleri aksatmamıştım. </span></p>
				<p class="METIN"><span class="METIN" style="font-size:1em;" xml:lang="tr-TR">Bu defa bir araba mezarlığının ortasındaki bir hurda yığınının ikinci katındaki Anadol’un içinden zor bela çıkıp kendimi bir anda büyükçe bir apartmanın antresinde buldum. Uzun bir koridor önümde uzanıyordu, koridorun diğer ucundaki holde bir merdiven vardı. Antrede bir masa duruyordu ama kimse oturmuyordu. Kapıcı masasıdır herhalde diye içimden geçirdim. Masanın arkasındaki duvarda boş bir ilan panosu vardı. Onun yanında bir askılık duruyordu, askılığa asılmış hiç ceket falan yoktu, sadece dokuz-on tane kravat vardı. Masanın yanındaki portmanto boştu. Antrenin kapıya yakın duran köşesinde büyükçe bir çöp kutusu duruyordu, saçma bir merakla içine baktım, içinde sadece sakız vardı, bir sürü çiğnenmiş sakız... Tuhaf bir tabloydu.</span></p>
				<p class="METIN"><span class="METIN" style="font-size:1em;" xml:lang="tr-TR">Şimdi ne yapmalıydım? Evi de bulmuştum, kapıyı da bulmuştum, yeni bir bilmeceye ihtiyacım yoktu, artık pes etmeliler diye düşünürken Balıkçı Yaka geldi. Bir iddiayı kazanmışçasına mutlu görünüyordu. </span></p>
				<p class="METIN"><span class="METIN" style="font-size:1em;" xml:lang="tr-TR">“Hoş geldiniz” dedi kısa boylu boğazlı kazaklı genç. Önce ceketimi aldı, köşede duran portmantoya astı. İçeriye doğru bir adım attığımda beni durdurdu, iki eliyle boğazıma sarıldı, irkilerek geri çekildim. Sırtımla duvara tosladım. </span></p>
				<p class="METIN"><span class="METIN" style="font-size:1em;" xml:lang="tr-TR">“Korkmayın lütfen” diyerek boynumdaki kravatı çıkardı kibarca. Derin bir oh çektim. Kravatı, sümüklü bir mendili tutar gibi tutarak (oysa ceketimden çok daha temizdi) masanın arkasındaki duvara montelenmiş askılığa astı. Elini uzattı Balıkçı Yaka, “Hoş geldiniz” dedi yeniden.</span></p>
				<p class="METIN"><span class="METIN" style="font-size:1em;" xml:lang="tr-TR">Uzattığı ele karşılık vermedim, “Hoş bulduk” da demedim. </span></p>
				<p class="METIN"><span class="METIN" style="font-size:1em;" xml:lang="tr-TR">“Kimsiniz siz” dedim, aslında cümlemin sonunda ünlem işareti vardı ama o soru işaretiyle cümlemi bitirdiğimi sandı.</span></p>
				<p class="METIN"><span class="METIN" style="font-size:1em;" xml:lang="tr-TR">“Pardon benim adım Cem. Ama bana nasıl isterseniz öyle seslenebilirsiniz.”</span></p>
				<p class="METIN"><span class="METIN" style="font-size:1em;" xml:lang="tr-TR">“Nasıl istersem mi?”</span></p>
				<p class="METIN"><span class="METIN" style="font-size:1em;" xml:lang="tr-TR">“Evet.”</span></p>
				<p class="METIN"><span class="METIN" style="font-size:1em;" xml:lang="tr-TR">Biraz düşündükten sonra “Balıkçı Yaka desem?” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">“Balıkçı?”</span></p>
				<p class="METIN"><span class="METIN" style="font-size:1em;" xml:lang="tr-TR">“Yani boğazlı ya kazağın...”</span></p>
				<p class="METIN"><span class="METIN" style="font-size:1em;" xml:lang="tr-TR">Uzun bir “haaaa” çekti anlama efekti olarak. “Genelde patlak gözlerimle ilgili bir şeyler bulurlar” dedi, gözlerini kocaman açıp gülerek. “Seninkisi orijinal. Çok sevdim. Manifestomla da örtüşüyor. Manifestom Balıkçı Kral’dır” dedi. Şifreli konuşuyor gibiydi.</span></p>
				<p class="METIN"><span class="METIN" style="font-size:1em;" xml:lang="tr-TR">“Manifesto mu?” diye sordum haliyle.</span></p>
				<p class="METIN"><span class="METIN" style="font-size:1em;" xml:lang="tr-TR">Balıkçı Yaka, ağzından bir şey kaçırmış gibi panikledi, tekleyerek açıklamaya çalıştı.</span></p>
				<p class="METIN"><span class="METIN" style="font-size:1em;" xml:lang="tr-TR">“</span><span class="METIN-ITALIK" style="font-size:1em;" xml:lang="tr-TR">Balıkçı Kral</span><span class="METIN" style="font-size:1em;" xml:lang="tr-TR"> sevdiğim bir filmdir diyordum. Onunla kazağımın balıkçı yaka olması... Güzel uydu. Sağol. Kazağım milletin komiğine gidiyor, geçenlerde buradaki en tuhaf belirteç seçildi...” dedi. Belirteç derken yine ağzından kaçırmış gibi kendine lanet okuyan bir mimik yaptı. Ben “Belirteç mi?” diye sorunca, “Yok canım ne belirteci... En tuhaf kıyafet demek istedim” dedi kekeleyerek. </span></p>
				<p class="METIN"><span class="METIN" style="font-size:1em;" xml:lang="tr-TR">Sonra ne yapacağını bilmez bir halde öylece karşımda durdu. Tırnaklarını yemeye başladı. Sessizliği bozmak için, “Benim adım da...” demeye kalkıştım ama hemen lafa girerek “Sizi çok iyi tanıyoruz” dedi. Kendimi bir anlığına rock yıldızıymış gibi hissettiren bu sevgi dolu ve cana yakın karşılama egomu okşasa da sert tavrımı takınmazsam bu ne idüğü belli olmayan adamların parmağında oyuncak olacağımı bildiğimden, “Nerede buranın yetkilisi?” diye sordum.</span></p>
				<p class="METIN"><span class="METIN" style="font-size:1em;" xml:lang="tr-TR">Balıkçı Yaka’nın gülümsediğini gördüm, “Bakın bu yeni bir tepki işte” deyip cebinden çıkardığı minik not defterine bir şeyler yazdı. Sonra da not defterinin sayfalarını geriye doğru çevirerek “En sık kullanılan tepki ‘Neredeyim ben’, ondan sonraki en popüler tepki ise ‘Siz kimsiniz’, üçüncü sırada ‘Burası neresi’ var. Popülerler dışında en komikler var, mesela ‘Metro çıkışını kaçırdım galiba’ ya da ‘En yakın tuvalet nerede’ gibi... En absürtler listesinin bir numarasında ‘Vallahi içmedim billahi içmedim, bir yudum aldıysam şerefsizim’ var, yanlış hatırlamıyorsam Onur demişti... Şoktan dolayı bir an kendini polis çevirmesinde sanmıştı galiba. Bir de ‘Ay-ay-ay-ayıp ama bu-bu-bu yaptığınız’ var, Ender şaşkınlıktan kekemeye bağlamıştı” diye uzun uzun anlattı, aralara şen kahkahalar serpiştirerek. </span></p>
				<p class="METIN"><span class="METIN" style="font-size:1em;" xml:lang="tr-TR">“Sorumun yanıtını alamadım.”</span></p>
				<p class="METIN"><span class="METIN" style="font-size:1em;" xml:lang="tr-TR">“Soru neydi?”</span></p>
				<p class="METIN"><span class="METIN" style="font-size:1em;" xml:lang="tr-TR">“Buranın yetkilisini sormuştum.”</span></p>
				<p class="METIN"><span class="METIN" style="font-size:1em;" xml:lang="tr-TR">“Buyurun isterseniz, şöyle gidelim” diyerek beni koridordan yürütmeye başladı. </span></p>
				<p class="METIN"><span class="METIN" style="font-size:1em;" xml:lang="tr-TR">Merdiveni çıktığımızda buranın göründüğünden daha büyük bir apartman olduğunu fark ettim. İlk katı geçtikten sonraki kısmı eski bir devlet dairesini andırıyordu. Yüksek tavanlı, gri, biraz rutubetli büyükçe bir binaydı burası. Her şey aleladeydi, yaratıcılıktan nasibini almamış “üniversite 2 terk” bir mimar tarafından tasarlanmış gibiydi. Ne loştu ne aydınlık, ne havasızdı ne havadar, ne kötü ne iyiydi, tek kelimeyle binaydı. Pencerelerinden zemindeki taş bloklara, merdivenlerinden tırabzanlarına kadar her şey uzun süredir tadilattan geçmemiş gibiydi. Bir araba mezarlığının orta yerinde bir bilmeceyi çözerek, böcekleri ve hurdaları aşarak keşfettiğim bu yerin sıradan, fazlasıyla düz ve “insan eliyle yapılmış” çıkması beni rahatlatması gerekirken tam tersine, hissettiğim tek duygu hayal kırıklığı idi. </span></p>
				<p class="METIN"><span class="METIN" style="font-size:1em;" xml:lang="tr-TR">Alice tavşan deliğinden tapu kadastro müdürlüğüne düşse, benimle aynı şeyi hissederdi.</span></p>
				<p class="METIN"><span class="METIN" style="font-size:1em;" xml:lang="tr-TR">Hayal kırıklığımı umuda dönüştüren tek şeyi o esnada fark ettim, koridorlarda yer alan ve çaprazlama bir yerleştirmeyle dizilen odaların kapıları tıpkı binaya girdiğim kapı gibi elips şeklindeydi. Binanın, devlet dairesinden mütevellit sıradanlığı o kadar baskındı ki, kapıların olağandışı şeklini fark etmem zaman almıştı. Bu binaya sıradışılık atfetme çabamı da anlamak mümkün değildi, sonuçta bir araba çöplüğünün içinden yükselmesinin, kendini arabalarla kamufle etmiş olmasının bile tek başına bu binaya bildiğimiz dünyanın ötesinde bir kimlik kazandırmaya yetmesi gerekirdi. Ne diye orasını burasını kurcalıyordum ki...</span></p>
				<p class="METIN"><span class="METIN" style="font-size:1em;" xml:lang="tr-TR">Binadaki yürüyüşümüz esnasında bir tekerlek sesi duydum, sesten biraz sonra bisikletli genci gördüm, bina içinde patenle geziyordu demek ki. Etrafımda bir daire çizerek tam önümde durdu, elini uzattı ve “Merhaba, ben Öykü” dedi. “Ama bana nasıl isterseniz öyle seslenebilirsiniz” diye ekledi. Espriyle “Öykü kız ismi değil mi?” diye soracakken başındaki kaskı çıkardı. Kaskın içine sıkıştırdığı saçlarını bir televizyon reklamındaki gibi savurdu, ahenkle dans ettirdi ve gülümsedi. Güzel, kızıl saçlı, hafif çilli, sevimli bir kızdı Öykü, tahminen yirmili yaşlarının başındaydı. Sesi gibi vücudu da biraz erkeksiydi, vücut hatları koşucu kızlar gibi dümdüzdü, kıvrım ve göğüs namına bir şey yoktu.</span></p>
				<p class="METIN"><span class="METIN" style="font-size:1em;" xml:lang="tr-TR">Albino geldi sonra, önümde durdu, güneş gözlüğünü beyaz saçlarının üzerine çekti. Elini uzatmadan “Selam ben Onur” dedi, “Memnun oldum” dememe fırsat vermeden gözlüklerini tekrar gözüne geçirdi ve kayıtsızca yanımızda yürümeye başladı. Utangaçtı belli ki. “Nereye gidiyoruz?” diye sordum ama sorum koridorda yankılanan bir spor ayakkabı sesiyle kesildi. Gelen takım elbisenin altına cırt cırtlı spor ayakkabısı giyen Ajan’dı. </span></p>
				<p class="METIN"><span class="METIN" style="font-size:1em;" xml:lang="tr-TR">Elini soğuk bir tavırla uzattı ve “Ben Mert” dedi sadece. </span></p>
				<p class="METIN"><span class="METIN" style="font-size:1em;" xml:lang="tr-TR">“Ama ben sana Ajan diyebilirim” diye atladım.</span></p>
				<p class="METIN"><span class="METIN" style="font-size:1em;" xml:lang="tr-TR">“Dememeni tercih ederim” diye tersledi.</span></p>
				<p class="METIN"><span class="METIN" style="font-size:1em;" xml:lang="tr-TR">“Ama diğerleri onlara benim tercih ettiğim bir isimle hitap edebileceğimi söylemişlerdi...”</span></p>
				<p class="METIN"><span class="METIN" style="font-size:1em;" xml:lang="tr-TR">“Erken davranmışlar” diyerek diyaloga noktayı koydu. </span></p>
				<p class="METIN"><span class="METIN" style="font-size:1em;" xml:lang="tr-TR">Binanın tahminlerimden de öte büyük olduğunu attığım her adımla ve döndüğümüz her köşe başında karşıma çıkan yeni koridorla anlıyordum. Yürüyüşümüz esnasında malum dörtlünün beni tepeden tırnağa süzdüklerini hissediyordum. Koridorlarda onlar gibi başka gençler de dolaşıyordu. Yanımdan geçerken mutlaka göz ucuyla bana bakıyor, sonra kendi yollarına devam ediyorlardı. Burada bu insanların ne dolap çevirdiğini gerçekten çok merak etmeye başlamıştım.</span></p>
				<p class="METIN"><span class="METIN" style="font-size:1em;" xml:lang="tr-TR">Beraber birkaç kat çıkıp, uzunca bir süre labirenti andıran koridorlarda yürüdükten sonra çok uzun bir koridora girdik. Daha doğrusu girdiğimi sandım. Aslında diğer koridorlardan tek bir farkı vardı, o da koridorun görüş açınızı bozacak şekilde yavaş yavaş daralan bir biçime sahip oluşuydu. Bu yüzden ilk girdiğimde sonundaki elips şeklindeki kapıya varana kadar epey yürüyeceğimi sandığım görsel bir illüzyona kapılmıştım. Bu garip koridoru birkaç adımda kat edip, uçtaki kapıya vardığımızda eski deyişle Bisikletçi, yeni haliyle Patenci Kız kapıyı çaldı.</span></p>
				<p class="METIN"><span class="METIN" style="font-size:1em;" xml:lang="tr-TR">Birkaç saniye sonra “Girin” diye bir ses geldi içeriden.</span></p>
				<p class="METIN"><span class="METIN" style="font-size:1em;" xml:lang="tr-TR">Kapısı küçük olsa da tıpkı binanın kendisi gibi dışarıdan göründüğünden daha büyük bir odaydı burası. Yalnız binada koridorlarda gezinirken buram buram hissettiğim, sıradanlığın getirdiği o sıkıcılığın, bürokratik soğukluğun, yapmacıklığın tersine burası kokusundan dekoruna kadar sıcak bir yuvanın tüm sevecenliğini üzerinde toplamış, babacan aile reisinin çalışma odası izlenimini bırakan bir yerdi. Odanın bir duvarından diğerine uzayan çalışma masasının arkasında kocaman, yanlamasına duran elips şeklinde bir pencere vardı. Bilimkurgu filmlerindeki pencerelerden tek farkı manzarasının meteor taşlarından değil, araba hurdalarından ibaret olmasıydı. Mezarlığı en güzel gören oda bu olmalıydı. Çöplük apartmanının kral dairesi! Pencereden seyre daldığım bu manzara dışarıda arabaların arasında gezinirken yaşadığım hüzünlü siyah beyaz havadan eser taşımıyordu, neşeli rengârenk bir tablo vardı sanki. Dev bir çocuk matchbox arabalarını yığmış da, her an gelip oynayabilirmiş, biz de onu görebilirmişiz gibi bir düşe kapıldım.</span></p>
				<p class="METIN"><span class="METIN" style="font-size:1em;" xml:lang="tr-TR">Odanın ağırlık merkezi ise eni çok uzun, boyu ona göre çok dar olan çalışma masasıydı. Masanın üzerine dosyalar yığılmıştı. Önce benim de üzerinde çalıştığım hesap klasörleri gibi göründüler gözüme ama daha dikkatli bakınca ne idüğü belli olmayan proje dosyaları olduğunu fark ettim. İlginç bir başlığı vardı en tepede duranın; “Kanal 0”. Masanın diğer tarafında çok güzel bir dolmakalemlik vardı, ortasında bir gemici dümeninin yer aldığı kalemliğin iki yanında göz alıcı parlaklıklarıyla bakışları üzerine çeken iki dolmakalem duruyordu. Ayrıca masanın dört bir yanında bir sürü kalemlik vardı. Türlerine göre farklı kutulara dağıldıklarını fark ettim; kurşunkalemler, uçlu kalemler, çizim kalemleri, tükenmezkalemler, pilot kalemler, renkli kalemler, boardmarkerlar, keçeli kalemler, hepsi kendi türdaşlarıyla birlikte ayrı kutularda duruyordu... </span></p>
				<p class="METIN"><span class="METIN" style="font-size:1em;" xml:lang="tr-TR">Duvarda ise bir kalem koleksiyonu korumalı camın arkasında sergileniyordu. Bu sergi odanın dört bir yanını kuşatıyordu. Tüy kalemler, tahta kalemler, bambu kalemler, türlü türlü, cins cins kalemler bu garip odayı bir duvar kâğıdı gibi sarmalamışlardı. </span></p>
				<p class="METIN"><span class="METIN" style="font-size:1em;" xml:lang="tr-TR">Masanın arkasındaki dev koltukta biri oturuyordu, sırtı dönüktü. Terlik geçirdiği ayaklarını pencere pervazına uzatmış, elinde birtakım kâğıtlar tutuyordu.</span></p>
				<p class="METIN"><span class="METIN" style="font-size:1em;" xml:lang="tr-TR">Adının Cem olduğunu öğrendiğim ama ona “Balıkçı Yaka” diyebileceğim genç “Şey” diyerek sırtı dönük oturan adamın ilgisini çekmeye çalıştı.</span></p>
				<p class="METIN"><span class="METIN" style="font-size:1em;" xml:lang="tr-TR">Döner koltukta oturan adam “Şu üç sayfayı bitireyim, geliyorum” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">Herkes bir anda sus pus oldu. Kımıldamıyorlardı bile. Neredeyse nefes almıyorlardı. Ben de sustum. “Şu üç sayfayı bitireyim, geliyorum” demişti. Ne kadar saçmaydı “geliyorum” kelimesini kullanması... “Dönüyorum” falan deseydi bari.(Hem gerçekten de dönmüş olacaktı!) Tek bir cümlesiyle bir dakikalık saygı duruşuna yol açan bu adam kimdi? Bu binayı nasıl inşa etmişti? Burası neresiydi? Nasıl bir teşkilattı? Derin devlet miydi, yasadışı bir örgüt müydü? Benimle ilişkileri neydi? Neden kalemimin peşindeydiler? Bu kalemle yazılan şeyler nasıl oluyor da “oluyordu”... Ayinlere özgü sükûnet bu soruları zihnime salmıştı ki sessizliği adamın kendisi “İlginç” diyerek bozdu. Elindeki kalemle okuduğu satırın altını çizdi ve sessizliğe kaldığımız yerden devam ettik. </span></p>
				<p class="METIN"><span class="METIN" style="font-size:1em;" xml:lang="tr-TR">O anda tüm eski sorularım yerini şu soruya bıraktı: </span></p>
				<p class="METIN"><span class="METIN" style="font-size:1em;" xml:lang="tr-TR">“Bu adam ne okuyordu?!”</span></p>
				<p class="METIN"><span class="METIN" style="font-size:1em;" xml:lang="tr-TR">Resmen odadaki dört insan bu adamın üç sayfayı bitirmesini bekliyordu. Bu bekleyiş biraz canımı sıktı, duvardaki kalemleri incelemeye başladım. Adam duvarını resmen bir kalem müzesine çevirmişti. Kalemlerin gelişigüzel değil, kronolojik bir sırayla duvardaki cam bloğa yerleştirildiğini o anda fark ettim. On binlerce yıllık olduğunu tahmin ettiğim yontulmuş kayalarla başlıyordu bu tuhaf koleksiyon, sivri uçlu kamışlarla, keskilerle, Kızılderililere özgü olduğu anlaşılan motifli fırçalarla, kaz tüyü kalemlerle devam ediyor, günümüzde yakından tanıdığımız dolmakalemler, tükenmezkalemler, uçlu kalemler ve tablet bilgisayarların özel kalemleriyle son buluyordu. Bu adam kalemleri gerçekten seviyor olsa gerekti! (Arada bir tane de daktilo parçası dikkat çekiyordu.)</span></p>
				<p class="METIN"><span class="METIN" style="font-size:1em;" xml:lang="tr-TR">Koleksiyonun en başına dönüp, ilk kalemin ne olduğuna bakmaya karar verdiğimde böylesine etkileneceğimi ve istemsiz bir evhamlı teyze efekti olan “hih”i çıkartacağımı bilmiyordum. Tahta çubukların, keskilerin, yontulmuş kayaların solunda, çerçeveli cam tabelanın hemen başladığı yerde bir parmak duruyordu! Uzunluğundan işaretparmağı olduğu sonucuna vardığım parmak, kemikten ibaretti. Belki de milyonlarca yıllık bir iskeletten alınmış üç tane kemik parçasından başka bir şey değildi ve orada bulunmayı hak ediyordu, hakikaten de ilk kalem oydu.</span></p>
				<p class="METIN"><span class="METIN" style="font-size:1em;" xml:lang="tr-TR">Ben bunu düşünürken bir sayfanın çevrilişinin sesi duyuldu içinde bulunduğumuz mükemmel sessizlikte, sonra da ayraç ipinin iki kâğıt arasına yerleştirilişini duydum. Sonra çok minik bir gıcırtıyla koltuk kendi ekseni etrafında döndü. Öncelikle orada oturan adamı merak ediyordum ama koltuk dönünce gördüğüm ilk şey adamın sol elinde tuttuğu bana ait olan günlük oldu!</span></p>
				<p class="METIN"><span class="METIN" style="font-size:1em;" xml:lang="tr-TR">“Günlüğüm sizde ne arıyor?!” diye bağırdım.</span></p>
				<p class="METIN"><span class="METIN" style="font-size:1em;" xml:lang="tr-TR">Yetmiş yaşlarında bir adama bağırmıştım. İhtiyar istifini bozmadı. Mübarek yüzlü, gürbüz bir tipti. Oduncu gömleği ve pantolon askılarıyla entelektüel bir sığırtmaç izlenimi bırakıyordu. Nazik bir hareketle ipli kemik gözlüklerini çıkardı, göğsünün üzerinde bıraktı. Elindeki kurşunkalemi bakkal gibi kulağına taktı. </span></p>
				<p class="METIN"><span class="METIN" style="font-size:1em;" xml:lang="tr-TR">Ayağa kalktı, babacan bir gülümseme ve kibar bir tonlamayla “Hoş geldin” diyerek bana elini uzattı. Yaşlı olması ve sesinin kibar çıkması evimden günlüğümü çaldığı ve umarsızca onu okuduğu gerçeğini değiştirmiyordu. O yüzden tepkimi daha yüksek bir sesle dile getirdim. </span></p>
				<p class="METIN"><span class="METIN" style="font-size:1em;" xml:lang="tr-TR">“Günlüğüm sizde ne arıyor?!” </span></p>
				<p class="METIN"><span class="METIN" style="font-size:1em;" xml:lang="tr-TR">Belli belirsiz gülümsedi. Koltuğuna otururken “Lütfen otur” dedi. </span></p>
				<p class="METIN"><span class="METIN" style="font-size:1em;" xml:lang="tr-TR">Oturdum. </span></p>
				<p class="METIN"><span class="METIN" style="font-size:1em;" xml:lang="tr-TR">Vakur bir ses tonuyla devam etti. “Kızgınlığını anlıyorum ama her şeyin bir açıklaması var... Bunu sen de biliyorsun.”</span></p>
				<p class="METIN"><span class="METIN" style="font-size:1em;" xml:lang="tr-TR">“Bir şey bildiğim yok” diye sert bir cümle çıktı ağzımdan. “Adamlarınız...”</span></p>
				<p class="METIN"><span class="METIN" style="font-size:1em;" xml:lang="tr-TR">Önce işaretparmağını sağa sola oynatarak cık cık cık efekti yaptı. Sonra da “Onlar beni adamlarım değil” dedi. Bir es verdikten sonra ekledi: “Bunu sen de biliyorsun...” Sanırım bu cümle onun her cümle sonuna koyduğu “default” lafıydı.</span></p>
				<p class="METIN"><span class="METIN" style="font-size:1em;" xml:lang="tr-TR">“Adamların ya da değil... Her kimseler işte, bunlar beni günlerdir takip ediyorlardı. Sonra bir kaset bıraktılar, falan filan, derken buraya geldim. Nedir burası? Neden beni takip ediyorlardı? Kesin gizemi de anlatın!”</span></p>
				<p class="METIN"><span class="METIN" style="font-size:1em;" xml:lang="tr-TR">“Seni takip ettiklerini söylüyorsun ama buraya gelen sensin, bu durumda aslında bizi takip eden sen oluyorsun” dedi beybaba.</span></p>
				<p class="METIN"><span class="METIN" style="font-size:1em;" xml:lang="tr-TR">Düşüncelerim teklemeye başladı, bir süre sessizlikten sonra ağzımdan biraz da kekeleyerek “Beni neden takip ettiğinizi öğrenmek için sizi takip ettim” cümlesi çıktı.</span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar adamla odada bulunan dörtlü gülümsedi. </span></p>
				<p class="METIN"><span class="METIN" style="font-size:1em;" xml:lang="tr-TR">“Yanında mı?” diye sordu.</span></p>
				<p class="METIN"><span class="METIN" style="font-size:1em;" xml:lang="tr-TR">“Ne?!” </span></p>
				<p class="METIN"><span class="METIN" style="font-size:1em;" xml:lang="tr-TR">“Neyi kastettiğimi biliyorsun.” </span></p>
				<p class="METIN"><span class="METIN" style="font-size:1em;" xml:lang="tr-TR">“Bilmiyorum!” </span></p>
				<p class="METIN"><span class="METIN" style="font-size:1em;" xml:lang="tr-TR">“Neyi kastettiğimi biliyorsun, ben de onun şu an senin yanında olduğunu biliyorum.”</span></p>
				<p class="METIN"><span class="METIN" style="font-size:1em;" xml:lang="tr-TR">“Önce sorularımı yanıtlayın... Bir: Siz kimsiniz?”</span></p>
				<p class="METIN"><span class="METIN" style="font-size:1em;" xml:lang="tr-TR">“Benim kim olduğumu biliyorsun.”</span></p>
				<p class="METIN"><span class="METIN" style="font-size:1em;" xml:lang="tr-TR">“Hayır bilmiyorum!”</span></p>
				<p class="METIN"><span class="METIN" style="font-size:1em;" xml:lang="tr-TR">“Emin misin, iyi düşün.”</span></p>
				<p class="METIN"><span class="METIN" style="font-size:1em;" xml:lang="tr-TR">Yaşlı adama daha dikkatli baktım. Gerçekten bu adamı gözüm bir yerden ısırıyordu ama yine de kim olduğunu çıkaramadım. </span></p>
				<p class="METIN"><span class="METIN" style="font-size:1em;" xml:lang="tr-TR">“Şu an bir adaptasyon sürecinden geçiyorsun. Algıların biraz daha açılınca kim olduğumu hatırlayacaksın.” </span></p>
				<p class="METIN"><span class="METIN" style="font-size:1em;" xml:lang="tr-TR">Sorumu değiştirmeye karar verdim. </span></p>
				<p class="METIN"><span class="METIN" style="font-size:1em;" xml:lang="tr-TR">“Peki bunlar kim?”</span></p>
				<p class="METIN"><span class="METIN" style="font-size:1em;" xml:lang="tr-TR">“Onlar benim arkadaşlarım.”</span></p>
				<p class="METIN"><span class="METIN" style="font-size:1em;" xml:lang="tr-TR">“Burası neresi?”</span></p>
				<p class="METIN"><span class="METIN" style="font-size:1em;" xml:lang="tr-TR">“Burası bizim evimiz.”</span></p>
				<p class="METIN"><span class="METIN" style="font-size:1em;" xml:lang="tr-TR">“Araba mezarlığının içinde, dev bir bina... Sizin eviniz?”</span></p>
				<p class="METIN"><span class="METIN" style="font-size:1em;" xml:lang="tr-TR">“Evet. Başka ne öğrenmek istiyorsun?”</span></p>
				<p class="METIN"><span class="METIN" style="font-size:1em;" xml:lang="tr-TR">Sorularımı geçiştiriyor gibiydi. Her sorumla birlikte sorularımın tükendiğini hissettiğim için ter basmıştı. </span></p>
				<p class="METIN"><span class="METIN" style="font-size:1em;" xml:lang="tr-TR">“Ne yapıyorsunuz burada?”</span></p>
				<p class="METIN"><span class="METIN" style="font-size:1em;" xml:lang="tr-TR">“Sen evinde yalnızken ne yapıyorsan onu.”</span></p>
				<p class="METIN"><span class="METIN" style="font-size:1em;" xml:lang="tr-TR">“Yani?”</span></p>
				<p class="METIN"><span class="METIN" style="font-size:1em;" xml:lang="tr-TR">“Yanıtını bildiğin hiçbir soruya yanıt vermeyeceğimi biliyorsun.”</span></p>
				<p class="METIN"><span class="METIN" style="font-size:1em;" xml:lang="tr-TR">Çıldırmak üzereydim.</span></p>
				<p class="METIN"><span class="METIN" style="font-size:1em;" xml:lang="tr-TR">“Hemen tatminkâr bir açıklama yapmazsanız gidiyorum!”</span></p>
				<p class="METIN"><span class="METIN" style="font-size:1em;" xml:lang="tr-TR">“Bana istediğim şeyi verdiğinde sana her şeyi...” diye başladığı cümlesini, altını çizerek “... her ne kadar içten içe mevzunun temelini biliyor olsan da, her şeyi anlatacağımı biliyorsun” diyerek sonlandırdı.</span></p>
				<p class="METIN"><span class="METIN" style="font-size:1em;" xml:lang="tr-TR">“Hayır! Şu anda öğrenmek istiyorum! Bir: Beni neden takip ediyorsunuz? İki: Günlüğüm nasıl elinize geçti? Cevapları öğrenmek için buraya geldim ama yeni sorulardan başka hiçbir şey yok elimde! Eğer yanıt alamazsam çekip gideceğim.”</span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar adam babacan bir tavırla “Çok sabırsızsın. Küçükken de böyleydin” dedi. </span></p>
				<p class="METIN"><span class="METIN" style="font-size:1em;" xml:lang="tr-TR">Al işte, bir bu eksikti: Benim çocukluğumu nasıl oluyordu da biliyordu? </span></p>
				<p class="METIN"><span class="METIN" style="font-size:1em;" xml:lang="tr-TR">Masasının sağ alt gözündeki çekmeceyi yeniden açtı, bir fotoğraf çıkartıp bana uzattı. Gösterdiği fotoğrafta benim bebekliğim vardı, yanımda babam, onun yanında da karşımdaki adamın gençliği duruyordu. Bu fotoğrafı çok iyi biliyordum, bebekliğime dair elimde kalan üç fotoğraftan biriydi. Babamın cins huylarından biri de fotoğraf çektirmeyi ve fotoğraf çekmeyi hiç sevmemesiydi. O yüzden çocukluğumdan çok az görsel belge kalmıştı. İşin daha da kötü yanı, var olan fotoğraflar diğer çocukluk fotoğrafları gibi “sevecen” değildi. Annemin ölümüne yol açtığım için babamın bana şefkatli bakmadığı çok net görülüyordu bu fotoğraflarda. Ama işte şu an elimde duran fotoğraftaki adam bana sevgiyle bakıyordu, o kareyi hiç unutamamıştım bu yüzden. </span></p>
				<p class="METIN"><span class="METIN" style="font-size:1em;" xml:lang="tr-TR">O adamın adı İrfan Kudret Akay idi. </span></p>
				<p class="METIN"><span class="METIN" style="font-size:1em;" xml:lang="tr-TR">Babamın en yakın arkadaşı, kadim dostu, yoldaşı. </span></p>
				<p class="METIN"><span class="METIN" style="font-size:1em;" xml:lang="tr-TR">Küçükken İrfan amca diye seslendiğim bu şahıs babamın yakın arkadaşı olmanın yanı sıra Türk Edebiyatı’nın gizemli kalemlerinden biriydi. Sadece bir kitap yayımlamış, o kitapla büyük bir başarıya ulaşmıştı. Üstünden 10 yılı aşkın bir süre geçmiş olsa da halen satılan, satıldığından daha fazla okunan, üstünde tartışılan bir kitaptı </span><span class="METIN-ITALIK" style="font-size:1em;" xml:lang="tr-TR">Sıfırlar</span><span class="METIN" style="font-size:1em;" xml:lang="tr-TR">. Kitap yayımlandıktan bir sene sonra bir köşe yazarının gündeme getirmesiyle okuyucuya ulaşmaya başlamış ve kısa süre sonra çok satanlar listesinin zirvesine kurulmuş, uzun süre oradan inmemişti. Fakat İrfan Kudret Akay’a kimse ulaşamıyordu, adam sırra kadem basmıştı.</span></p>
				<p class="METIN"><span class="METIN" style="font-size:1em;" xml:lang="tr-TR">Kitap tamamen aforizmalardan oluşuyordu. Tuhaf bir kurguyla dizilen bu aforizmalarda adı geçen Sıfır isimli bir kahramanın hayat serüvenini izliyorduk. Aforizmaların yarısı yoruma açık tanımlamalardan, diğer yarısı ise anlaşılmaz kelime öbeklerinden oluşuyordu. Kitap her ne kadar anlaşılmaz olsa da açıklanamayan bir çekiciliğe sahipti, başlayanlar bitirmeden edemiyordu. Kitabın bir fenomen olmasından edebiyat eleştirmenleri memnun kalmadı tabii. </span><span class="METIN-ITALIK" style="font-size:1em;" xml:lang="tr-TR">Sıfırlar</span><span class="METIN" style="font-size:1em;" xml:lang="tr-TR">’ın herhangi bir edebi değerinin olmadığını, sadece bir laf salatasından ibaret olduğunu yazdılar. Kitleleri bu kitaba çeken şeyi açıklamakta zorlandılar, bazıları reklam kampanyasına bağladı, bazıları internette kurulan fan kulüplerine. Bir köşe yazarı, kitabın başarısını İrfan Akay’ın hipnotizmanın gizli kalmış metotlarını kelimelerle uygulamasına bağlayacak kadar ileri gitti. İrfan Akay’dan “yazar” olarak değil, “hipnozcu” olarak söz etti.</span></p>
				<p class="METIN"><span class="METIN" style="font-size:1em;" xml:lang="tr-TR">Kitabı adı duyulmamış bir yayınevi basmıştı. Tartışmalar hararetlenince yayınevi yetkilileri </span><span class="METIN-ITALIK" style="font-size:1em;" xml:lang="tr-TR">Sıfırlar</span><span class="METIN" style="font-size:1em;" xml:lang="tr-TR">’ın yazarını tanımadıklarını, bir gün posta kutularında buldukları dosyayı beğendiklerini ve deneme amaçlı yayımladıklarını söylediler. İrfan Kudret Akay’a dair bildikleri tek şey bir banka hesap numarasıydı. Her yeni baskıda oraya para göndermek dışında hiçbir iletişimde bulunmamışlardı kendisiyle. Bir şehir efsanesine göre gizemli yazar kitap yayımlandıktan hemen sonra intihar etmiş ve cesedi hiçbir zaman bulunamamıştı. Bir başka efsane, kitabı bir grup delinin tımarhanede yazdığı ve bir şekilde bunun hastane dışına çıktığı yönündeydi. Bunlar gibi yığınla komplo teorisine maruz kalmıştı </span><span class="METIN-ITALIK" style="font-size:1em;" xml:lang="tr-TR">Sıfırlar</span><span class="METIN" style="font-size:1em;" xml:lang="tr-TR">.</span></p>
				<p class="METIN"><span class="METIN" style="font-size:1em;" xml:lang="tr-TR">Tüm bunları nereden biliyordum? Çünkü ben de o kitabın bir hayranıydım. Daha da önemlisi babamın arkadaşı olduğu için İrfan Akay’ı son görenlerden de biriydim. Kitabı yayımlandıktan sonra evimize gelmiş, bana ve babama kitabını imzalamıştı. Benimkine, en az kitabındaki aforizmalar kadar saçma olan şu cümleyi yazmıştı: “</span><span class="METIN-ITALIK" style="font-size:1em;" xml:lang="tr-TR">Küçük bir sıfır ne kadar büyürse büyüsün asla bire tamamlanmaz.</span><span class="METIN" style="font-size:1em;" xml:lang="tr-TR">” Babamın kitabına ise şöyle yazmıştı: “</span><span class="METIN-ITALIK" style="font-size:1em;" xml:lang="tr-TR">Sıfır yörüngeye girdiği an hiçler yükselecek yoldaş.</span><span class="METIN" style="font-size:1em;" xml:lang="tr-TR">” </span></p>
				<p class="METIN"><span class="METIN" style="font-size:1em;" xml:lang="tr-TR">Bu cümleleri çok net anımsıyorum çünkü </span><span class="METIN-ITALIK" style="font-size:1em;" xml:lang="tr-TR">Sıfırlar</span><span class="METIN" style="font-size:1em;" xml:lang="tr-TR">’ın fan kulüplerinden birine üyeydim ve bu kulüpte Akay’ın sözüm ona şifrelerini çözmeye çalışıyorduk. İkimizden başka kimsede imzalı kitap olmadığı için bizdeki baskılar büyük değer taşıyordu, dahası Akay’ın imza bölümüne yazdıkları kitaptaki bazı boşlukları doldurabilirdi. İrfan Akay’ın kitabı hakkındaki hayranlık yolculuğum babamın hışmıyla sona erdi. Her türlü romandan uzaklaşmamı isteyen babam en başta dostunun hatırına </span><span class="METIN-ITALIK" style="font-size:1em;" xml:lang="tr-TR">Sıfırlar</span><span class="METIN" style="font-size:1em;" xml:lang="tr-TR">’ı okumama izin vermişti, fakat fan kulübüne üye olacak kadar işi ilerlettiğimi öğrenince küplere bindi. “Bir daha bu kitapla ilgilendiğini görmeyeceğim, dersleri serdin iyice. Üniversite sınavı yaklaşıyor, geleceğin buna bağlı” diye fırça attı. Ben yine de çaktırmadan onun hikâyelerini okumaya devam ettim. Hayatla başa çıkma yöntemlerini anlatan bir kitap değildi ama yazdığı alakasız bir cümleyi kendi hayatıma uyarlayıp ne yapmam gerektiğini çıkarabiliyordum. Sanırım herkeste az çok bu etkiyi bırakmıştı onun kitabı, bu yüzden de hiçbir edebiyat eleştirmeninin ya da kendi yayınevinin bile anlayamadığı bir şekilde “çok satan” olmayı başarmıştı. </span></p>
				<p class="METIN"><span class="METIN" style="font-size:1em;" xml:lang="tr-TR">Onun kim olduğunu hatırladıktan sonra döndüm, “Sen İrfan Kudret Akay’sın” dedim.</span></p>
				<p class="METIN"><span class="METIN" style="font-size:1em;" xml:lang="tr-TR"> “Hatırlamana sevindim.”</span></p>
				<p class="METIN"><span class="METIN" style="font-size:1em;" xml:lang="tr-TR"> “Hatırlıyorum tabii ki. Bize kitabınızı hediye etmiştiniz. </span><span class="METIN-ITALIK" style="font-size:1em;" xml:lang="tr-TR">Sıfırlar</span><span class="METIN" style="font-size:1em;" xml:lang="tr-TR">. Gençken defalarca okumuştum...”</span></p>
				<p class="METIN"><span class="METIN" style="font-size:1em;" xml:lang="tr-TR">“Evet biliyorum.”</span></p>
				<p class="METIN"><span class="METIN" style="font-size:1em;" xml:lang="tr-TR">“Nereden biliyorsunuz, sonra bir daha hiç görünmediniz. Resmen kayboldunuz, sanki dünyadan elinizi eteğinizi çektiniz...”</span></p>
				<p class="METIN"><span class="METIN" style="font-size:1em;" xml:lang="tr-TR"> “Her şeyi, her zaman takip ettim. Görünmemi gerektirecek bir durum yoktu. Üretmem için yeraltına saklanmam gerekiyordu.”</span></p>
				<p class="METIN"><span class="METIN" style="font-size:1em;" xml:lang="tr-TR">“Ama daha sonra hiç yazmadınız...”</span></p>
				<p class="METIN"><span class="METIN" style="font-size:1em;" xml:lang="tr-TR">“Yazdım... Çok şey yazdım. Sadece sen okumadın” dedi her lafıyla birlikte gizemini artıran bir edayla. Fakat gizem duygusu her ne kadar bakiyse de artık o bir yabancı değildi. Karşımdaki adam, babamın dostu, eskiden kitabını defalarca okuduğum bir yazardı, bir gençlik idolüydü. </span></p>
				<p class="METIN"><span class="METIN" style="font-size:1em;" xml:lang="tr-TR">Güvenimi kazandığını bilircesine “Şimdi istersen onu çıkar” dedi. Kalemi görmek istediğini biliyordum. Onun kötü bir adam olmadığından emindim. Daha da önemlisi bu kalemin üzerindeki sır perdesini kaldırmamda bana yardımcı olabilirdi.</span></p>
				<p class="METIN"><span class="METIN" style="font-size:1em;" xml:lang="tr-TR">Filmlerde kirli iş çeviren adamlar gibi etrafıma şüpheyle baktıktan sonra ceketimin iç cebine uzandım. Kalemi içine koyduğum kutuyu çıkardım. Masanın üzerine koydum ve kutunun kapağını açtım. Herkesin gözü fal taşı gibi açılmış, büyük bir hayranlıkla kaleme bakıyordu. İhtiyar adam önce gözlüklerini gözüne taktı. İki avucunu açmış, kalemi ona teslim etmemi bekler gibi durdu. Onun davetkâr bakışlarına karşı koyamadım ve kalemi yetmiş yaşındaki biri için kırışıksız görünen avuçlarının içine bıraktım.</span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar, servet değerinde bir mücevheri elinde tutan kuyumcunun hassasiyetiyle kalemi tutarken yaşlı gözleri ışıl ışıl parlıyordu. Odadakiler, frikik esnasında dokuz metre on beş santim kuralını minik adımlarla ihlal eden bir futbol barajı gibi yavaş yavaş masaya yaklaşıyor, ihtiyarla aralarındaki saygı sınırını çizen mesafeyi bozmadan kaleme yakından bakmaya çalışıyorlardı.</span></p>
				<p class="METIN"><span class="METIN" style="font-size:1em;" xml:lang="tr-TR">Bu sırada kalemi incelemeye devam eden yaşlı adam tekerlekli koltuğuyla masasının sol tarafındaki bir cihaza yaklaştı ve kalemi cihazın içine yerleştirdi. Kuaförlerin tarakları, fırçaları içine koyup bakterilerden arındırdıkları sterilizasyon makinelerine benziyordu bu cihaz. Kalem o aletin içinde mikrodalga fırının içindeki pizza gibi durdu öylece. Mavi bir ışıkla doldu içerisi. Cihazın üzerindeki tarama çizelgesi soldan sağa doğru uzadı, kırmızı çizgiye yaklaştı... </span></p>
				<p class="METIN"><span class="METIN" style="font-size:1em;" xml:lang="tr-TR">“Çok şaşırtıcı.” </span></p>
				<p class="METIN"><span class="METIN" style="font-size:1em;" xml:lang="tr-TR">Sonra İrfan Kudret Akay kalemi cihazdan çıkarıp, masanın üzerine koydu. Odadaki herkes dünyadışı bir varlığa bakar gibi hayranlıkla babamdan yadigâr kalan kaleme bakıyordu. O mavi ışıklı cihaz neyin nesiydi ve kalemle ilgili neyi ölçmüştü, bunları bilmiyordum ama bir şekilde cihazın üzerindeki kırmızılığın kalemdeki olağanüstü gücü onayladığını düşünüyordum. Dünyada bir eşi daha olmayan, yapabileceklerinin sınırı hayalgücünün sınırlarıyla ölçülebilen olağanüstü bir şeydi o ve şu an ihtiyarın masasının üzerinde duruyor olsa da o bana aitti. </span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar “Gerçekten buna inanamıyorum” dedi, cümlede hayranlık ifadesine benzer vurgu olsa da gözleri hiçbir duyguyu ele vermiyordu. Sonra masasının sağ alt çekmecesini açtı, içinden bir şey çıkardı. Herhalde başka bir cihazla yeni ölçümler yapacak diye düşünürken...</span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar adamın, elindeki çekici kaldırması ve var gücüyle masanın üzerindeki kalemi parçalaması bir oldu. </span></p>
				<p class="METIN"><span class="METIN" style="font-size:1em;" xml:lang="tr-TR">Çığlık attım. Odadaki herkesle birlikte...</span></p>
				<p class="METIN"><span class="METIN" style="font-size:1em;" xml:lang="tr-TR">Balıkçı Yaka ağlamaklı bir ses tonuyla “Hocam ne yaptınız?” diyebildi, diğerleri şoku kendi içlerinde yaşıyor gibiydiler.</span></p>
				<p class="METIN"><span class="METIN" style="font-size:1em;" xml:lang="tr-TR">Hemen masadaki parçalanmış kalemin üzerine kapaklandım. Bu delirmiş bunağın ikinci bir darbesine maruz kalmasını önlemek zorundaydım. Ama artık çok geçti, birkaç saniye önce dünyanın sekizinci harikası olarak gördüğüm o kalem artık bir hurdadan ibaretti. Gövdesi bir vazo gibi paramparça olmuş, parçalar dağılmıştı. Ufak yayları yamulmuş, etrafa sıçramıştı. Minik hortumu vahşetten nasibini almış, ikiye bölünmüştü. Mürekkep rezervi bir balon gibi patlamış, gümüş klipsi ise düelloda yenilmiş bir şövalyenin mızrağı gibi eğrilmişti. Kalemin desenli altın kaplama ucu sanki yeni bir sahipten medet umarmış gibi masadaki şık dolmakalemliğin üstüne kendini atmıştı. Üstündeki o tuhaf sembol ise şarampole uçan otomobil arması gibi odadaki halının üzerinde unutulmuşluğa ya da elektrikli süpürgenin vakumuna terk edilmişti. </span></p>
				<p class="METIN"><span class="METIN" style="font-size:1em;" xml:lang="tr-TR">Şoku atlattıktan sonra “Allah kahretsin. Ne yaptın sen!” diye bağırdım. Gözlerim yaşarmış, kalbim hız rekoru kırar olmuş, ellerime ise titreme gelmişti. Odadaki herkes de şoktaydı ama efendileri konumundaki bu adama karşı çıkamadıklarından olsa gerek benim içinde bulunduğum cinneti paylaşmıyorlardı. “Onun ne olduğunu bilmiyordun bile! O kalemle neler yapabildiğimi söylesem...” diye sayıkladım.</span></p>
				<p class="METIN"><span class="METIN" style="font-size:1em;" xml:lang="tr-TR">“Onunla neler yaptığını çok iyi biliyorum, ama onu o yapmıyordu, sen yapıyordun” dedi sükûnetle.</span></p>
				<p class="METIN"><span class="METIN" style="font-size:1em;" xml:lang="tr-TR">Yanıt veremedim. Bu söylediğine o kadar inanmıyordum ki sinirden gözlerim yaşardı, yumruklarımı sıkmaktan avuçlarım kasıldı.</span></p>
				<p class="METIN"><span class="METIN" style="font-size:1em;" xml:lang="tr-TR">“Onsuz da yapabilirsin...” diye devam etti.</span></p>
				<p class="METIN"><span class="METIN" style="font-size:1em;" xml:lang="tr-TR">Hıçkırarak karşılık verdim: “Ne yaptığımı bilmiyorsun ki!”</span></p>
				<p class="METIN"><span class="METIN" style="font-size:1em;" xml:lang="tr-TR">“Bildiğimi biliyorsun.”</span></p>
				<p class="METIN"><span class="METIN" style="font-size:1em;" xml:lang="tr-TR">“Allah kahretsin!”</span></p>
				<p class="METIN"><span class="METIN" style="font-size:1em;" xml:lang="tr-TR">“Allah mı?” diye sordu İrfan Akay. Yüzünde alaycı bir gülümseme belirdi, o gülümseme odadaki herkese sirayet etti...</span></p>
				<p class="METIN"><span class="METIN" style="font-size:1em;" xml:lang="tr-TR">“Evet, Allah kahretsin. Her şeyi mahvettin. Nasıl yaparsın bunu?! O kalemle yapabildiklerimi hayal bile edemezsin!”</span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar masasındaki kalemliklerden birinin içine elini soktu, tombala çekermiş gibi oradan bir tane üstü yıpranmış, ucu yassılaşmış ufacık bir kurşunkalem çıkardı. Başparmağım büyüklüğündeki kalemi masadaki kırmızı mekanik kollu kalemtıraşın içine soktu, kolu çevirdi. Yüzünde kalemini açan bir adamdan ziyade yel değirmenini çalıştıran bir çiftçinin ciddiyeti vardı. Birkaç kere çevirdikten ve kalemin tıraşlanmış ahşabını minyatür kutusuna döktükten sonra kalemi kalemtıraştan çıkardı. Kalemin sivrilen ucunu, bilediği bıçağını kontrol eden bir katil gibi başparmağıyla sınadı. Masanın ortasına koydu.</span></p>
				<p class="METIN"><span class="METIN" style="font-size:1em;" xml:lang="tr-TR">“O kalemle ne yapabildiysen, aynısını bununla da yapabilirsin” dedi kendinden emin bir ses tonuyla.</span></p>
				<p class="METIN"><span class="METIN" style="font-size:1em;" xml:lang="tr-TR">Sonra da o malum cümleyi ekledi: “Bunu sen de biliyorsun.” </span></p>
				<p class="METIN"><span class="METIN" style="font-size:1em;" xml:lang="tr-TR">Nah biliyordum! </span></p>
				<p class="METIN"><span class="METIN" style="font-size:1em;" xml:lang="tr-TR">“Bildiğim hiçbir şey yok. Siktiğimin araba mezarlığında abuk subuk adamlarla bir aradayım. Babamdan kalan en güzel hatıralardan birini gözümün önünde parçaladılar. Başıma gelenlerin en ufak bir açıklamasını yapamıyorum. Bir bok bildiğim yok!”</span></p>
				<p class="METIN"><span class="METIN" style="font-size:1em;" xml:lang="tr-TR">Bir süre sessizlikten sonra ihtiyar ayağa kalktı. Yanıma geldi, koluma girdi, “Gel biraz yürüyelim...” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">Çaresiz ona itaat ettim. Odadan çıktık ve biraz önce yürüdüğümüz koridorlarda ilerlemeye başladık. Diğerleri birkaç metre gerimizden bizi takip ediyor, çaktırmadan sohbetimize kulak kabartıyorlardı. İhtiyarla bir süre sessiz sedasız yürüdük. </span></p>
				<p class="METIN"><span class="METIN" style="font-size:1em;" xml:lang="tr-TR">Derken cebinden bir şey çıkardı ve bana sigara uzatır gibi doğrulttu. Bu bir sakız kutusuydu. </span></p>
				<p class="METIN"><span class="METIN" style="font-size:1em;" xml:lang="tr-TR">“Çiklet ister misin?”</span></p>
				<p class="METIN"><span class="METIN" style="font-size:1em;" xml:lang="tr-TR">Çiklet kelimesini uzun zamandır duymuyordum sanırım.</span></p>
				<p class="METIN"><span class="METIN" style="font-size:1em;" xml:lang="tr-TR">“Teşekkür ederim” diyerek nazikçe reddettim.</span></p>
				<p class="METIN"><span class="METIN" style="font-size:1em;" xml:lang="tr-TR">“Lütfen” diye ısrar etti.</span></p>
				<p class="METIN"><span class="METIN" style="font-size:1em;" xml:lang="tr-TR">“Şimdi ne bileyim...”</span></p>
				<p class="METIN"><span class="METIN" style="font-size:1em;" xml:lang="tr-TR">Etrafıma baktım, herkes bana bakıyordu ve dikkat ettim, bazıları şımarık cadde kızları gibi cık cık çiklet çiğniyorlardı. Çiklet kutusuna baktım, beyaz bir kutu, üstünde o elips sembolü vardı. Ayıp olmasın diye bir tane aldım. Yavaş yavaş çiğnemeye başladım. Değişik bir tadı vardı, naneli gibi ama çok sert değil, şekerli ama çok tatlı değil, çiğnemek zorunda değildiniz, ağzınızın kenarında tutsanız o kendine has aromasını sonsuza kadar ağzınıza yayacakmış gibiydi. Bu adamlar deli meli olabilirlerdi, sapık falan da olabilirlerdi ama tek bir gerçek vardı; çikletin iyisinden anlıyorlardı.</span></p>
				<p class="METIN"><span class="METIN" style="font-size:1em;" xml:lang="tr-TR">“Öncelikle babanın kalemini kırdığım için özür dilerim. Ama bunun yapılması gerekiyordu, zamanla ne demek istediğimi anlayacaksın.”</span></p>
				<p class="METIN"><span class="METIN" style="font-size:1em;" xml:lang="tr-TR">Araya girmek istedim ama hızlı hızlı konuşarak beni susturdu.</span></p>
				<p class="METIN"><span class="METIN" style="font-size:1em;" xml:lang="tr-TR">“Şaşkınsın. Merak ediyorsun. Belki biraz da korkuyorsun. Ama içten içe korkmaman gerektiğini de biliyorsun. Bir sinema salonuna girdiğini farz et, biraz geç kalmışsın, seyirciler yerine oturmuş çoktan, sense el yordamıyla yerini bulmaya çalışıyorsun, birine çarpacağından korkuyorsun. Sonra yerini buluyorsun, filmi seviyorsun, senden mutlu biri yok o anda. İşte böyle olacak ama biraz sabır.”</span></p>
				<p class="METIN"><span class="METIN" style="font-size:1em;" xml:lang="tr-TR">Birkaç kere, koridorlardaki yuvarlak kapılı odalardan çıkanları gördüm, yüzlerinde şapşal bir gülümsemeyle çıkıyorlardı odalardan. O odalarda bu binanın ve bu tuhaf organizasyonun masraflarını karşılayacak birtakım aktiviteler yapılıyor olsa gerekti. </span></p>
				<p class="METIN"><span class="METIN" style="font-size:1em;" xml:lang="tr-TR">“Buralarda ne...” diye soracakken lafımı böldü İrfan Akay. “Biraz sabır” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">Daltonlar bizi takip ediyorlardı, kulakları bizdeydi, ne zaman onlara baksam hemen kafalarını çevirip kendi aralarında konuşuyormuş gibi yapıyorlardı. Ajan, Patenci Kız, Albino ve Balıkçı Yaka. Onlara benzer başka tipler de vardı binanın içinde ve her geçen dakika binadaki kalabalık artıyor gibiydi. Yalnız binadakilerin hepsi bir cinsti; yağmur yağıyormuş gibi kapüşonunu kafasına geçirmiş bir elemanla güneşliymiş gibi kasketiyle dolaşan biri beraber yürüyorlardı. Sırt çantalılar vardı, bir de freebag takanlar, eşofman giyenler de vardı, takım elbise (ama kravatsız) giyenler de, kısa boylular, uzun boylular, uzun saçlılar, kısa saçlılar, keller, albinolar, dövmeliler, dövmesizler, sakallılar, sakalsızlar, bıyıklılar, bıyıksızlar, ergen tişörtlüler, yetişkin gömlekliler, metalciler, rapçiler, hippi görünümlüler, metroseksüeller... Gençler çoğunluktaydı ama her yaştan her tipten insan vardı. Buna rağmen hepsinin tarif edemediğim ortak bir yanları vardı. Sanki bunlardan birini dışarıdaki kalabalık içerisinde de görsem tanıyabilirim gibi hissettim. </span></p>
				<p class="METIN"><span class="METIN" style="font-size:1em;" xml:lang="tr-TR">Binadaki insanları pür dikkat izlediğimi fark etti İrfan Akay. “Herkes birbirinden çok farklı ama aynı zamanda birbirlerine ne kadar benziyorlar, değil mi? Çünkü hepimiz tek bir hayalin ortaklarıyız. O hayalin ne olduğunu öğreneceksin...” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">“Zaten biliyorum da...” diye takıldım ihtiyara. </span></p>
				<p class="METIN"><span class="METIN" style="font-size:1em;" xml:lang="tr-TR">Esprim geçmemişti ihtiyara. “Evet tabii ki...” dedi ciddiyetle. Biraz duraksadıktan sonra “Sana değil, buraya gelen hiç kimseye aslında içten içe bilmedikleri bir şeyi anlatmadım. Sadece bilinçlerinin ücra bir köşesine sakladıkları bir bilgiyi ortaya çıkardım, hepsi bu...”</span></p>
				<p class="METIN"><span class="METIN" style="font-size:1em;" xml:lang="tr-TR">Yaklaşık on beş dakikalık yürüyüşümüz bir odanın kapısına varmamızla sona erdi. Diğer odaların kapısından daha büyük yuvarlak bir kapıydı bu.</span></p>
				<p class="METIN"><span class="METIN" style="font-size:1em;" xml:lang="tr-TR">Kapı açıldığında kendimi bir açık hava sinemasında buldum. Araba hurdalarıyla dış dünyadan sakladıkları bir açık hava sinemasıydı bu, adı da tabeladan okuduğuma göre “Aylak Adam Sineması”ydı. Beceriksizce maviye boyanmış tahta sandalyeler onar onar yan yana getirilip arkalarından çıtalarla birbirine bağlanmıştı. Bembeyaz duvarları, çakıl taşlı zemini, perde niyetine inşa edilmiş beyaz duvarıyla, floresanlı lambalarıyla gençliğimde gittiğim açık hava sinemasının kopyası gibiydi burası. İrfan Akay’la yan yana oturduk.</span></p>
				<p class="METIN"><span class="METIN" style="font-size:1em;" xml:lang="tr-TR">“Eskiden filmleri çok severdin. Baban, sen, ben </span><span class="METIN-ITALIK" style="font-size:1em;" xml:lang="tr-TR">Edward Scissorhands</span><span class="METIN" style="font-size:1em;" xml:lang="tr-TR">’i izlemiştik...”</span></p>
				<p class="METIN"><span class="METIN" style="font-size:1em;" xml:lang="tr-TR">“Evet hatırlıyorum.”</span></p>
				<p class="METIN"><span class="METIN" style="font-size:1em;" xml:lang="tr-TR">“Sonra sen filmdeki aktrise benzeyen bir kıza âşık olmuştun.”</span></p>
				<p class="METIN"><span class="METIN" style="font-size:1em;" xml:lang="tr-TR">“Ama sen nereden biliyor...”</span></p>
				<p class="METIN"><span class="METIN" style="font-size:1em;" xml:lang="tr-TR">“Baban anlatmıştı...” dedi ve yutkunduktan sonra titrek bir sesle “Babanı özlüyorum” diyebildi. Gözleri dolmuştu. Gözlüklerini çıkarıp yaşlarını sildi, gözlüklerini tekrar taktı.</span></p>
				<p class="METIN"><span class="METIN" style="font-size:1em;" xml:lang="tr-TR">“Neyse... Seninle şimdi yine bir film izleyeceğiz. O kadar heyecanlı, maceralı bir film değil bu. Ama aklındaki soruların çoğunu yanıtlayacak.”</span></p>
				<p class="METIN"><span class="METIN" style="font-size:1em;" xml:lang="tr-TR">“Buna hayır demem.” </span></p>
				<p class="METIN"><span class="METIN" style="font-size:1em;" xml:lang="tr-TR">Bana yan sandalyeden mısır torbası uzatır gibi lacivert plastik bir kask uzattı. Kaskın içinden birtakım kablolar, jack’ler sarkıyordu. İçine bakınca devreler, çipler görünüyordu ama hepsi çok iğreti duruyordu, bazıları seloteyple, bazıları resmen koli bandıyla yapıştırılmıştı. Bir kablonun yara bandıyla sarılmış olduğunu bile gördüm. Kaskı elimde endişeyle tuttuğumu fark edince “Merak etme, filmin içine daha rahat girmeni sağlayan bir aygıt bu. Dış sesleri ve konsantrasyonunu bozan düşünceleri uzaklaştırıyor” dedi İrfan Akay. Yan koltukta patenli kızın bana doğru bakıp gülümsediğini gördüm. Elimde tuttuğum kask onun kafasındaki kaska benziyordu. O sürekli bunu takıyorsa bir zararı olmaz diye düşündüm ama hâlâ emin değildim. Sonra salondaki diğer izleyicilere baktım. Toplamda yirmi otuz kişi vardı salonda. Salonun farklı yerlerine dağılmış bu tuhaf adamlar bir anda bebeğine “bak nasıl da ham yapıyorum” diyen anneler gibi kafalarına bu kasklardan birini geçirdiler. Arka çaprazımda Balıkçı Yaka vardı, bana dönüp “Ben altıncı defa izleyeceğim” dedi, heyecanla gözlerini bomboş perdeye dikmişti bile. </span></p>
				<p class="METIN"><span class="METIN" style="font-size:1em;" xml:lang="tr-TR">Kaskı taktım kafama. Sarkan kabloları ne yapacağımı bilemedim, bazıları saçlarımın arasında kaldı, bazıları kaskın altına sıkıştı, onları toparlayayım diye uğraşırken “Boş ver önemli değil” dedi İrfan Akay. Sonra da “Saat kaç?” diye sordu. Telefonuma baktım, “Dokuz olmuş”. “O zaman matine başlasın” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">Sinema salonu yavaş yavaş karardı, gökyüzündeki yıldızlar seçilir olmuştu. Birkaç saniye sonra projeksiyondan çıkan ışıkla birlikte perdede şu yazı göründü:</span></p>
				<p class="METIN"><span class="METIN" style="font-size:1em;" xml:lang="tr-TR">“Az sonra izleyeceğiniz film yaşanmış gerçek olaylardan ve insanlardan esinlenmiştir, verilen bilgiler tarihi gerçeklere dayanmaktadır.”</span></p>
				<p class="METIN"><span class="METIN" style="font-size:1em;" xml:lang="tr-TR">Tahta sandalyenin üzerinde keyifle gerindim.</span></p>
				<p class="METIN"><span class="METIN" style="font-size:1em;" xml:lang="tr-TR">Görüntüler akmaya başladı. Güneşin doğuşuyla başladı bu tuhaf film. Bir saatin alarmı çaldı ve o sesle birlikte tanımadığım insanların yatak odalarına girdi kamera. Bir adamın uyanışı. İkinci bir karede bir kadının uyanışı... Ekrandaki kareler hızla çoğalmaya başladı. Yaklaşık yüz karede farklı farklı insanların uyanış hikâyelerini seyretmeye başladık. Birbirine benzer alarm sesleri birbirleriyle alakasız insanları uyandırıyordu. Sonra hepsinin tek tek hazırlanmalarını izledim. Zamanla yarışırcasına tuvalete gidişleri, kahvaltı edişleri, elbiselerini giyişleri... Hareketleri hızlandırılmıştı, sanki ileriye sarmış gibi hızla ilerliyordu film. Ekrandaki kareler sık sık yer değiştiriyordu, böylece tek bir adamı seyretmeniz mümkün olmuyordu ama işin garibi şuydu ki; belli bir yerdeki kareye odaklansanız bile o kareye yeni gelen insan bir öncekinin hareketini devam ettirdiğinden devamlılık sağlanıyordu. </span></p>
				<p class="METIN"><span class="METIN" style="font-size:1em;" xml:lang="tr-TR">Otobüsle, metroyla, metrobüsle, servisle, arabayla işe gidiş faslından sonra farklı iş alanlarında ter döken insanları izledik bir süre. Bütün gün bilgisayar ekranına bakan insanlar, alışveriş merkezlerine giren çıkan insanlar, banka sırasındaki insanlar, sıkışan trafikteki insanlar, işten çıkmalarına rağmen laptop’larında, cep telefonlarında işle ilgili bilgilere bakarak çalışmaya devam edenler, henüz bir sektöre girmemiş olsalar da eğitim sektöründe çalışan öğrenciler, çalışan insanlar, kazandıklarını tüketen insanlar... </span></p>
				<p class="METIN"><span class="METIN" style="font-size:1em;" xml:lang="tr-TR">Tamam, normal bir film izlemeyi beklemiyordum ama bu kadar sıkıcı bir film izleyeceğimi de tahmin etmiyordum. Gerçekten daralmıştım. Ne bir müzik var, ne bir hikâye. Yarım saat boyunca öykülemeden yoksun olan, bu sıradan ve durağan hayatın içinden görüntülere maruz kalmıştım. Birden görüntü karardı, ışıklar yavaş yavaş yandı. </span></p>
				<p class="METIN"><span class="METIN" style="font-size:1em;" xml:lang="tr-TR">İrfan Akay ayağa kalktı, “Nasıl bulduğunu sormayacağım, onun yanıtını çok iyi biliyorum. Sadece şunu merak ediyorum: Sence film başladığından beri kaç dakika geçti?” </span></p>
				<p class="METIN"><span class="METIN" style="font-size:1em;" xml:lang="tr-TR">“En az yarım saat geçmiştir, belki de 40 dakika” diye yanıtladım.</span></p>
				<p class="METIN"><span class="METIN" style="font-size:1em;" xml:lang="tr-TR">“Tam bir süre verebilir misin?”</span></p>
				<p class="METIN"><span class="METIN" style="font-size:1em;" xml:lang="tr-TR">“34 dakika diyeyim o zaman.”</span></p>
				<p class="METIN"><span class="METIN" style="font-size:1em;" xml:lang="tr-TR">Balıkçı Yaka’nın elindeki çizelgeye not alırken bir laboratuvar görevlisi edasıyla “Bugüne kadar filmimizin bu noktasında kulübümüze katılanlara sorduğumuz bu soruya aldığımız yanıtların ortalaması: 32 dakika 43 saniye. Sen de ortalamaya yakın bir süre verdin” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">Doğru yanıt vermiş bir öğrenci gibi kendimle gurur duydum anlamsızca. İrfan Akay “Fakat doğru yanıt 4 dakika 30 saniye olmalıydı” deyince hevesim kursağımda kaldı.</span></p>
				<p class="METIN"><span class="METIN" style="font-size:1em;" xml:lang="tr-TR">“Nasıl ya” diye ayağa kalktığımı hatırlıyorum. </span></p>
				<p class="METIN"><span class="METIN" style="font-size:1em;" xml:lang="tr-TR">Yaşlı adam pantolonundaki cep saatini çıkardı ve gösterdi, saat 09.05 idi. Tek bir saate inanmayacağımı biliyorlardı, boğazlı kazak geldi yanıma ve kol saatini gösterdi. Son olarak elim cebime gitti, telefonuma baktım. Gerçekten de 5 dakika geçmişti film başladığından beri. </span></p>
				<p class="METIN"><span class="METIN" style="font-size:1em;" xml:lang="tr-TR">“Buna inanamıyorum. Bir saat geçti deseniz inanırdım” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">Yaşlı adam gözlüklerini silerken “İşte bu insanoğlunun bugünkü hayatı... Dünya kocaman bir hayvanat bahçesi olsa hiç ziyaretçisi olmazdı” dedi. “Ama daha kötüsü de var...” diye ekledikten sonra makiniste doğru elini kaldırdı. Bu sırada salonda başka bir yere doğru yürüyordu yaşlı adam. Bir süre sonra perdeye yakın, locaya benzer bir yükseltide yerini aldı. Önünde bir mikrofon vardı, anlaşılan o ki filmin anlatıcılığına soyunacaktı.</span></p>
				<p class="METIN"><span class="METIN" style="font-size:1em;" xml:lang="tr-TR"> Salondaki ışıklar söndü ve film yeniden akmaya başladı ama bu defa başa doğru sarıyordu. Ortalarda bir yere geri döndü, ekranın yüzlerce parçaya bölündüğü sahnelerden birine. “Eyvah yeniden göstermezler umarım” diye içimden düşünürken görüntü dondu ve ekrandaki yüzlerce kadrajdan bir tanesine odaklanarak yavaş yavaş görüntü büyüdü. Şimdi beyazperdede kendimi görüyordum. Sabah herkes gibi uyanıp, herkes gibi hazırlandıktan sonra işe gidenlerden biri bendim. İnsanların uyanış ve işe hazırlanış hikâyelerini benimkiyle yan yana izleyince bana özgü sandığım tüm o kestirme yolların aslında çoktan keşfedildiğini ve milyonlarca insan tarafından uygulandığını görmüş oldum. Tostunu yerken çayını karıştıran, işerken dişini fırçalayan, kravatını takarken ayakkabısını giyen adamlar, kadınlar... </span></p>
				<p class="METIN"><span class="METIN" style="font-size:1em;" xml:lang="tr-TR">Sonra günün ilerleyen safhalarında beni ön plana çıkararak filmi tekrar gösterdiler. Banka kuyruğunda bekleyenlerden biri bendim, alışveriş merkezinde boş boş dolananlardan biri de... Trafik sıkışıklığı sahnesinde, 2 </span><span class="METIN" style="font-size:1em;" xml:lang="tr-TR">saat boyunca arabasında hapsolanlardan biri de bendim, işyerindeki toplantıda çıldırmak üzere olan da... Bundan önce izlediğim o kısa –ama uzun– filmdeki hiçbir kare bana uzak değildi. </span></p>
				<p class="METIN"><span class="METIN" style="font-size:1em;" xml:lang="tr-TR">İrfan Akay anladığım şeyi kör göze parmak şeklinde sokmaya kararlıydı:</span></p>
				<p class="METIN"><span class="METIN" style="font-size:1em;" xml:lang="tr-TR">“Bu senin hayatın.”</span></p>
				<p class="METIN"><span class="METIN" style="font-size:1em;" xml:lang="tr-TR">Uzun bir es...</span></p>
				<p class="METIN"><span class="METIN" style="font-size:1em;" xml:lang="tr-TR">“Ama böyle olması gerekmiyor...”</span></p>
				<p class="METIN"><span class="METIN" style="font-size:1em;" xml:lang="tr-TR">Kısa bir es...</span></p>
				<p class="METIN"><span class="METIN" style="font-size:1em;" xml:lang="tr-TR">“Daha önce böyle değildi! Hiçbirimizin hayatı böyle değildi...”</span></p>
				<p class="METIN"><span class="METIN" style="font-size:1em;" xml:lang="tr-TR">Perdedeki görüntüler yeniden hareket kazandı. Günümüzün görüntüleri geriye sarma efektiyle geçmişe doğru ilerledi. Tarihin başına doğru hızlı bir yolculuk yapıyorduk. Olup bitenler, hareketler, ritüeller hep aynıydı, sadece araçlar ve teknoloji farklıydı. Şık otomobiller yerine ilk motorlu arabalar, sonra atlar, otobüsler yerine tramvaylar, troleybüsler, sonra da trenler, at arabaları... Borsa, dijital göstergeler yerine, at yarışlarındaki gibi çevirmeli skorbordlardan takip ediliyor, bilgisayarlar geçmişe doğru gittikçe eskiyor, veriler kâğıt dolusu dosyalarla, posta servisiyle oradan oraya gidiyor, kısacası aynı sistemlerin daha yavaş halleri sadece... Okullar eski okullara, üniversitelerdeki amfiler antik çağ akademilerine dönüşüyorlardı, pek bir fark yoktu, sadece moda değişiyordu. </span></p>
				<p class="METIN"><span class="METIN" style="font-size:1em;" xml:lang="tr-TR">Zamanda geriye gittikçe sarma işleminin hızı da artıyor, görüntüler takip edilemez bir karmaşada gözümün önünden geçip gidiyordu... Nadiren seçebildiğim birkaç kareden tarih öncesi döneme geri sardığımızı anlıyordum ama bir yandan da başım dönmeye başlamıştı. Bir anda film ani bir frene bastı ve karşımda çok güzel bir manzara beliriverdi. Uçsuz bucaksız bir ova, inanılmaz güzellikte bir bitki örtüsü ve derin bir sessizlik... O kadar güzel bir manzaraydı ki bu, bilgisayarla yaratılmış bir görüntü olamazdı. Sanki zamanda yolculuk yapmışlar da kamerayla çekmişler gibiydi. Büyülenmiş gibi perdeye bakıyordum. Üç boyutlu bir film değildi ama buna rağmen sanki elimi uzatsam perdedeki çimenlere dokunabilecekmişim, biraz üfürsem oradaki yaprakları oynatabilecekmişim gibi hissediyordum. Sonra kadraja bir ilk insan girdi; göğsü, sırtı, bacakları kıllıydı, kamburdu ve hayvani bir duruşa sahip bir erkekti bu. Elinde sivri bir kaya parçası vardı. Ovanın diğer ucuna doğru aksak adımlarla yürüyordu. Orada sırtı dönük bir başka ilkel insan vardı, saçları uzun, daha kılsız, omuzları daha dardı, bu bir kadındı. </span></p>
				<p class="METIN"><span class="METIN" style="font-size:1em;" xml:lang="tr-TR">İlkel adam sinsi sinsi yaklaştı ona doğru. Elindeki sivri kayayı yukarı kaldırdı, sırtı dönük kadının kafasına doğru nişan aldı, tam kayayı onun kafasına indirirken görüntü dondu. Dış ses anlatmaya başladı. Üslubu bir belgesel dış sesi gibi değildi, masalsı bir ezgisi vardı. İrfan Akay’ın sesiydi bu ama çok daha genç tınlıyordu.</span></p>
				<p class="METIN"><span class="METIN" style="font-size:1em;" xml:lang="tr-TR">“Bize tarih kitaplarında ilkel insanın zekâdan ve ahlaktan yoksun kaba saba bir hayvan olduğu söylenir, ona ‘mağara adamı’ denir. Devletler ve yasalar olmadan medeni bir hayatın var olamayacağı dikte edilir hep. Sistem olmadan barbarlaşacağımıza dair bir korku yaratılır zihinlerde.”</span></p>
				<p class="METIN"><span class="METIN" style="font-size:1em;" xml:lang="tr-TR">Tam bu noktada araya anlık görüntüler girdi, günümüzden savaş, felaket ve acı görüntüleri. Sonra hemen taş devrinin kusursuz dinginliğine geri döndü film, taşı kaldıran ilk insan donmuş bir biçimde duruyordu perdede. Dış ses de devam etti.</span></p>
				<p class="METIN"><span class="METIN" style="font-size:1em;" xml:lang="tr-TR">“Arkeolojik bulgular ve antropologların tespitleri bu genel algının tersine ilkel insanın günümüzdeki insandan daha ‘medeni’ olduğunu söylüyor. İlkel insan, boş vakitlerini henüz yeterince gelişmemiş zekâsıyla değerlendiren, cinsiyetler arasında fark gütmeyen, sınıfsal farklılıklar olmaksızın tabiatla bir bütün olurken diğer hayvanlardan farkını kendine has hayalgücüyle ortaya koyan bir varlıktı. Cinayet, tecavüz, hırsızlık gibi suçlar günümüz medeniyetlerine göre çok daha azdı.”</span></p>
				<p class="METIN"><span class="METIN" style="font-size:1em;" xml:lang="tr-TR">Bu söylenenlere en başta inanmadım, sonuçta bize öğretilen gerçek, ilkel insanın barbar olduğu yönündeydi.</span></p>
				<p class="METIN"><span class="METIN" style="font-size:1em;" xml:lang="tr-TR">Görüntü donduğu yerden devam etti; ilk insan taşı indirdi ama yavaşça... O ilk insan meğer eşine bulduğu parlak taşı gösteriyormuş. Taşın ucu bir pırlanta gibi parlıyordu. Kadın taşı aldı ve yüzünde kaba saba bir gülümsemeyle onu incelemeye başladı. Daha sonra bu ilkel çiftin hayatını izlemeye başladık hep beraber. Yüzüme bir gülümseme yapışmıştı çünkü bu kaba saba insanları izlemek çok zevkliydi. İstedikleri zaman uyanıyor, istedikleri zaman avlanıyor, istedikleri zaman çiftleşiyor, istedikleri zaman diğer adamlarla şakalaşıyor, istedikleri zaman yemek yiyor, istedikleri zaman uyuyorlardı. </span></p>
				<p class="METIN"><span class="METIN" style="font-size:1em;" xml:lang="tr-TR">Sanırım en az on beş dakika onların hayatını izledik ama sanki bir dakika geçmiş gibiydi. </span></p>
				<p class="METIN"><span class="METIN" style="font-size:1em;" xml:lang="tr-TR">Ardından taş devrindeki hayvanların, maymunların, böceklerin, gergedanların, balıkların hayatlarına odaklandı film. Onların da hayatları insanınkinden farklı değildi. </span></p>
				<p class="METIN"><span class="METIN" style="font-size:1em;" xml:lang="tr-TR">“İnsanoğlunu diğer canlılardan ayıran neydi? Zekâ mı? Hiç sanmıyoruz. İnsanlar mağaralarda yaşarken maymunlar ağaçları barınak olarak kullanabiliyorlardı.” </span></p>
				<p class="METIN"><span class="METIN" style="font-size:1em;" xml:lang="tr-TR">Perdede ağaçlarda yerleşim alanları kuran maymunları görüyorduk. İnsanlar bu konularda henüz onlardan daha geriydi. </span></p>
				<p class="METIN"><span class="METIN" style="font-size:1em;" xml:lang="tr-TR">“Savaşçılıkları mı? O da değil. İnsanlar taş atmayı, mızrak yapmayı hayvanlardan öğrenmişti.”</span></p>
				<p class="METIN"><span class="METIN" style="font-size:1em;" xml:lang="tr-TR">Bu teoriye ilişkin görüntüleri izledik. Bir maymun bir kartala karşı kendini taş atarak savunuyordu, bir başka maymun ise elindeki sopayla ağaçtaki sincabı vurmaya çalışıyordu. Bunu gören insan maymunu taklit ederek ilk silahları icat ediyordu. Anlaşılan o ki, insanlar zekâ olarak da, savaşçılık olarak da hayvanlardan ayrışmıyordu. </span></p>
				<p class="METIN"><span class="METIN" style="font-size:1em;" xml:lang="tr-TR"> “Gerçekten neydi insanoğlunu hayvanlar âleminden ayıran?”</span></p>
				<p class="METIN"><span class="METIN" style="font-size:1em;" xml:lang="tr-TR">Karanlık salonda gözlerin bana döndüğünü biliyordum. Sözlüye kalkmış, arkadaşlarından bir sufle duymak için etrafına bakınan çaresiz bir öğrenci gibiydim. Yanıtı biliyor olsam büyük bir gururla yanımdakilere fısıldayacağımdan emindim. Fakat yanıt hakkında en ufak bir fikrim yoktu.</span></p>
				<p class="METIN"><span class="METIN" style="font-size:1em;" xml:lang="tr-TR">Sonra perdedeki görüntüler bir mağaraya odaklandı. İlk sahnedeki çift mağaranın bir köşesinde kavga ediyordu. Birbirlerine yumuşak bir şekilde vurup gerisingeri kaçıyorlardı. Gözlerinden ne kadar öfkeli oldukları anlaşılıyordu ama hareketleri çok kontrollüydü. Öfkelerine yenik düşmüyorlardı. Bir an adam yerde duran sivri bir taşı aldı. Korktuğumu hatırlıyorum, o taşın herhangi birine zarar vereceğini ve tüm bu güllük gülistanlık taş devrinin kararacağını, insanlığın o ilk suçla birlikte yön değiştireceğine dair bir senaryoyu kafamda çoktan yazmıştım. Adam taşı kavradı, kolunu bir yay gibi gerdi, kadına doğru fırlatacakmış gibi yapıp onun uzağına fırlattı. </span></p>
				<p class="METIN"><span class="METIN" style="font-size:1em;" xml:lang="tr-TR">Duvara çarpan sivri kaya taş yüzeye bir çizik atmış, o çizik, mağara duvarındaki diğer girinti çıkıntılarla birlikte çarpı işaretine benzer bir şeklin ortaya çıkmasına neden olmuştu. Bunu ilk gören kadın oldu. Adam taşı fırlatacak kadar öfkesine yenik düştüğü için pişman olmuş ve kafasını vücuduna gömerek yere yığılmıştı. Kadın onun omzuna dokundu ve birtakım sesler çıkartarak adamın duvara bakmasını istedi. Adam çekinerek yumru pozisyonundan çıktı, kadının işaret ettiği yere baktı. Duvardaki şekli görünce şaşırdı. Kadın yere düşen sivri taşı kaldırdı ve duvara doğru fırlattı, sivri kısım duvara bir çentik daha atmıştı. Kadın sivri taşı adama uzattı, adam utanarak taşı aldı ve duvara atmak yerine taşı sürterek duvarda şekil çizmeye başladı.</span></p>
				<p class="METIN"><span class="METIN" style="font-size:1em;" xml:lang="tr-TR">Zaman geçti. Artık o ilkel adam duvara resim yapabiliyor, çizgilerden bir bizonu ve etrafındaki mızraklı avcı insanları resmedebiliyordu.</span></p>
				<p class="METIN"><span class="METIN" style="font-size:1em;" xml:lang="tr-TR">Dış ses anlatmaya devam etti. “Bir hayalin ölümsüzleştirilmesinin ilk hikâyesi buydu. Bir insan ile bir hayvanı ayıran şey de buydu: Hayalgücü. Hayalgücüydü en baştan itibaren insanoğlunu diğer varlıklardan ayıran tek şey.”</span></p>
				<p class="METIN"><span class="METIN" style="font-size:1em;" xml:lang="tr-TR">“Biliyordum, dilimin ucundaydı” demek isteyen öğrencinin mimiğini taklit ettim, belki karanlıkta fark ederler de acırlar diye. Dış ses devam etti... </span></p>
				<p class="METIN"><span class="METIN" style="font-size:1em;" xml:lang="tr-TR">“İnsanoğlu o zamanlarda bu gücünü nasıl kullanabileceğini saf ve katışıksız bir içgüdüyle çok iyi biliyordu. Geceleri çöken karanlık ve gölgeler onların hayalgücünü körüklüyordu. Dünya on iki saat boyunca zifiri karanlığa teslim olunca insanlar akıllarına üşüşen hayallerle kendilerini oyalamak zorunda kalıyorlardı. </span></p>
				<p class="METIN"><span class="METIN" style="font-size:1em;" xml:lang="tr-TR">“Mağara duvarlarına çizilen bu kaya resimleri tarihin ilk gizemlerinden biridir. İlk insanlar gelişmemiş zekâlarıyla atları, boğaları nasıl üç boyut perspektifiyle bu kadar gerçekçi ve ustalıklı çizebiliyordu? Henüz taşları yontup silah yapamadıkları bir çağda, yani hayvanlara çıplak elleriyle saldırdıkları bir dönemde bizim bile baktığımızda kayaların içinden çıkıp da hayata karışacakmış gibi bir his uyandıran o resimleri nasıl yapıyorlardı? Neden resimlerine gerçeklik katabilmek için kayaları oyarak inanılmaz bir çaba harcıyorlardı? Neden? </span></p>
				<p class="METIN"><span class="METIN" style="font-size:1em;" xml:lang="tr-TR">Taş devri resimlerinin birçoğu yaşama alanlarının uzağında yer alan, içinde yaşanması mümkün olmayan mağaralarda keşfedildi. İnsanlar neden konakladıkları bölgelerin çok uzağında bulunan bu mağaralara gidip, sırf duvarlarına resim çizebilmek için zorlu yolculukları göze alıyorlardı? Daha da tuhafı var. Sahra çölündeki kayalarda inek, boğa, bizon, antilop, zürafa, gergedan, fil resimleri bulundu. Bilim bize tarihin hiçbir döneminde o hayvanların orada yaşayamayacağını söylüyor. Ne bir hayvan kemiği var, ne bir fosil, ne de su... Bu resimler oraya nasıl ve neden geldi? Neden orada çizildiler?</span></p>
				<p class="METIN"><span class="METIN" style="font-size:1em;" xml:lang="tr-TR">Bazı bilim adamları ilkel insanın yaşam sahalarından uzaktaki bu mağaralara çizim yapmasını insanların boş zamanlarının fazlalığına bağladı. Bazıları ise insanların avdan sonra kendilerini taçlandırmak, cümle âleme güçlerini kanıtlamak ve saygınlık kazanmak için çizdiklerini iddia etti. Bu iddia, insanların avdan sonra değil, avdan önce bu çizimleri yaptıklarının ortaya çıkmasıyla çöktü. Bazı bölgelerdeki çizimler o hayvanların o bölgedeki türeyişlerinden önceye denk geliyordu. Tıpkı Sahra Çölü’ndeki kayalıklara yapılan faili meçhul çizimler gibi o çizimler de o bölgede türememiş ve yaşamamış hayvanları resmediyordu. Bu nasıl oluyordu?</span></p>
				<p class="METIN"><span class="METIN" style="font-size:1em;" xml:lang="tr-TR">Kabul gören hipotezlerden biri şuydu: İnsanlar bu çizimleri bir iyilik tılsımı olarak, hayvanlara karşı bir güç gösterisi olarak yapıyorlardı. Teoriye göre insanlar mağara duvarlarına çizim yaparak başarılı bir av için sihirli güçlere sahip olacaklarını sanıyorlardı. Çizdikleri figürlerle avdaki şanslarını ve hayvanların sayısını artırdıklarını düşünüyorlardı. </span></p>
				<p class="METIN"><span class="METIN" style="font-size:1em;" xml:lang="tr-TR">Bu teoriler asıl gerçeğe en yakın teorilerdi ama çok daha fazlası vardı.”</span></p>
				<p class="METIN"><span class="METIN" style="font-size:1em;" xml:lang="tr-TR">Daha önce ilkel insanların neden duvarlara çizim yaptığına hiç akıl yormamıştım. İlgimi çekmemişti ya da sorgulamadan kabullenmiştim. Ama şimdi bunun ardındaki gizemi her şeyden daha çok merak ediyordum. Son zamanlarda filmlerdeki hiçbir gidişatı bu kadar merak etmemiştim. Bir yandan da önceden tahmin etmek için zihnimi zorluyordum. Bu amaçla dikkatimi dağıtan ağzımdaki sakızı çıkarmaya karar verdim. İkram olduğu için çaktırmamam gerekiyordu, öksürüyor gibi yaparak elimi ağzıma götürdüm ve sakızı elime alıp pantolon cebimdeki bir faturanın içine yapıştırdım. Fatura kâğıdıyla bir güzel sardım “çiklet”i.</span></p>
				<p class="METIN"><span class="METIN" style="font-size:1em;" xml:lang="tr-TR">Ve o anda malum sır anlatıcının sesinden açıklandı:</span></p>
				<p class="METIN"><span class="METIN" style="font-size:1em;" xml:lang="tr-TR">“İnsanlar mağara duvarlarına çizdikleriyle şanstan öte bir şeyi yaratıyorlardı.</span></p>
				<p class="METIN"><span class="METIN" style="font-size:1em;" xml:lang="tr-TR">O hayvanı ve onu avladıkları anı yaratıyorlardı!</span></p>
				<p class="METIN"><span class="METIN" style="font-size:1em;" xml:lang="tr-TR">Avlamayı diledikleri hayvanı uçsuz bucaksız yeryüzünde bulabilmelerinin, onu yakalamalarının ve onu ellerindeki tahta çubuklarla öldürebilmelerinin tek yolu buydu.</span></p>
				<p class="METIN"><span class="METIN" style="font-size:1em;" xml:lang="tr-TR">Hayal ediyorlar, onu çiziyorlar ve gerçekleşmesini sağlıyorlardı.”</span></p>
				<p class="METIN"><span class="METIN" style="font-size:1em;" xml:lang="tr-TR">İrfan Kudret Akay anlatırken görüntüler onun anlattıklarını destekler gibi devam ediyordu. Mağara adamı bir bizonu çiziyor ve mağaradan çıktığında bizonu tam çizdiği yerde otlanırken buluyordu. Sonra da tıpkı çizdiği şekilde, tam olarak çizdiği yerde bizonun göğsüne mızrağı saplıyor, tıpkı çizdiği gibi onu taşıyor ve yine çizdiği şekilde bizonu komünü ile paylaşıyordu.</span></p>
				<p class="METIN"><span class="METIN" style="font-size:1em;" xml:lang="tr-TR">Film bağlana bağlana nereye bağlanmıştı! Bu benim için çok büyük hayal kırıklığı oldu. Duyduğumda ağzımı bir karış açacak, bu gerçeğe sahip olan azınlıktan olduğum için gurur duymama neden olacak bir bilgi bekliyordum. Bak sen! İlk adam çizerek avlayacağı hayvanı yaratıyor ve av macerası da çizdiği gibi gerçekleşiyordu ha! Ufak at da civcivler yesin!</span></p>
				<p class="METIN"><span class="METIN" style="font-size:1em;" xml:lang="tr-TR">Dayanamadım ve “Bu çok saçma” diye bağırdım. O anda film durdu. Işıklar yanmadı, zifiri karanlıkta öylece oturuyorduk. Tepkilerinden korktum açıkçası. Bir süre iki ÇIKIŞ lambası dışında tamamen karanlık olan sinemada çıt çıkmadı. Derken hoparlörlerden “Bu çok saçma” sözleri yankılanarak verildi. </span></p>
				<p class="METIN"><span class="METIN" style="font-size:1em;" xml:lang="tr-TR">Projeksiyon makinesi tekrar çalışmaya başladı ve beyazperdeye günlüklerimden bazı cümleler aksetti. Görünüşe bakılacak olursa sadece bir günlüğümü değil, tüm günlüklerimi almışlardı. Fakat bu toplu hırsızlığa kızmama fırsat bırakmadılar. “Bu çok saçma” cümlesini küçüklüğümden beri yazdığım günlüklerde ne kadar çok tekrarladığımı fark edince afalladım. Üstelik sadece benim ağzımdan çıkan bir laf değildi bu. Lisedeyken söylediğim fikirlere karşılık öğretmenlerimin ve yakın arkadaşlarımın sarf ettiği “Bu çok saçma”lar, sonra kız arkadaşlarımın “Bu çok saçma”ları, patronlarımın ağzından çıkan “Bu çok saçma”lar bir bir önüme dizilmişti. Hangi durumlarda, hangi fikirlerime karşı bu ortak argümanla beni geçiştirdiklerini, beni hor gördüklerini görebiliyordum. </span></p>
				<p class="METIN"><span class="METIN" style="font-size:1em;" xml:lang="tr-TR">Şimdi aynısını ben mi yapıyordum? </span></p>
				<p class="METIN"><span class="METIN" style="font-size:1em;" xml:lang="tr-TR">Peki ya; bu sorunun yanıtını zaten bilmiyor muydum ki? </span></p>
				<p class="METIN"><span class="METIN" style="font-size:1em;" xml:lang="tr-TR">Biraz önceki çıkışımdan dolayı pişman olduğum yüzümden okunuyor olsa gerek, İrfan Akay bana baktı ve elini kaldırdı. Film kaldığı yerden devam etti.</span></p>
				<p class="METIN"><span class="METIN" style="font-size:1em;" xml:lang="tr-TR">Beyazperdeye Mısır’daki piramitler yansıdı.</span></p>
				<p class="METIN"><span class="METIN" style="font-size:1em;" xml:lang="tr-TR">“Göçebe hayat süren ilkel insan çöle düştüğünde daha önce gördüğü veya görmediği halde tasarladığı bir hayvanı çizerek onu orada var edebiliyordu. Böylece yarattığı şeyi avlayarak hayatta kalabiliyordu. Yerleşim bölgelerinin uzağındaki mağara resimlerinin açıklaması buydu. Bunlar gibi günümüzde çözülemeyen diğer gizemlerin de ardında hayalgücünün mükemmel bir şekilde uygulanışı yatıyor.”</span></p>
				<p class="METIN"><span class="METIN" style="font-size:1em;" xml:lang="tr-TR">Eski Mısır, sonra da diğer antik uygarlıklara dair görüntüler belirdi perdede. </span></p>
				<p class="METIN"><span class="METIN" style="font-size:1em;" xml:lang="tr-TR">“Piramitler yapılmadan önce hiyerogliflere resim olarak çizilmişlerdi. Bunlar bir mimari plan değildi, sadece hayalgücünün kâğıda yansımasıydı. O dev kayaların binlerce köle olsa dahi taşınıp piramitleri oluşturması fizik kuralları açısından çok zordu, eğer hayalgücü bunda rol oynamasaydı... Paskalya Adası’ndaki dev heykellerin figürleri ilk olarak ağaçlara resim olarak çizildiler. 50 tonluk dev kayaların yontulup, o kırsal alana taşınması imkânsızdı, eğer hayalgücü işin içinde olmasaydı...”</span></p>
				<p class="METIN"><span class="METIN" style="font-size:1em;" xml:lang="tr-TR">İrfan Amca’nın ağdasız, sanki bir arkadaşıyla konuşuyormuş gibi bir tonda yaptığı anlatıma bazı görseller eşlik etmeye devam ediyordu. Aztek tapınakları, Nemrut dağındaki tanrı heykelleri ve yeryüzündeki diğer gizemli yapılar bir bir perdeye aksediyordu. Daha sonra mitolojiden tanrı figürleri yansımaya başladı. Olimpos’un heybetli ihtiyarı Zeus yıldırımlarla arz-ı endam etti, sonra sekiz bacaklı atının üzerinde sihirli mızrağıyla çıka geldi Odin. Derken keçi bacaklı Pan  flütüyle belirdi. Şahin başlı güneş ilahı Ra ve dört kollu fil hortumu Ganeşa takip etti onları... Eski çizimler bilgisayarda tasarlanmış üç boyutlu modellere dönüşüyorlardı. Yeni konu başlığımız belli ki mitoloji olacaktı... </span></p>
				<p class="METIN"><span class="METIN" style="font-size:1em;" xml:lang="tr-TR">“Peki ya mitoloji... İskandinav mitolojisi, Aztek mitolojisi, Kelt mitolojisi, Yunan mitolojisi? Hint Mitolojisi, Çin, Japon, Hawai, Kızılderili efsaneleri, Afrika söylenceleri, Ortadoğu hikâyeleri, Babil, Asur, Sümer, Mısır tanrıları? Zeus, Odin, Ra? Tüm o tanrılar, tanrıların arasında kopan tüm o olaylar, emirler, entrikalar, komplolar, maceralar? Tek tanrılı dinlerden çok daha ayrıntılı olan bu hikâyeler kolektif bir hayalgücünün uydurması mıydı? Uydurmaysa insanlar görmedikleri tanrıların heykellerini nasıl ve neden yaptılar? Devasa tapınakları neden inşa ettiler? </span></p>
				<p class="METIN"><span class="METIN" style="font-size:1em;" xml:lang="tr-TR">Yoksa mitolojik olaylar ve figürler hayal edilen bir şeyin gerçeğe dönüşmesinin örnekleri miydi? </span></p>
				<p class="METIN"><span class="METIN" style="font-size:1em;" xml:lang="tr-TR">İşin gerçeği şuydu ki; insanoğlu hayalgücünü hayatı renklendirmek, günlerine macera katmak ve dünyayı şekillendirmek için kullanıyordu. Tanrılar o dönemde onlara çok yardımcı oldu. Tanrılar insan hüviyetinde, sadece süper güçlere sahip olmalarıyla insanlardan ayrılan varlıklardı. Tarihin ilk süper kahramanlarıydı onlar.</span></p>
				<p class="METIN"><span class="METIN" style="font-size:1em;" xml:lang="tr-TR">İnsanlar tanrıları tapınmak, boyun eğmek veya onlardan korkmak için değil, tıpkı günümüzün süper kahramanları gibi hayal ürünü güzel hikâyeleri gerçekliğe davet etmek için var ettiler. Bir çocuğun oyuncaklarıyla oyun oynaması gibiydi; tanrılar oyuncaklarımızdı, oyunu biz oynuyorduk.</span></p>
				<p class="METIN"><span class="METIN" style="font-size:1em;" xml:lang="tr-TR">Herkes oyuna katılınca, hayalgücü bir olunca hayal edilen şey gerçeğe dönüşüyordu. Yunan mitolojisindeki tanrılar o zamanlarda gerçekti, daha doğrusu topluca kurulan hayallerle gerçekleşmiş ve göze görünür olmuşlardı. Viking tanrıları, Maya tanrıları, Mısır tanrıları... İnsanlar birbirlerinden habersiz bir şekilde benzer karakterlere ve benzer şekillere sahip tanrıların hayalini kuruyordu.</span></p>
				<p class="METIN"><span class="METIN" style="font-size:1em;" xml:lang="tr-TR">Bu amaçla halk söylencelerini çivi yazısıyla yazan kâtipler vardı. </span></p>
				<p class="METIN"><span class="METIN" style="font-size:1em;" xml:lang="tr-TR">Yazmak, çizmek, hayal edileni duvara, taşa, tabletlere, tahtaya, ağaca, papirüse, kumaşa ve son olarak kâğıda geçirmek hayal edilenin gerçekleşmesini kolaylaştırıyordu. Yazı yazmak kutsal bir eylemdi.”</span></p>
				<p class="METIN"><span class="METIN" style="font-size:1em;" xml:lang="tr-TR">Perdede tüm ihtişamıyla Truva atı belirdi. </span></p>
				<p class="METIN"><span class="METIN" style="font-size:1em;" xml:lang="tr-TR"> </span></p>
				<p class="METIN"><span class="METIN" style="font-size:1em;" xml:lang="tr-TR">“Homeros’un yazdığı destanlar, İlyada gerçekten oldu mu, olmadı mı? Truva Atı gerçek miydi, değil miydi? Sadece bir efsaneden mi ibaretti? Eğer öyleyse bulunan bazı arkeolojik bulgular sahte miydi? </span></p>
				<p class="METIN"><span class="METIN" style="font-size:1em;" xml:lang="tr-TR">Peki ya ejderhalar? Tarih boyunca birbirinden çok uzak kültürlerde bile var olan ejderhalar sadece bir rivayetten ibaret olabilir mi? Farklı kıtalarda aynı anda türeyen hurafeler, mesela vampirler sadece batıl inançla açıklanabilir mi? Halk söylencelerinde yer alan diğer figürler?</span></p>
				<p class="METIN"><span class="METIN" style="font-size:1em;" xml:lang="tr-TR">Artık kabul edebiliriz; bunların hepsi yazılmış ve sonradan gerçekleşmiş varlıklardı. İnsanlar yaşadılar, gördüler, şahit oldular, sonra bu kulaktan kulağa yayıldı ama hayal edilip de gerçekleşen her şey gibi zamanla kanıtları silindi. </span></p>
				<p class="METIN"><span class="METIN" style="font-size:1em;" xml:lang="tr-TR">Sadece yazıları kaldı. Tıpkı dünyanın diğer gizemlerinde olduğu gibi. </span></p>
				<p class="METIN"><span class="METIN" style="font-size:1em;" xml:lang="tr-TR">Uzaylılar, Bermuda Şeytan Üçgeni, Atlantis, büyük tufan...</span></p>
				<p class="METIN"><span class="METIN" style="font-size:1em;" xml:lang="tr-TR">İstisnasız hepsi önceden düşlenmiş ve somut olarak bir cisme yazı olarak işlenmişti.</span></p>
				<p class="METIN"><span class="METIN" style="font-size:1em;" xml:lang="tr-TR">Hepsi hayalgücünün eseriydi...</span></p>
				<p class="METIN"><span class="METIN" style="font-size:1em;" xml:lang="tr-TR">Yazının Sümerler tarafından bulunmasıyla birlikte hayaller gerçek dünyaya daha fazla sirayet etmeye başladı. İlkyazı örnekleri zaten varlıkların yazıyla var olduğunu gösterir biçimde harflerle değil, cisimlerin sembolleştirilmiş şekilleriyle tabletlere kazınmasından ibaretti. Daha sonra harfler bulunarak yazı ile resim birbirinden ayrıldı ama aslında ikisi de aynı mantıkla gerçeği var eder. İkisi de bir nevi yazıdır. Yazının bu gücü toplumlarca kabul edilmiş ve sonraki nesillere aktarılmıştır. Verba volant, scripta manent... Latince olan bu söz “Söz uçar yazı kalır” anlamına gelir. Tüm toplumlarda, çoğu dilde ve dinlerin hepsinde bahsi geçen “alın yazısı” kelimesi de yazılanları yaşadığımızı gösterir. Kader diye bildiğimiz aslında yazılandır. Biz ‘Allah iyi yazılar yazsın’ deriz, İncil ‘So it shall be written, so it shall be done...’ der. Yazının var etme kudreti gözümüzün önündeki eserlerde hep açık edilir.” </span></p>
				<p class="METIN"><span class="METIN" style="font-size:1em;" xml:lang="tr-TR">Anlatılan hikâyeye inanılması güçtü. Bir saniye inanır gibi oluyor, sonraki saniye içimden “hadi canım oradan” diyordum ve bu gel-git hali bir saate yakın sürdü. </span></p>
				<p class="METIN"><span class="METIN" style="font-size:1em;" xml:lang="tr-TR">Bu arada filmin ikinci bölümü başlamıştı ve bu bölüm ilk bölüme nazaran daha karanlık bir rotada ilerleyeceğini en baştan fark ettirmişti. Daha önceki sahnelerde, örneğin piramitlerin çizildiği, Paskalya adasındaki heykellerin resmedildiği, mağara duvarlarına av resimlerinin sivri kayalarla kazındığı sahnelerde arkada duran ve yardım etmek dışında hiçbir şey yapmayan insanlara kamera odaklandı. Onlar pek mutlu görünmüyorlardı. Gözlerinde bir eksiklik, bir kıskançlık, bir intikam hırsı okunuyordu. </span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar, masalın kâbusa dönüştüğü bölümü anlatmaya başladı:</span></p>
				<p class="METIN"><span class="METIN" style="font-size:1em;" xml:lang="tr-TR">“Fakat yazının bulunmasıyla birlikte hayallerin iyiden iyiye güç kazanması bazı kişilerin hoşuna gitmedi. </span></p>
				<p class="METIN"><span class="METIN" style="font-size:1em;" xml:lang="tr-TR">Onlar, hayal kuramayanlardı.</span></p>
				<p class="METIN"><span class="METIN" style="font-size:1em;" xml:lang="tr-TR">Tarihin başlangıcından itibaren bazı insanlar düş kurmak yeteneğinden mahrumdular. Kurulan hayallerin gerçekleşmesinden de, onların hayatlarına getirdiği hareketten de bunda bir rol sahibi olmadıklarından dolayı hoşnut değillerdi. Ne kadar güçlü olsalar da esine sahip olmadıkları için kendilerini etkisiz eleman gibi hissediyorlardı. Hayallerin gerçekleşmesini önleyemezlerse toplum içinde hiçbir güçleri kalmayacaktı. Bu yüzden bu süreci bozmaya karar verdiler... Hayalleri dirilten yazıya karşı yine yazıyla karşılık vereceklerdi...” </span></p>
				<p class="METIN"><span class="METIN" style="font-size:1em;" xml:lang="tr-TR">Filmin belki de en heyecanlı yeriydi ama birden bire salon on dakika ara verilmiş gibi aydınlandı. İrfan Kudret Akay önümüzdeki sandalyelere kıçını dayayarak karşıma geçti ve “Eee... Nasıl gidiyor şimdilik?” diye sordu. Herkes bana bakıyordu. Ağzımdan çıkacak her kelime çok önemliydi. Bu tip durumlarda savunma mekanizmam devreye girer ve çok büyük hayranlık duysam da bunu belirtmek istemem, o yüzden “Bitmeden bir şey diyemem” dedim. </span></p>
				<p class="METIN"><span class="METIN" style="font-size:1em;" xml:lang="tr-TR">Fakat ihtiyar adam ısrar etti; “Merak ediyorum ne düşündüğünü, hâlâ çok saçma olduğunu düşünüyor musun?”</span></p>
				<p class="METIN"><span class="METIN" style="font-size:1em;" xml:lang="tr-TR">“Hayır” dedim. Ahaliden bir rahatlama efekti yükseldi. Yıllarca inandıkları, belki de içerdiği fikirler uğruna bir otomobil mezarının ıssız bir köşesinde yaşadıkları bu film hakkındaki görüşlerimi neden bu kadar önemsiyorlardı? Benim onayım şart mıydı? Sonra ekledim; “Ama hikâye tabii ki biraz tuhaf” dedim. Cümleme noktayı koyar koymaz “Biraz tuhaf, biraz tuhaf, tuhaf...” diye sesler yankılanır mı diye ürktüm. Yankılanmadı. Yine de kaşları çatılmıştı salondakilerin. Onları tatmin edecek bir yanıt verememiştim. Derken bir hata yaptım ve bir espriyle yorumumu tamamladım: “Bu filmi çekerken ne kullandıysanız bana da verin...” </span></p>
				<p class="METIN"><span class="METIN" style="font-size:1em;" xml:lang="tr-TR">Yüzüme yapışan koca bir sırıtışla seyircisinden kahkaha bekleyen, o kahkaha tufanı gelmeyince de ne yapacağını şaşıran kötü bir talkshow sunucusu gibi donakaldım. Tek tek insanlara bakarak yüzlerine gülümsüyor ve en azından birinin gülmesi için içimden dua ediyordum. Nafile! Hepsinin yüzünde korkunç bir ciddiyet asılı kaldı. Ürkütücüydü.</span></p>
				<p class="METIN"><span class="METIN" style="font-size:1em;" xml:lang="tr-TR">Bir süre sonra herkesin yüzü İrfan Akay’a döndü, sanki hepsinin söylemek istediğini onun söylemesi icap ediyormuş gibi. İhtiyar adam oturduğumuz sıranın diğer ucuna yavaşça yürüdü, sinema salonunun kapısına yaklaşınca bana döndü. İki eliyle sıranın iki tarafındaki koltuklara tutundu. Söylediğim şey sanki ihtiyarın dengesini bozmuş gibiydi. </span></p>
				<p class="METIN"><span class="METIN" style="font-size:1em;" xml:lang="tr-TR">“Beni...” dedi. Gözlüklerini çıkarttı.</span></p>
				<p class="METIN"><span class="METIN" style="font-size:1em;" xml:lang="tr-TR">“Bizi... Hepimizi çok büyük hayal kırıklığına uğrattın. Maalesef sen o değilsin. Bırak o olmayı, buraya layık biri bile değilsin.”</span></p>
				<p class="METIN"><span class="METIN" style="font-size:1em;" xml:lang="tr-TR">Çok kötü hissetmeme yol açmıştı bu cümleler. Nedendir bilinmez ama kırılmıştım. Bir yandan da son çırpınışlarımı yapıyordum: “Yani aslında fazla fantastik derken şeyi kastettim, hani o Yunan Mitolojisi kısmındaki özel efektler, onlar biraz yapay duruyor yani” diye geveledim, sempatik el hareketleri yaptım. Fakat yüzlerindeki ciddiyette en ufak bir yumuşama dahi yoktu. </span></p>
				<p class="METIN"><span class="METIN" style="font-size:1em;" xml:lang="tr-TR">İrfan Kudret Akay bir süre pantolon askılarını çekiştirdi, sonra gözlüklerini taktı. Bana doğru yürüdü. Tam karşımda dikildi.</span></p>
				<p class="METIN"><span class="METIN" style="font-size:1em;" xml:lang="tr-TR">“Biz hiç özel efekt kullanmadık filmlerimizde. Olay burada bitiyor” dedi bir rahip gibi elini kafama koyarak.</span></p>
				<p class="METIN"><span class="METIN" style="font-size:1em;" xml:lang="tr-TR">“Sınavdan geçemedin” diyerek sırtını döndü. Kısık sesle “Arkadaşlar, lütfen kapıya kadar geçirelim konuğumuzu” diye emrini verdi.</span></p>
				<p class="METIN"><span class="METIN" style="font-size:1em;" xml:lang="tr-TR">“Ama ama bir dakika, filmin devamı...” diye sayıkladım çaresizce.</span></p>
				<p class="METIN"><span class="METIN" style="font-size:1em;" xml:lang="tr-TR">Beni kapıya kadar geçirdiler. Tam binadan çıkacakken şişmanca bir adam kolumdan tutup çöp kutusunu göstererek “Çikletini çıkar” dedi. Önce afalladım, neden bahsettiğini anlayamadım, daha sonra filmden önce ikram ettikleri sakızı hatırladım. Fakat onu film esnasında çıkarmıştım, çıkardığımı belli etmek istemedim. Ağzımda hızlıca balgamdan bir top yaptım ve sert bir sitem göstergesi olsun diye çöp kutusuna tükürdüm. Balgamı sakız sandı kaçıklar.</span></p>
				<p class="METIN"><span class="METIN" style="font-size:1em;" xml:lang="tr-TR">Kapıdan çıkarken son kez döndüm. Ajan’ın Balıkçı’ya bakışlarından kendimi lüzumsuz biri gibi hissettiren “Ben sana demiştim” cümlesi okunuyordu. Balıkçı’nın yüzünden düşen bin parçaydı. Ben de üzülmüştüm. Bir kahramanken bir saat sonra film hakkında yaptığım yorum yüzünden zavallı muamelesi görmek ağrıma gitti. Anadol’un içinden süzülüp gerçek dünyaya geri döndüğümde üzüntünün yerini merak aldı. Mezarlığın kenarına park ettiğim arabam ne haldeydi? </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Adımlarımı hızlandırdım, bekçiye hiç ilişmeden mezarlık kapısını aralayıp çıktım ve hemen arabama bakındım. Onu sapasağlam görünce yaşadığım üzüntüyü unuttum, mutlulukla dolup taştım. Radyoyu açtım ve yola çıktım. Dikiz aynamda otomobil mezarlığı küçüldükçe, yanlışlıkla tıkıldığı bir tımarhaneden kaçmış biri gibi rahatlıyordum. “Siktiğimin zırdelileri” diye bağırdım içimden. Yüzüm gülüyordu. Başımdan geçen bu saçma olayı yazıp derin bir uykuya dalmaktan başka bir şey düşünmüyordum. </span></p>
				<p class="x1--BASLIK"><span class="x1--BASLIK" xml:lang="tr-TR">Tarihin en iyi saklanmış sırrı </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">11 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">Her zamanki gibi saat 06.48’te cep telefonumun alarmıyla uyandım. Sabah rutinine harfiyen uydum ve evet, 07.05’te kapımın dışında hazırdım. Öğleden sonra bir toplantım vardı, o yüzden arabamı aldım. </span></p>
				<p class="METIN"><span class="METIN" style="font-size:1em;" xml:lang="tr-TR">İşyerinin otoparkına park ettim ve tam zamanında ofise adım attım. Laptop’umu açtım, kalemlerden uzak durdum. Verimli bir iş günü. Artan rakamlar. Eksilen rakamlar. Aynı kalan rakamlar. Vesaire. </span></p>
				<p class="METIN"><span class="METIN" style="font-size:1em;" xml:lang="tr-TR">Öğlen, ben, Aslı, Tolga, Esra yemeğe çıktık. Hepimizden tam puan alan nefis bir yemek, o yemeğe eşlik eden olağan bir sohbet, birkaç kahkaha, üç dört gülümseme, gündemden beş haber, iki faydalı bilgi, sekiz dedikodu... Hesap isteyene kadar her şey normaldi. Ne zaman ki kredi kartımın şifresi çalışmadı ve benden elime tutuşturdukları kalemle kredi kartı fişini imzamı istediler, kalemi tutar tutmaz babamın kalemiyle yaşadıklarım aklıma hücum etti. Her seferinde bir kenara savuşturduğum sorularıma tam yanıt almaya başlamışken araştırma sürecimin yarım kaldığını hatırladım. Fakat böylesi daha iyiydi. </span></p>
				<p class="METIN"><span class="METIN" style="font-size:1em;" xml:lang="tr-TR">Öğleden sonra şirketimiz ve doğal olarak benim için çok önemli bir toplantı vardı. Uzun bir masada yerlerimizi aldık, toplantıya katılan firma yetkilileriyle kartlarımızı takas ettikten sonra oturumu açtık. Önümüze konan klasörlerin köşesine çok güzel (tabii ki onun kadar güzel olmayan) dolmakalemler tutuşturulmuştu. Elim ister istemez kaleme gitti. Söylenenlerden notlar çıkarmaya başladım. Powerpoint sunumu için oda yavaş yavaş karardı. Aklım önceki gün sinema salonunun kararmasına ve sonradan gösterilen o tuhaf filme gitti. Bir an o başlayacak sandım ama nerde... Birtakım grafikler, excel tabloları, çıkan, inen, sabit duran rakamlar... Elime aldım kalemi, eskiden olduğu gibi anlamsızca karalamaya başladım. Karalamalarım bir atın peşindeki mızraklı Cin Ali’leri anımsatıyordu... Gerçekten de, ilkel insanlar mağara duvarlarına hangi motivasyonla çizim yapıyorlardı? Bir atı benden daha iyi nasıl çizebiliyorlardı? Dün bana film aracılığıyla anlatılanları düşündüm. Her ne kadar kulağa saçma gelse de, dünyadaki gizemleri açıklayan bir teoriydi; hayal edilenlerin yazıldığı zaman gerçekleşiyor oluşu ve hadi, piramitleri, Bermuda Şeytan Üçgeni’ni, Paskalya adasındaki heykelleri, Atlantis’i geçtim, dünyanın gizemleri arasında bana en yakın olanın, yani bizzat benim babamın kalemiyle yaşadığım gizemin tek açıklaması buydu. Fakat herkes bu güce sahip miydi, İrfan Akay’ın gözümün önünde paramparça ettiği bu kalemin bunda hiç mi rolü yoktu, filmin tam kesilen yerinde hayal kuramayanların hayalcileri önlemek için yaptıkları şey neydi, neye yol açtı... </span></p>
				<p class="METIN"><span class="METIN" style="font-size:1em;" xml:lang="tr-TR">Dur dedim kendime. Gene saçmalamaya mı başlıyordum? Ya şu an karşımda duran bu tablolar, grafikler, bu inip çıkan rakamlar az önce düşündüklerimden daha mı anlamlıydı sanki? </span></p>
				<p class="METIN"><span class="METIN" style="font-size:1em;" xml:lang="tr-TR">Bir anda ışıklar yandı. Patron bana döndü, “Sen hiç konuşmadın, ne düşünüyorsun? Nasıl bir strateji uygulamamız gerek sence?”</span></p>
				<p class="METIN"><span class="METIN" style="font-size:1em;" xml:lang="tr-TR">Herkes bana bakıyordu, tıpkı dün hayalcilerin baktığı gibi. Dün kendimi bir öğrenci gibi kanıtlamak istiyordum, bugünse karşılaştığım şeyler tamamen anlamsız geliyordu. Onlara baktım, takım elbiselerine, kravatlarına, cilalı ayakkabılarına, gözlüklerine... Ütülenmiş gömlekleri, pahalı kol saatleri, tıraşlı yüzleri, afili kartvizitleri. Projeksiyon makinesinden yansıyan rakamlar şimdi bazılarının üzerine aksediyordu. Toplantı odasındaki adamlar perdede gördüğüm grafiğin bir parçası olmuşlardı. </span></p>
				<p class="METIN"><span class="METIN" style="font-size:1em;" xml:lang="tr-TR">“Siz bilirsiniz” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">İsmet Bey bu ifademden memnun kalmadı. Bir şey söylemem gerekiyordu, ki böylece o söylediğim şeyi düzeltsin, karizma yapsın. Katılsa bile illa ki düzeltecek bir tarafını bulurdu. Ama hayır, söylemeyecektim.</span></p>
				<p class="METIN"><span class="METIN" style="font-size:1em;" xml:lang="tr-TR">“Bu ihaleye girelim mi, stratejimiz ne olsun, bir fikrin yok mu?”</span></p>
				<p class="METIN"><span class="METIN" style="font-size:1em;" xml:lang="tr-TR">Herkes bana bakıyordu. Gerilim had safhadaydı. O araba mezarlığına saklanmış binadaki garip tipler bile beni bu kadar germemişti. Saçma şeylerden bahsetseler de, rakamları hayat memat meselesi haline getiren adamlar kadar saçma değillerdi sanki. Şu an karşımda duran adamlar kutsal cüppe gibi takım elbiselerini giymişler, tasma gibi kravatlarını geçirmişler, rakamlara ibadet ediyorlardı ama sanki dünyanın en özgür, en güçlü adamları gibi caka satmayı da çok iyi biliyorlardı. Bir de toplantılarına gerektiği kadar odaklanmadım diye küçümseyen bakışlarla beni hırpalıyorlardı. “Yani, kem küm” diye kekelerken bunları düşündüm. Derken bağırsaklarım çalışmaya başladı, hep bu tip durumlarda harekete geçerlerdi, küçüklükten kalma bir alışkanlık diyelim. Bir adamı gerersen, ezersen, sıkarsan bir bez bebek gibi içindekileri boşaltma ihtiyacı duyar. </span></p>
				<p class="METIN"><span class="METIN" style="font-size:1em;" xml:lang="tr-TR">Ağzımdan şöyle bir yanıt çıktı:</span></p>
				<p class="METIN"><span class="METIN" style="font-size:1em;" xml:lang="tr-TR">“Kakam geldi.”</span></p>
				<p class="METIN"><span class="METIN" style="font-size:1em;" xml:lang="tr-TR">Toplantı odasında buz gibi bir sessizlik. Odadaki klima ve projeksiyon cihazının varla yok arası sesi bile kesildi sanki. Patron önce kaşlarını çattı, sonra zehirli dilini çıkardı:</span></p>
				<p class="METIN"><span class="METIN" style="font-size:1em;" xml:lang="tr-TR">“Sen ne biçim konuşuyorsun?”</span></p>
				<p class="METIN"><span class="METIN" style="font-size:1em;" xml:lang="tr-TR">Bu soruya ne yanıt verecektim? Rakamlar, grafikler, kravatlar, kartvizitler üstüme üstüme gelirken... Sonunda “Lavabo nerde?” diyerek soruya soruyla yanıt verdim, “Lavaboymuş! Tuvaleti kastediyorum tabii ki.” Sonra kravatımı çıkarıp masaya koydum. “Ellerimi yıkarken lavaboya değiyor ucu, tilt oluyorum” dedim. Sessizlik her geçen saniye daha da sessiz olabilir miydi, oluyordu... Diğer firmanın yetkilileri birbirlerine aval aval bakıyor, patron ise dişlerini sıkmış bir ifadeyle tehditkâr bakışlar fırlatıyordu bana. Umrumda değildi. Bir deliye dönüşmek bu kadar kolay ve bu kadar hızlı olabiliyordu demek ki.</span></p>
				<p class="METIN"><span class="METIN" style="font-size:1em;" xml:lang="tr-TR">Toplantı odasından çıktım. Yaptığıma inanamıyordum. Olayın bu raddeye bu kadar çabuk gelmesine de. </span></p>
				<p class="METIN"><span class="METIN" style="font-size:1em;" xml:lang="tr-TR">Sadece yarım saat sonra araba mezarlığına vardım. Bana ikinci bir şans vermelerini bekliyordum, en azından bunu hak ettiğimi düşünüyordum. Kapıdaki bekçi uyukluyordu, onu uyandırmadan geçtim kapıdan ve doğrudan gizli üslerini bulduğum yere gittim. Pentagram klibinin çekildiği o açık alanı ve piramit şeklinde yığılan araç hurdalarını bulmaya çalıştım. Bulamadım. Mezarlığın labirent gibi olmasının bunda payı vardı ama yer yön duygum iyidir, sağımı solumu bilirim ve dün hangi noktada nereye döndüğümü çok net hatırlıyordum. Burası sadece bir labirent değildi, anbean değişen bir labirentti. Belli ki ben gittikten sonra bir daha orayı bulamayayım diye ya da emniyet görevlilerine ispiyonlarım endişesiyle önlem almışlar, labirentteki bütün konfigürasyonu itinayla değiştirmişlerdi. </span></p>
				<p class="METIN"><span class="METIN" style="font-size:1em;" xml:lang="tr-TR">Arkalarında hiç iz bırakmamışlardı. O tuhaf mekâna doğru pahalı araba hurdalarının arttığını hatırlıyordum ama bunu da örtbas etmeyi başarmışlardı. Dün gördüğüm Lamborghini hurdası çok farklı bir yerdeydi şimdi. Tek bir ipucum vardı, o da Anadol’du. İçimden bir ses giriş kapısının Anadol’un yakınlarında olduğunu söylüyordu. </span></p>
				<p class="METIN"><span class="METIN" style="font-size:1em;" xml:lang="tr-TR">O hurda galerisinde yaklaşık kırk dakika boyunca dönüp durdum. Hem yorulmuştum, hem de tuvaletim gelmişti. Toplantıdan çıkarken “kakam geldi” dememde gerçeklik payı vardı ve o pay şimdi ertelenemeyecek bir boyuta ulaşmıştı. Orada, hiçliğin ortasında, bir Anadol arayıp bulamadıkça bağırsaklarım iyice hareketlendi. Etrafta kimsecikler yoktu, buraya bir yere hacıyatmazları bıraksa mıydım acaba diye düşündüm ama sonra bunu kendime yakıştıramayıp etrafta umumi tuvalet aradım. Bekçi kulübesine doğru yürüdüm ve o bölgede tuvalet aradım, buldum da.</span></p>
				<p class="METIN"><span class="METIN" style="font-size:1em;" xml:lang="tr-TR">Ne kadar leş bir tuvalet olduğu dış duvarlarından belliydi. Sanki bir devin özel pisuarıydı bu, arada bir gelip tepeden işiyor, devin sidikleri kenarlardan akıp tuvaletin duvarlarını baştan sona çiş yapıyordu. Bundan bir hikâye çıkar mıydı bilmiyorum ama benim bir an evvel tuvalete girmem şarttı, yoksa takım elbisemin 400 liralık pantolon kısmı kullanılmaz hale gelecekti. O yüzden girişteki adamın yüzüne bile bakmadan içeri attım kendimi. Bu tip leş tuvaletlerde kabin seçmek önemlidir, en soldaki, yani kapıya en yakın duran sanıldığı gibi her zaman en kirlisi değildir, çünkü herkes öyle sandığı için en az tercih edilenlerden biridir o. O yüzden önce onun kapısını açtım, maalesef o kabin temizlik malzemeleri için ayrılmıştı. O kadar acelem vardı ki, bir an o tuvalet malzemelerini, fırçayı, süpürgeyi, hırdavatları ve kabinin arka duvarını neredeyse tamamen kaplayan elips şeklindeki kocaman lacivert küveti kenara atıp oraya sıçsam mı diye aklımdan geçirdim. Sonra kendimi tuttum ve sağdaki kabine baktım, rezil bir durumdaydı, hemen bir sağdakine daha baktım, o daha rezildi. Ben de tekrar ortadakine dönüp orada ihtiyacımı giderdim.</span></p>
				<p class="METIN"><span class="METIN" style="font-size:1em;" xml:lang="tr-TR"> Tuvaletin girişindeki yaşlı amca gazete okuyordu. Cam vitrine baktım, oradaki karton levhanın üzerinde eğri büğrü lacivert renkte “ücret 50 kuruş” yazmaktaydı. Adamcağız üst satırda 5’i yazdıktan sonra kartonda çok az yer kaldığından “0”ı oraya sığdırmak için incecik bir elips şeklinde yazmak zorunda kalmıştı. </span></p>
				<p class="METIN"><span class="METIN" style="font-size:1em;" xml:lang="tr-TR">Cebimde bozukluk ararken o “0”a kitlendim kaldım. İki 250 kuruştan 500 kuruş denkleştirsem de nedense gözlerimi o Hardy gibi olması gerekirken Laurel gibi duran “0”dan ayıramıyordum. Ta ki tuvaletteki amca kadrajıma kolonya şişesini sokana kadar. Kolonyaya baktım, bildiğin çiş, bu umumi tuvaletlerdeki kolonyaları direkt pisuarlardan dolduruyorlar herhalde diye bir beyin fırtınasına yelken açmama rağmen yine de elimi uzatmaktan geri kalmadım. Zihnimi açan şey kolonyanın alışılmadık kokusu muydu, yoksa başka bir şey miydi bilmiyorum ama o anda gözlerimi alamadığım karton levhadaki 0’ın karşılaştığım yeni bir bilmece olduğunu fark ettim. Binadaki kapıları, babamın kalemindeki sembolü, İrfan Akay’ın </span><span class="METIN-ITALIK" style="font-size:1em;" xml:lang="tr-TR">Sıfırlar</span><span class="METIN" style="font-size:1em;" xml:lang="tr-TR"> kitabının kapağını hatırladım.</span></p>
				<p class="METIN"><span class="METIN" style="font-size:1em;" xml:lang="tr-TR">O “0” bana tuvalete ilk girdiğimde baktığım ilk kabinin arkasında duran, normal ölçütlerde olmayan devasa küveti aklıma getirdi. Elips şeklindeki lacivert küvet. </span></p>
				<p class="METIN"><span class="METIN" style="font-size:1em;" xml:lang="tr-TR">Yaşlı amcaya “Bir saniye, işim bitmemiş” dedim. Gerçekten de bitmediğini belirten tuhaf bir sallanma numarasıyla birlikte tuvalete geri döndüm. Soldaki ilk kabinin kapısını açtım. </span></p>
				<p class="METIN"><span class="METIN" style="font-size:1em;" xml:lang="tr-TR">Süpürgeyi, diğer hırdavatları kenara çektikten sonra o küveti kaldırmaya çalıştım. Plastik bir küvetten daha ağırdı ama biraz uğraşınca yere devirmeyi başardım. Arkasında gerçekten bir oluk vardı. Girdim içeri, ufak bir tüneli dört ayak üzerinde geçtikten sonra önceki gün Anadol’un diğer tarafından indiğimde karşıma çıkan karanlık apartman bahçesine vardım. Anadol’un kapısını solda hayal meyal seçebiliyordum. Demek ki bu apartmanın birkaç giriş kapısı vardı, umumi tuvaletteki lacivert küvet de bunlardan biriydi.</span></p>
				<p class="METIN"><span class="METIN" style="font-size:1em;" xml:lang="tr-TR">Bahçede kimseler yoktu, usulca binaya girdim, vestiyere asılmış kravatlardan ve çöp tenekesindeki çikletlerden içerisinin kalabalık olduğunu anladım. Biraz yürüdükten sonra yedi sekiz kişilik bir grubun iskemlelere oturmuş derin bir sohbete dalmış olduklarını fark ettim. Aralarında Ajan ve Balıkçı Yaka da vardı. Konuşmalarına kulak kabarttım. Ajan şöyle dedi:</span></p>
				<p class="METIN"><span class="METIN" style="font-size:1em;" xml:lang="tr-TR">“E iddiayı kazandım, ne alacaksın bana?”</span></p>
				<p class="METIN"><span class="METIN" style="font-size:1em;" xml:lang="tr-TR">Balıkçı kızgındı biraz.</span></p>
				<p class="METIN"><span class="METIN" style="font-size:1em;" xml:lang="tr-TR">“İddiaya falan girdiğimizi nereden çıkardın?!”</span></p>
				<p class="METIN"><span class="METIN" style="font-size:1em;" xml:lang="tr-TR">“Ohoo, hemen mızıkçılık yapıyorsun ha. Demiştin ya, kesin o, her türlü iddiaya varım diye.”</span></p>
				<p class="METIN"><span class="METIN" style="font-size:1em;" xml:lang="tr-TR">“Belki de odur, belli mi olur...”</span></p>
				<p class="METIN"><span class="METIN" style="font-size:1em;" xml:lang="tr-TR">“Bak ya hâlâ kasıyor, yazık yazık...”</span></p>
				<p class="METIN"><span class="METIN" style="font-size:1em;" xml:lang="tr-TR">“Ne bilelim... Sanki hepimiz o filme en başta inanmıştık, açıkçası ben önceleri ikna olmuş gibi davranmıştım. Ha, zamanla inandım o ayrı... İnandım derken, kavradım diyeyim... Hem onun durumu özel. Belli olmaz yani...”</span></p>
				<p class="METIN"><span class="METIN" style="font-size:1em;" xml:lang="tr-TR">“Oğlum tamam ağlama ya.”</span></p>
				<p class="METIN"><span class="METIN" style="font-size:1em;" xml:lang="tr-TR">“Ne ağlaması be.”</span></p>
				<p class="METIN"><span class="METIN" style="font-size:1em;" xml:lang="tr-TR">“Bariz ağlıyorsun.”</span></p>
				<p class="METIN"><span class="METIN" style="font-size:1em;" xml:lang="tr-TR">“Hadi oradan.”</span></p>
				<p class="METIN"><span class="METIN" style="font-size:1em;" xml:lang="tr-TR">“Ben daha ilk bakışta anlamıştım, onun o olmadığını.”</span></p>
				<p class="METIN"><span class="METIN" style="font-size:1em;" xml:lang="tr-TR">“Aferin sana, n’apalım yani.”</span></p>
				<p class="METIN"><span class="METIN" style="font-size:1em;" xml:lang="tr-TR">“Bir dahaki sefer abinize sorarsınız, hiç bu kadar uğraşmamış olursunuz.”</span></p>
				<p class="METIN"><span class="METIN" style="font-size:1em;" xml:lang="tr-TR">Tartışmaları enteresandı ama orada ne kadar dikilirsem dikileyim “o”nun ne anlama geldiğini bilmeden bir sonuca varamayacaktım.</span></p>
				<p class="METIN"><span class="METIN" style="font-size:1em;" xml:lang="tr-TR">“Ya habire ‘o’ falan diyorsunuz, açabilir misiniz bunu?” diye lafa girdim.</span></p>
				<p class="METIN"><span class="METIN" style="font-size:1em;" xml:lang="tr-TR">Birkaç dakika sonra İrfan Akay’ın karşısındaydım, şaşkın bakışlar bizi çepeçevre sarmıştı. Her zaman olduğu gibi kemik gözlüğünü çıkardı, camlarını sildi, gözlüğünü takıp bana baktı, sanki gözlüğü silmesiyle benim oradaki varlığımı olumlu ya da olumsuz anlamda değiştirebilecekmiş gibi. </span></p>
				<p class="METIN"><span class="METIN" style="font-size:1em;" xml:lang="tr-TR">“Daha önce de filmin yarısında çıkanlar olmuştu, fakat filmin yarısında çıkanlar arasından kimse bizi tekrar bulamamıştı. Bir kere taviz verdin mi, bir daha geri dönemezsin. Ama sen bunu başardın.”</span></p>
				<p class="METIN"><span class="METIN" style="font-size:1em;" xml:lang="tr-TR">Bu başarımdan dolayı kendi içimde nasıl bir tatmin yaşadığımı anlatamam size. Lise mezuniyetim, ÖYS’de yüksek puan elde etmem, </span><span class="METIN-ITALIK" style="font-size:1em;" xml:lang="tr-TR">Business Week</span><span class="METIN" style="font-size:1em;" xml:lang="tr-TR">’in kapağında görünmüş olmam, maaşıma aldığım son zam, Aslı’yı tavlamam... Hepsi bunun yanında ıvır zıvırdı. Hatta o gün sokak maçında kurtardığım toptan bile daha büyük bir haz duydum içimde. Filmlerdeki gibi bir bilmeceyi çözmüştüm, kendimi Sherlock Holmes gibi hissediyordum. İşin komiği, neyi başardığımı tam olarak bilmememdi. Bu apartman hâlâ benim için esrarını koruyordu.</span></p>
				<p class="METIN"><span class="METIN" style="font-size:1em;" xml:lang="tr-TR">Boğazlı kazak elini kaldırarak çekingen bir öğrenci gibi söz aldı. “Hocam belki de o... Bilirsiniz işte... O mu?” diye sordu.</span></p>
				<p class="METIN"><span class="METIN" style="font-size:1em;" xml:lang="tr-TR"> “Kim?” diye sordum tekrar ama sorum kaynadı. </span></p>
				<p class="METIN"><span class="METIN" style="font-size:1em;" xml:lang="tr-TR">“Bunu zaman gösterecek” diye yanıtladı ihtiyar adam Balıkçı Yaka’yı.</span></p>
				<p class="METIN"><span class="METIN" style="font-size:1em;" xml:lang="tr-TR">“Kim?” diye tekrarladım.</span></p>
				<p class="METIN"><span class="METIN" style="font-size:1em;" xml:lang="tr-TR">Babalık cebine davrandı, beyaz bir kutu çıkardı. </span></p>
				<p class="METIN"><span class="METIN" style="font-size:1em;" xml:lang="tr-TR">“Çiklet?”</span></p>
				<p class="METIN"><span class="METIN" style="font-size:1em;" xml:lang="tr-TR">“Neden olmasın...”</span></p>
				<p class="METIN"><span class="METIN" style="font-size:1em;" xml:lang="tr-TR">“Filmin devamı için hazır mısın?”</span></p>
				<p class="METIN"><span class="METIN" style="font-size:1em;" xml:lang="tr-TR">“Bunun için İstanbul’un en pis tuvaletine girdim.”</span></p>
				<p class="METIN"><span class="METIN" style="font-size:1em;" xml:lang="tr-TR"> </span></p>
				<p class="METIN"><span class="METIN" style="font-size:1em;" xml:lang="tr-TR">Sorularımın yanıtlarını filmde bulmak adına sinema salonundaki koltukta yerimi aldım ve Alien kaskımı tereddütsüz taktım kafama. Sinema salonu karardı. Film bu noktadan itibaren olayları biraz daha geriye sarıyor, anlattığı geçmiş bölümlerini arka planda duranlar üzerinden yeniden sunuyordu. İlk mağara resminin çizildiği, piramitlerin parşömenler üzerinde hayal edildiği, Yunan tanrılarının amfitiyatrolarda konuşula konuşula tasarlandığı ve kâtipler tarafından yazıldığı o ilk olaylara geri döndük. O sahnelerde arkada hiçbir şey yapmayan, gıkını çıkarmadan izleyen ve yaratılan şeyden hiç de memnun olmayan o geçmiş zaman figüranlarına odaklandı kamera. Tıpkı filmin ta en başında kameranın benim sıradan, sıkıcı, monoton hayatıma odaklanması gibi...</span></p>
				<p class="METIN"><span class="METIN" style="font-size:1em;" xml:lang="tr-TR"> Sonra dış ses anlatmaya başladı. İrfan Kudret Akay bir locaya geçmiş, eline mikrofonu almış, canlı canlı filmin anlatıcılığını üstleniyordu. İkinci bölüm belgeselden çok nutuk havasındaydı zaten. Sesini alçaltarak, yükselterek, dramatik etki katarak anlattığı bu bölüme şöyle başladı ihtiyar:</span></p>
				<p class="METIN"><span class="METIN" style="font-size:1em;" xml:lang="tr-TR">“İyi bakın onlara. Onlar, hayal kuramayanlar. Hayal kuranları engellemek isteyenler... Onlar, yıllarca sinsice, yavaş yavaş, bir fare gibi hayallerimizi kemirenler... Kendi acizlikleri yüzünden doğanın bize bahşettiği yeteneği kafamızdan silmeye çalışanlar...</span></p>
				<p class="METIN"><span class="METIN" style="font-size:1em;" xml:lang="tr-TR">‘Onlar’... düşkaçıranlar, gücetapanlar, ölümsaçanlar, yokediciler, mantıkköleleri, oyunbozanlar, rüyagörmezler, onlar hayatlarımızı sıradanlığa, tekdüzeliğe mahkûm edenler... En bilinen, tüm dillerdeki en yakın anlamıyla gerçekçiler... Gerçeğin muhafızları... </span></p>
				<p class="METIN"><span class="METIN" style="font-size:1em;" xml:lang="tr-TR">İyilikle kötülüğün edebi savaşı aslında bizim onlarla savaşımızdır.</span></p>
				<p class="METIN"><span class="METIN" style="font-size:1em;" xml:lang="tr-TR">Dünyayı geçmişin parıltısından mahrum edenler onlardır.”</span></p>
				<p class="METIN"><span class="METIN" style="font-size:1em;" xml:lang="tr-TR">Onun bu söylediklerine seyirci kalabalığından homurtular, birtakım hırlamalar eşlik ediyordu. Tuhaftı ama bana artık hiçbir şey birkaç saat önceki toplantıdan daha tuhaf gelmiyordu.	</span></p>
				<p class="METIN"><span class="METIN" style="font-size:1em;" xml:lang="tr-TR">Nutkun ilk kısmında şuna benzer görüntüler geçti beyazperdeden; cadı avları neticesinde yakalananları ateşe verenler, gardiyanlar, hâkimler, cellatlar, din adamları, Papa... Yakın çağa geldik; çocuklarını zorla kendilerine benzeten anne babalar, öğrencilerini ezen öğretmenler, insanları fişleyen komutanlar, hastalarına deli gömleği giydiren psikiyatristler... Görüntülerin üstünde ise onları lanetleyen bir ses. İkinci yarı sert başlamıştı. Daha sonra film yeniden belgesel hüviyetine kavuştu. Daha sakin bir anlatımla ihtiyar devam etti:</span></p>
				<p class="METIN"><span class="METIN" style="font-size:1em;" xml:lang="tr-TR">“Hayallerin gerçek olduğu bir dünya en baştan beri onların işine gelmiyordu. Bunun bir parçası olmadıklarını düşünüyorlar, bizden habersiz kendi aralarında örgütleniyorlardı. </span></p>
				<p class="METIN"><span class="METIN" style="font-size:1em;" xml:lang="tr-TR">Zamanla biz güç kazandık çünkü hayallerimizi işlemenin yeni yollarını bulduk. Mağara duvarları devri kapanmış, tabletlere geçmiştik.</span></p>
				<p class="METIN"><span class="METIN" style="font-size:1em;" xml:lang="tr-TR">Sümerler yazıyı bulunca telaşlandılar. </span></p>
				<p class="METIN"><span class="METIN" style="font-size:1em;" xml:lang="tr-TR">Bir yetenekleri varsa, plancı olduklarından, hayatlarını hesaplar üzerine kurduklarından dolayı geleceği iyi öngörebilmeleriydi. Yazının bulunması bizim güç kazanmamıza, onların ise hepten ikinci sınıf vatandaş olmalarına yol açacaktı. Bir insan düşün ki, parçası olduğu varoluşta en ufak bir söz hakkı olmasın... Buna katlanmaları mümkün değildi.</span></p>
				<p class="METIN"><span class="METIN" style="font-size:1em;" xml:lang="tr-TR">Hayalgücünün yükselişini durdurmalıydılar. Bu amaç uğruna birbirinden zalim üç şey icat ettiler.”</span></p>
				<p class="METIN"><span class="METIN" style="font-size:1em;" xml:lang="tr-TR">Perdeye Sümer tanrıları yansıdı...</span></p>
				<p class="METIN"><span class="METIN" style="font-size:1em;" xml:lang="tr-TR">“Sümer Medeniyeti’nde biz hayalcilere sihirbaz deniyordu. Tabletlerde yazıldığı üzere Bilgelik ve Su Tanrısı Enki insanların ve sihirbazların koruyucusuydu. Zaten Tanrılar o güne dek insanların yardımcısı, koruyucusuydu. Sümerlerin tanrıları şefkatli ve bilgeydi. Güneş Tanrısı Utu adaleti korur, insanlara yardım ederdi. Tanrıça İnana âşıkların ve savaşçıların koruyucusuydu. Tanrılar hayalcilerle gerçekçileri ayırmıyordu. Fakat gerçekçiler tanrıların belirlenişinden, onların yaptıklarına kadar hiçbir konuda söz sahibi olamamayı haksızlık olarak görüyorlardı.</span></p>
				<p class="METIN"><span class="METIN" style="font-size:1em;" xml:lang="tr-TR">Tam bu dönemde birbirlerinin farkına vardılar, hayal kuramayanlar, rüya görmezler olarak kendilerini ayırt etmeye ve yavaş yavaş kendi aralarında örgütlenmeye başladılar. Hayalcileri, hayalcilerin silahıyla vurmaya karar verdiler. Sümerli gerçekçiler, hayalcilerin yarattığı Tanrı kavramını değiştirerek yazının gücüyle dinleri, hayalgücünün yok edilmesi için kullanabileceklerini fark ettiler. Öncelikle çok tanrılı sistemi değiştirip tek tanrıya indirgeyeceklerdi. Tek tanrı onların işini kolaylaştıracaktı. Bu uzun vadeli bir plandı, nesiller boyunca sürecek ve belki de yaşadıkları süre içinde zafere ulaştıklarını göremeyeceklerdi. Yine de tek şansları, tanrıları tek bir tanrıya indirgemekti. Ondan sonra o tek tanrıyı istedikleri gibi eğip bükebileceklerdi.</span></p>
				<p class="METIN"><span class="METIN" style="font-size:1em;" xml:lang="tr-TR">Gerçekçilerin en büyük yeteneklerinden biri beyin yıkamaktır. Yazıda biz ne kadar ustaysak, onlar da hitabetle manipülasyonda o kadar beceriklidir. Birkaç kâtibi sözleriyle kandırıp tanrıların özelliklerinde ufak tefek değişiklikler yaptırmaları çok zor olmadı bu süreçte. </span></p>
				<p class="METIN"><span class="METIN" style="font-size:1em;" xml:lang="tr-TR">Daha önceki sistemlerde tanrılar ve insanlar iki farklı dünyaya aitmiş gibi görünüyordu, Sümerli gerçeğin muhafızları öncelikle bunu değiştirmek için o zehirli dillerini kullandılar. İki dünyayı tek dünyaya indirgemek için Sümer krallarını tanrıların vekili kıldılar. Böylece daha sonra Hıristiyanlıkta Papa’ya, Müslümanlıkta halifeye geçen bu hakkın yolunu açmış oldular. Kralları tanrının vekili kılmak, devlet ile dini aynı kanaldan yürütmenin ve tanrıları halkın hayalgücünden alıp devletin kasasına atmanın ilk adımıydı.</span></p>
				<p class="METIN"><span class="METIN" style="font-size:1em;" xml:lang="tr-TR">Tanrıların insanlığı cezalandırmaya başlaması da Sümerli gerçekçilerin maharetiydi. Halk bu cezalara boyun eğdi. Aslında o cezalar kralların buyruklarıyla geliyordu ve işte o noktada işler karışmaya, hayalgücü boyunduruk altına girmeye başladı.</span></p>
				<p class="METIN"><span class="METIN" style="font-size:1em;" xml:lang="tr-TR">Rüyagörmezler ne kadar kurnazsa, biz hayalciler de o kadar saftık. Tanrıların ilahi düzeneğindeki bu ufak değişiklikleri o günlerde gerçekçilerin hayal kurma çabası olarak gördük, ilişmedik onlara. Belki de zamanla onlar da bu varoluşun bir parçası olabilirler ve herkes dünya hakkında eşit oranda söz sahibi olabilirdi diye düşledik saf saf...</span></p>
				<p class="METIN"><span class="METIN" style="font-size:1em;" xml:lang="tr-TR">Ne büyük gaflet!</span></p>
				<p class="METIN"><span class="METIN" style="font-size:1em;" xml:lang="tr-TR">Sümer inanışları, önce Tevrat’a, sonra da diğer tek tanrılı dinlere esin verdi. Bu süreçlerde gerçeğin muhafızları sinsice çalışmaya devam ettiler. İnsanları kontrol etmek için cennet, huriler ve benzeri ilâhi ödülleri veya hastalık, fakirlik gibi cezaları koymuşlardı ama yetinmediler, daha büyük bir korkuyu insanların kalbine yerleştirmek gerekiyordu. Yeni Ahit’e “cehennem” ve “şeytan” tarifini eklediler. Ezeli bir ızgara, ölümsüz bir körükçübaşı ve alevler içinde pişen ruhlar... </span></p>
				<p class="METIN"><span class="METIN" style="font-size:1em;" xml:lang="tr-TR">Süper kahramanlar öldü, birbirinden ilginç tanrı figürleri birleşti, tek bir tanrıya, tek bir cezalandırıcıya dönüştürüldü. Sekiz bacaklı atına binip sihirli mızrağını fersahlar ötesine fırlatan tanrılara, keçi bacaklı flüt çalan satirlere, güneşe ve doğaya tapanlar gökyüzünde tek başına duran, gülümsemeyen, yalnız, yapayalnız bir yaratıcıya boyun eğdiler. </span></p>
				<p class="METIN"><span class="METIN" style="font-size:1em;" xml:lang="tr-TR">Gerçekçiler, varoluşun sınırlarını çizerken, hayalciler tek tanrının köleleri oldular.</span></p>
				<p class="METIN"><span class="METIN" style="font-size:1em;" xml:lang="tr-TR">Üç dinin de söylediği öz aynıydı: “Hayal kurma, gerçekçi ol. Ve efendine itaat et.” Dinler yaygınlaştıkça hayalciler azaldı.</span></p>
				<p class="METIN"><span class="METIN" style="font-size:1em;" xml:lang="tr-TR">Ressamlar, müzisyenler, ozanlar asker oldular, dinlerini korumak ve yaymak üzere seferlere katıldılar. Savaş ve istila çağı başladı.” </span></p>
				<p class="METIN"><span class="METIN" style="font-size:1em;" xml:lang="tr-TR">Bu sahneleri nasıl çektilerse çok iyi çekmişlerdi. Sanatçılar birer birer zırhlara bürünüyorlar, güçsüz kollarıyla kılıç tutmaya çalışıyorlar ve savaşlarda ilk ölen onlar oluyordu. Oradaki trajediden etkilenmemek, zorla ölüme gönderilmiş hayalperest askerlere acımamak, onlarla özdeşleşmemek mümkün değildi.</span></p>
				<p class="METIN"><span class="METIN" style="font-size:1em;" xml:lang="tr-TR">“Gerçekçilerin tek silahı din değildi. Bir de görünür tanrıya ihtiyaçları vardı. Dokunarak hissedilebilecek, bakıldıkça hayranlık duyulacak, tapılacak bir şey...”</span></p>
				<p class="METIN"><span class="METIN" style="font-size:1em;" xml:lang="tr-TR">Beyazperdede üzerinde aslan arması olan kocaman bir Lidya sikkesi belirdi.</span></p>
				<p class="METIN"><span class="METIN" style="font-size:1em;" xml:lang="tr-TR">“Sümerler MÖ 3700’de yazıyı bulduktan ve Sümerli gerçekçiler yazıyı kullanarak dini inanışları değiştirdikten sonra Batı Anadolu’da, Lidyalı gerçekçiler o şeyi buldular: Para! Para, zenginliğin, gücün, bereketin, refahın olabilecek en ufak şeye dönüştürülüşüydü.”</span></p>
				<p class="METIN"><span class="METIN" style="font-size:1em;" xml:lang="tr-TR">Açıkçası filmin bu noktasında yüzüm biraz buruşmuştu. Görünür tanrının paraya indirgenmesi biraz “kör gözüm parmağa” olmuştu sanki. Ama bu eleştirimi getirirsem “kör gözüm parmağa, kör gözüm parmağa” diye yankılanan bir sesin ardından kendimi kapı dışında bulacağımı tahmin ettiğimden ses çıkarmadım. Sonuçta her filmde sevmediğim sahneler mutlaka olurdu. Bir de ilginçtir; müzik kullanımının etkisiyle birlikte parayla alakalı sonraki sahnelerden hayli etkilendiğimi hatırlıyorum.</span></p>
				<p class="METIN"><span class="METIN" style="font-size:1em;" xml:lang="tr-TR"> “Gerçekçilerin kötücül hayal güçlerini küçümsemiştik. Önce madenlerden, sonra kâğıttan yapılan para dinle birlikte doğanın dengesini bir daha düzelmemek üzere bozdu. Hayalciler her geçen gün azalıyor, daha da kötüsü; var olan hayalcilerin de hayalleri gerçek dünyayı eskisi kadar etkileyemiyordu. Böylece hayalcilerin karanlık çağı başladı. Ekonomik sistem, derebeyler, krallar, papazlar, vergi, haraç kavramları, profesyonel devletler, şirketler, uluslararası şirketler insanları çok daha fazla çalışmaya itti. Hayalciler, kendilerinden daha çok üstlerindeki gerçekçiler için çalıştıkça hayal kurmayı bıraktılar. </span></p>
				<p class="METIN"><span class="METIN" style="font-size:1em;" xml:lang="tr-TR">Yine de bir avuç insan hayal kurmaya devam ediyordu ve büyülü hikâyelere imza atıyorlardı. Gerçekçiler, hayal güçlerini ellerinden alamadıkları bu insanları önce ‘cadı’ diye yaftaladılar, sonra da onların etrafında bir tabu duvarı örerek toplumdan dışladılar. Hayalciler sefalet içinde yaşamalarına rağmen hayal kurmaktan vazgeçmediler. Fakat gerçekçiler doymuyordu. Göz önünde olmasalar da, hayalcilerin varlığından ve onların hikâyelerine ait varlıkların ender de olsa karşılarına çıkmasından rahatsızdılar. </span></p>
				<p class="METIN"><span class="METIN" style="font-size:1em;" xml:lang="tr-TR">Gerçeğin muhafızları rahatsızlıklarını dindirmek için son darbeyi indirmeye karar verdiler. Dini yine bir balta gibi kullanarak gerçek hayatı değiştirebilecek hayallere sahip olanların kafalarını uçuracaklardı! Öfkeleri, hasetleri, hınçları o kadar büyümüştü ki soykırıma vardırdılar işi... Bu amaçla cadı avını başlattı Engizisyon. 1480-1700 yılları arasında 100.000 hayalciyi cadı ithamıyla yargılayıp infaz etti. Canlı canlı yaktılar, herkesin gözü önünde astılar, kellelerini meydanlarda gezdirdiler.</span></p>
				<p class="METIN"><span class="METIN" style="font-size:1em;" xml:lang="tr-TR">Önce din, sonra para, son olarak da korkuyla hayalcileri bastırdılar.</span></p>
				<p class="METIN"><span class="METIN" style="font-size:1em;" xml:lang="tr-TR">Bir süre sonra hayal dünyasıyla gerçek dünya arasındaki kapı kapandı. Kilitlendi. Mühürlendi.”</span></p>
				<p class="METIN"><span class="METIN" style="font-size:1em;" xml:lang="tr-TR">Hayallerin gerçek dünyayı dev bir boyalı macera kitabı kıldığı o eski yıllar, zaman geçtikçe yerini sefalet manzaralarına bırakıyordu. Gökyüzünde uçan ejderhalar bir anda yere çakılıp can veriyor, Truva Atı gibi mitolojik figürler yanıp kül oluyor, dağların tepesindeki tanrılar bir anda bir deri bir kemik berduşlara dönüyorlardı. Kılıçlı şövalyeler sapanlı çiftçilere, kahraman silahşorlar altın keseli tüccarlara, büyüteçli dedektifler coplu polis memurlarına, uçan süpürgeli cadılar çalı süpürgeli ev kadınlarına dönüşüyorlardı. </span></p>
				<p class="METIN"><span class="METIN" style="font-size:1em;" xml:lang="tr-TR">Cadı avı sekanslarıyla birlikte belgeselin tonu değişmiş, macera filmi eskide kalmış, ağır bir aile dramasının haleti ruhiyesi baş göstermişti. Bu noktada ilginçtir; sinema salonunda bir matem havası esti. Hayalciler karanlık çağlarını hatırlayınca ağlamaklı olmuşlar, sessizliklerine hissedilir bir melankoli yüklemişlerdi. Derken perdedeki görüntüler yeniden hareket kazandı. </span></p>
				<p class="METIN"><span class="METIN" style="font-size:1em;" xml:lang="tr-TR">“Tek tük hayalciler gerçekçilerin kapattığı kapının altından sızarak gerçeği değiştirmeyi başarsalar da 18. yüzyıla kadar karanlık çağ yaşandı. Piri Reis’in 1513’te çizdiği haritada o zamanlarda keşfedilmemiş Güney Kutbu’nu ve buz altında kaldığından bilinmeyen Afrika’nın sahil şeridini çizmesi bunun örneğiydi. Herkes bu bölgeler keşfedilmeden önce Piri Reis buraları nasıl çizdi diye sorar durur, oysa Piri Reis oraları çizdiği için o yerler var olmuştur. Tabii bunlar bilinçsizce rastgele yapılan işlerdi hep, o yüzden de hayalcilerin uyanmasına katkıda bulunamadı.</span></p>
				<p class="METIN"><span class="METIN" style="font-size:1em;" xml:lang="tr-TR">19. yüzyılda Edgar Allan Poe uyandı bu derin uykudan ve herkesi de uyandırmaya ant içti adeta. “Hayallerin tek gerçeklik olduğuna inananlara” deyişi gerçekçilerin sindirdiği hayalcilere bir çağrıydı. Poe’nun hikâyeleri o kadar güçlüydü ki, tam olarak gerçekliğe müdahale edemediyse de yaşadığı dönemde havanın daha sisli, daha karanlık ve puslu olmasını sağlamıştı. Organizasyonumuz için oldukça önemli bir yazar olan Melville’nin </span><span class="METIN-ITALIK" style="font-size:1em;" xml:lang="tr-TR">Moby Dick</span><span class="METIN" style="font-size:1em;" xml:lang="tr-TR">’i gerçek dünyaya etki edebilen ve bizim fark ettiğimiz ilk roman oldu. Roman yayımlandıktan sadece iki hafta sonra beyaz bir balina tıpkı Moby Dick gibi, bir gemiyi batırdı. Bu bizim için hayal dünyası ile gerçek dünyanın arasındaki kapının yeniden açılabileceği anlamına geliyordu. </span></p>
				<p class="METIN"><span class="METIN" style="font-size:1em;" xml:lang="tr-TR">20. yüzyıldaki en büyük hayalperest müdahale ise Jules Verne’den geldi, 1865’te yazdığı, bilimsel gerçeklere uzak olarak nitelenen </span><span class="METIN-ITALIK" style="font-size:1em;" xml:lang="tr-TR">Aya Seyahat</span><span class="METIN" style="font-size:1em;" xml:lang="tr-TR"> yaklaşık yüz yıl sonra gerçekleşti ve insanoğlu aya ayak bastı. Hem de Verne’in kurgusuyla inanılmaz benzerlikler taşıyan bir macerayla. Verne’in kurmaca roketi de, NASA’nın Apollo 11’i de üçer kişilik bir mürettebatla fırlatıldı. Her iki araç da Florida’dan kalkış yapıyordu, rotaları hemen hemen aynıydı, ikisi de alüminyum alaşımlarından imal edilmişti ve daha da enteresanı; ilk yola çıkan fakat iniş yapamayan Apollo 8 ekibi ile Verne’nin kitabındaki karakter isimleri bile benzerlikler taşıyordu.</span></p>
				<p class="METIN"><span class="METIN" style="font-size:1em;" xml:lang="tr-TR">Jules Verne’in de arasında olduğu bilimkurgu akımı elbette ki mücadelemizde bir dönüm noktasıdır. 1900’lü yıllarda yazılan tüm bilimkurgu eserleri hayallerin gerçekler kapısından sızmasına çok yardımcı oldu. Bermuda Şeytan Üçgeni, hayalet şehirler, hayalet gemiler, uçan daireler, vimanalar, uzaylılar tarafından kaçırılanlar ve tarlalardaki dev uzaylı sembollerinin bu döneme denk gelmesi bir tesadüf değil elbette...” Beyazperdede UFO görüntüleri, eski ucuz bilimkurgu kitaplarının kapakları, siyah beyaz bilimkurgu filmleri ve benzeri görüntüler akıyordu. Sonra tüm karizmasıyla Orson Welles belirdi perdede. Anlatıcı devam etti:</span></p>
				<p class="METIN"><span class="METIN" style="font-size:1em;" xml:lang="tr-TR">“20. yüzyıl birçok hayalperest müdahaleye sahne oldu. Bunların en ünlülerinden biri organizasyonumuzun kurucularından biri olan Orson Welles’in 1938’de gerçekleştirdiği “Dünyalar Savaşı” radyo haberidir. Welles, Amerikan radyosunda H.G. Wells’in </span><span class="METIN-ITALIK" style="font-size:1em;" xml:lang="tr-TR">Dünyalar Savaşı</span><span class="METIN" style="font-size:1em;" xml:lang="tr-TR">’nı gerçek habermiş gibi okudu ve infiale yol açtı. Halk sokaklara döküldü. Daha önce görülmemiş bir kaos yaşandı. Daha da enteresanı o gün yaşanan kaosta birçok insanın gökyüzünde ışıltılı araçlar gördüğünü rapor etmesiydi. </span></p>
				<p class="METIN"><span class="METIN" style="font-size:1em;" xml:lang="tr-TR">Bu deney otoriteden bağımsız bir şekilde kitlelerce kurulan hayallerin gerçek hayata müdahale edebileceğinin en güzel kanıtlarından biri oldu. Bu ve tam listesi organizasyonumuzda yer alan olaylar 1400’lü yıllarda tamamen kapanan o kapıyı açmamız için bir umut kaynağı oldular. Gerçekçiler, bu deneyin olumlu sonuçlandığını fark edip paniklediler. Tekrar bizi sindirmek için yola çıktılar. İkinci cadı avı sezonunu başlatmaya karar verdiler. Fakat bir sorun vardı. Ortada tam anlamıyla bir cadı yoktu, fakat sihir vardı. O sihir, kitaplardı. Kitaplar yok edilmeliydi. </span></p>
				<p class="METIN"><span class="METIN" style="font-size:1em;" xml:lang="tr-TR">1800’lü yıllarda kurgusal roman geleneği ilk oturmaya başladığı dönemde tehlikenin farkındaydılar, o yüzden kurmacaya karşı halk nezdinde bir önyargı kampanyası başlatmışlardı. Fakat edebiyat o önyargıyı alt etmeyi başardı. 1900’lü yıllarda roman geleneği iyice güç kazanmaya ve onların mukaddes kitaplarını gölgede bırakmaya başlayınca kitapları yok etmek için kusursuz bir plan yaptılar. Planın adı: İkinci Dünya Savaşı idi. Nazi Almanya’sında 10 milyon kitap yakıldı. Yanan her sayfayla birlikte dünyadan kovulan ama dünyaya geri dönmeyi bekleyen hayaller de yandı, kül oldu. Çok büyük bir yıkımdı.</span></p>
				<p class="METIN"><span class="METIN" style="font-size:1em;" xml:lang="tr-TR">Sinemayı da baltalamaları gerekiyordu. Hollywood’u hedef aldılar tabii ki. Senatör McCarthy’nin başlattığı ‘cadı avı’, komünizm propagandası yaptığı iddia edilen yüzlerce yönetmeni ve senaristi hapse attı. Sosyalizm de bir hayaldi. Mitolojik tanrılar kadar büyük bir hayaldi. O hayalin peşinden koşanların bizden olması kaçınılmazdı. İşte o süreçte sinema perdesine akseden, ister hayalperest, ister politik olsun, hayallerle gerçekliğin kapılarını zorlayan birçok yoldaşımıza prangaları taktılar. </span></p>
				<p class="METIN"><span class="METIN" style="font-size:1em;" xml:lang="tr-TR">Kölelik düzeni ve savaşlar, hayalgücümüzü yok etmek için bunlara başvurmaktan asla çekinmezler. Asla...”</span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar devam etmeden önce derin derin bir of çekti. </span></p>
				<p class="METIN"><span class="METIN" style="font-size:1em;" xml:lang="tr-TR">“Ne kadar beynini yıkarsan yıka, insanoğlu o eski görkemli hayatı içten içe hatırlamaya devam edecektir. Bir yere daha önce geldiğimizi sanırız ya, bir diyalogu daha önce yaşamış gibi... Deja vu deriz. Geçmişteki bir karakterle özdeşleşiriz, reenkarnasyonla açıklamaya çalışırız bunu. Gerçeklerle kapatılan hayal dünyasının çağrılarıdır bunlar, asla bu çağrıları engelleyemeyecekler.</span></p>
				<p class="METIN"><span class="METIN" style="font-size:1em;" xml:lang="tr-TR">Sadece yazarlar, hikâyeciler değil, bilim dünyası da bu sese kulak verdi. Einstein’ın izafiyet teorisi, Heisenberg’in belirsizlik prensibi... Derken kuantum fiziği bizim çözdüğümüz bu fenomeni bilimsel temele oturtmaya çalıştı... Sadece fizikçiler de değil üstelik. Antropolog Carlos Castenada </span><span class="METIN-ITALIK" style="font-size:1em;" xml:lang="tr-TR">Bir Başka Gerçeklik</span><span class="METIN" style="font-size:1em;" xml:lang="tr-TR"> ile bunu anlattı dünyaya. Bilim dünyası da işin içine katılınca giderek yayılan bu içgüdüsel isyanı yeni bir yöntemle durdurmaları gerekiyordu. Cadıların yerini deliler, büyünün yerini ruhsal bozukluklar aldı. </span></p>
				<p class="METIN"><span class="METIN" style="font-size:1em;" xml:lang="tr-TR">20. yüzyılda delilik inanılmaz bir artış gösteriyordu. Bu artışın sebebi elbette ki gerçekçilerin bozduğu düzendir. Hayalleri kovup doğanın dengesini bozdukları için hepimiz hastalıklarla boğuşuyoruz. Bazılarımız ise deliriyor. Yoksa giderek daha medeni, daha uygar, daha sağlıklı olduğu söylenen toplumumuzda neden o eski sefil günlerden daha fazla deli teşhisi konsun? Çünkü hayalcilerin bazılarının algısı daha açık oluyor, doğuştan anlıyorlar bize sunulan gerçeklikteki tersliği, kapının dışına itilmiş, içeri girmeye çalışan hayallerin varlığını hissetmeye başlıyorlar ve zamanla akıllarını kaçırıyorlar. </span></p>
				<p class="METIN"><span class="METIN" style="font-size:1em;" xml:lang="tr-TR">İşte bu yüzden 19. yüzyılda tımarhane kurmaya başladılar. Hapishane gibi binaları dikip, attılar hayalcileri içine. Tedavi yöntemleri yoktu. Ne ilaç verebiliyorlardı ne de tıbben müdahale edebiliyorlardı. Psikiyatri, tıp biliminin önemsenmeyen bir dalı olarak can çekişiyordu. Psikiyatristler bu durumu değiştirmek için insülin koma terapisiyle şizofreninin tedavisini yapabildiklerini iddia ettiler. Sonuçlar ve istatistikler şaibeliydi ama psikiyatri bilimini kurtarmak için yeterliydi. Sonra elektroşok ve daha korkunç bir yöntem olan labotomiyi icat ettiler... Beynin bir bölümünü yok ederek hastaları iyileştirebileceklerini iddia ettiler. Heykeltıraş Camille Claudel’i akıl hastanesine kapattılar. 30 yıl orada çürütüp yeteneğini yok ettiler. Yeni Zelanda’nın en büyük şairi Janet Frame neredeyse labotaminin kurbanı olacaktı, birliğimizin ajanları tarafından kaçırıldı. </span></p>
				<p class="METIN"><span class="METIN" style="font-size:1em;" xml:lang="tr-TR">Psikiyatristler dört duvar arasından çıkmak ve şehre karışmak istiyorlardı. Deliliği yaymaya kararlıydılar. Deliliği nasıl yayacaklardı; tabii ki bunun tanımını genişleterek. Delilik, tuhaflık, gariplik, farklı olmak... Bir dönem sanatçılarla, yazarlarla özdeşleştirilen nitelikleri biyolojik aksaklıklar olarak göstermeyi başardılar! Ve bu aksaklıkları küçücük haplarla geçirebileceklerine tüm dünyayı inandırdılar. Son yüzyılın en büyük kandırmacasına hoş geldin.</span></p>
				<p class="METIN"><span class="METIN" style="font-size:1em;" xml:lang="tr-TR">Düzenden rahatsız olan, kaygılanan tüm duyarlı kişileri antidepresanlarla uyutup başkaldırmalarını önlediler. Hayalgücümüzü öldürmek, duyumsadığımız ama isimlendiremediğimiz eksikliği kapatmak, farkındalığımızı törpülemek ve bizi uyuşturmak için yeni bir yol bulmuşlardı nihayet. En büyük düşmanlarımızdan biri olan ilaç sektörü ve reklam sektörüyle bir araya gelerek zehirli haplarını mutfak çekmecelerimize kadar sokmayı başardılar. </span></p>
				<p class="METIN"><span class="METIN" style="font-size:1em;" xml:lang="tr-TR">Bu süreçte boş durmadık. Henüz organize olmadığımız için eylemlerimizi birbirimizden habersiz gerçekleştiriyorduk. Bu bireysel hamlelerin çoğu cılız olsa da, bir süre sonra ortak bir saldırıya geçmeyi başardık. Önce romancılar, sonra filmciler tuhaf bir telepatiyle bir araya gelip aynı şeyin hayalini kurdu. </span></p>
				<p class="METIN"><span class="METIN" style="font-size:1em;" xml:lang="tr-TR">Önce William Gibson’ın </span><span class="METIN-ITALIK" style="font-size:1em;" xml:lang="tr-TR">Neuromancer</span><span class="METIN" style="font-size:1em;" xml:lang="tr-TR">’ı, sonra John Brunner’in </span><span class="METIN-ITALIK" style="font-size:1em;" xml:lang="tr-TR">Şok Dalgası Süvarisi</span><span class="METIN" style="font-size:1em;" xml:lang="tr-TR">, sonra da diğer tüm Cyber Punk akımı sanal bir ağdan söz etti. Bunlar hep hayalcilerin altına imza attığı oluşumlardı. </span><span class="METIN-ITALIK" style="font-size:1em;" xml:lang="tr-TR">Johnny Nmenonic</span><span class="METIN" style="font-size:1em;" xml:lang="tr-TR">, </span><span class="METIN-ITALIK" style="font-size:1em;" xml:lang="tr-TR">Total Recall</span><span class="METIN" style="font-size:1em;" xml:lang="tr-TR"> gibi filmlerle o sanal ağ fikrini geliştirdik. Ve 1990’da interneti yarattık! Sadece 20. yüzyılın en önemli icadı değildi, internet bizim kurtuluş planımızın ilk aşamasıydı! Sadece hayallerimizle hayatı etkileyebileceğimiz ümidini ateşlemedi, aynı zamanda birbirimizi bulmamız, örgütlenmemiz için büyük bir fırsat doğurdu.”</span></p>
				<p class="METIN"><span class="METIN" style="font-size:1em;" xml:lang="tr-TR">İrfan Akay locadan aşağı indi. Gömleğine takılı olan mikrofon sayesinde sesi sinemada yankılanıyordu. Beyazperdede film boyunca gördüğümüz sahnelerden bir kolaj eşlik ediyordu ona.</span></p>
				<p class="METIN"><span class="METIN" style="font-size:1em;" xml:lang="tr-TR">“Artık bir birliğimiz var. Bir ismimiz yok, birçok ismimiz var. </span></p>
				<p class="METIN"><span class="METIN" style="font-size:1em;" xml:lang="tr-TR">Hayalciler... Sıfırlar... Varolmayanlar... Yarım yamalaklar... Hayalperestler... Yoksayılanlar... Olmayanlar... Hiçler...</span></p>
				<p class="METIN"><span class="METIN" style="font-size:1em;" xml:lang="tr-TR">Neden sıfırız? Neden hiçiz? Neden Varolmayanlar’ız?</span></p>
				<p class="METIN"><span class="METIN" style="font-size:1em;" xml:lang="tr-TR">Çünkü varoluşumuz gerçekçilerin en ince ayrıntısına kadar tasarladığı sisteme, yeniden yarattıkları bu köhne düzene uymuyor. Herkes dışarıda güle oynaya yaşarken, bizim çektiğimiz ıstırabın kökeni bu. Biz onlar gibi değiliz. Onların uydurduğu bu hayata adapte olabilmemiz mümkün değil. Doğanın dengesini bozup, dinle, parayla, reklamla, zorbalıkla tüm insanoğlunu köle haline getiren onlar. Bizi yok sayıyorlar, biz de var olmayı reddediyoruz! Var olmadan, görünmeden, fark ettirmeden gerçekliğin ayarlarıyla oynuyoruz. Biliyoruz ki; dünyayı gerçeklerle değil, hayallerle değiştirebiliriz. Devrim, şimdi, tam şimdi!”</span></p>
				<p class="METIN"><span class="METIN" style="font-size:1em;" xml:lang="tr-TR">Görüntüler bir “son” yazısıyla birlikte durdu. Jenerik akmadı, sinema yavaşça aydınlanırken “son” kelimesinin “o”su “0”a dönüştü, s ve n kayboldu. Hipnotize olmuş bir adam gibi o elipsten gözlerimi alamıyordum. Bir yandan da aklımdan az önce biten filmi alkışlamak geçiyordu ki, İrfan Akay yanıma geldi, elimi sıktı, bir süre bırakmadı.</span></p>
				<p class="METIN"><span class="METIN" style="font-size:1em;" xml:lang="tr-TR">“Aramıza hoş geldin” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">Sembolden gözümü alamadığımı fark edince açıkladı. </span></p>
				<p class="METIN"><span class="METIN" style="font-size:1em;" xml:lang="tr-TR">“Sıfır bizim sembolümüz. Kapılarımızın şekli her zaman bir sıfırı andırır, bu sürekli bize hayalle gerçek arasındaki kapıyı aralamamız gerektiğini ve bunun için savaştığımız bilgisini hatırlatır. Dışarısı gerçek dünya ise burası düşler kalesidir. Bu apartmandaki her oda ise ayrı bir düşler âlemidir. “0” hem sıfırı, hem de organizasyonumuzun yurtdışındaki en yaygın ismi olan N0n-Existent’ı, yani Var0lmayan’ı hatırlatır bize. Tuvalette çözdüğün bilmecede olduğu gibi bu şifreyle üyelerimizi tanıyabilir, onlara şifreli mesajlar gönderebiliriz. Sıfır, gerçekçilerin bizi hiç yerine koyduğunu hatırlatır bize. Son iki bin küsur yıldır gerçekçilerin egemenliğindeki varoluşu değiştirmek için neler yaptığımızı, nasıl yaptığımızı, Sıfırlar’ın nasıl işlediğini, kimin hayalci, kimin gerçekçi olduğunu nasıl ayırt ettiğimizi, buradaki kaotik düzeni nasıl sağladığımızı, her şeyi zamanla anlayacaksın.”</span></p>
				<p class="METIN"><span class="METIN" style="font-size:1em;" xml:lang="tr-TR">“Burası nasıl kuruldu, tüm bunlar...”</span></p>
				<p class="METIN"><span class="METIN" style="font-size:1em;" xml:lang="tr-TR">“Kitabım </span><span class="METIN-ITALIK" style="font-size:1em;" xml:lang="tr-TR">Sıfırlar</span><span class="METIN" style="font-size:1em;" xml:lang="tr-TR">, buradaki direnişimizi başlatan ilk kurşun olarak kabul edilir. O kitaptaki şifreli mesajlar sayesinde ulaştığım insanlarla birlikte kurdum Sıfırlar’ın İstanbul bürosunu... Burada geçireceğin süre içerisinde büyük sırlarımızı ve mücadelemizin metotlarını öğreneceksin fakat bunları kimseyle paylaşmayacaksın. Kimin gerçekçi, düşkemiren olduğunu henüz bilebilecek donanıma sahip değilsin. Organizasyonumuzun parçası olmaya çok yakınsın ama henüz resmi üyemiz olduğunu söyleyemeyiz. Önce bazı sınavlara tâbi tutulacaksın. Bazı şartları yerine getireceksin, hayatında bazı değişiklikler yapacaksın... Şimdiden tarihin en iyi saklanmış sırrını öğrendin. Dahası da var. Hayallerini nasıl gerçeğe sirayet ettirebilirsin, dünyayı nasıl değiştirebilirsin... Tüm bunları öğreneceksin...”</span></p>
				<p class="METIN"><span class="METIN" style="font-size:1em;" xml:lang="tr-TR">Kulağa çok güzel geliyordu. Organizasyonun adına ters düşse de, “Varım” dedim. </span></p>
				<p class="METIN"><span class="METIN" style="font-size:1em;" xml:lang="tr-TR">“Güzel. Şimdi yorgun olduğunu tahmin ediyorum. Aşırı dozda hayale maruz kaldın, biraz dinlenmelisin ve tüm bu aldığın bilgileri kafanda oturtmalısın. Bugüne kadar bildiğin her şey birkaç saat önce değişti. Bu yeni dünyaya alışman zaman alacaktır. Acele edersen sudan çıkmış balığa dönersin. Arada bir suya dönmen hayati önem taşıyor. Biraz normal hayatına devam et. Sonra derslere başlıyoruz.”</span></p>
				<p class="METIN"><span class="METIN" style="font-size:1em;" xml:lang="tr-TR">“Ders mi?”</span></p>
				<p class="METIN"><span class="METIN" style="font-size:1em;" xml:lang="tr-TR">“Merak etme, okuldaki gibi değil...”</span></p>
				<p class="METIN"><span class="METIN" style="font-size:1em;" xml:lang="tr-TR">İrfan Akay bir dosya uzattı bana. </span></p>
				<p class="METIN"><span class="METIN" style="font-size:1em;" xml:lang="tr-TR"> “Ev ödevi mi?” diyerek gülümsedim.</span></p>
				<p class="METIN"><span class="METIN" style="font-size:1em;" xml:lang="tr-TR">Dosyanın üzerinde “SIFIRLARA GİRİŞ – YENİ BAŞLAYANLAR İÇİN VAR0LMAYAN” yazıyordu. </span></p>
				<p class="METIN"><span class="METIN" style="font-size:1em;" xml:lang="tr-TR">“İzlediğin filmin senaryo metni bu. Hatta filmden biraz daha uzun. Okursun. Aklına yatmayan yerleri yarın sorabilirsin” diye açıkladı Akay.</span></p>
				<p class="METIN"><span class="METIN" style="font-size:1em;" xml:lang="tr-TR">“Tamamdır.”</span></p>
				<p class="METIN"><span class="METIN" style="font-size:1em;" xml:lang="tr-TR">“Sonunda kaynakça da var, içerdiği bilgilerin tamamen doğru olduğuna dair şüphe duyarsan oraya bak. Kanıtlarımız var. Bilimi dönüştürdükleri haliyle sevmiyoruz ama bilimseliz de. Yani hayalci olabiliriz ama uçacağım deyip yere çakılan otçu tayfadan değiliz... Yarın derse getir bunu ama işyerindeki arkadaşların, hele yöneticilerin –aman diyeyim- görmesinler.”</span></p>
				<p class="METIN"><span class="METIN" style="font-size:1em;" xml:lang="tr-TR">Bir anda aklıma toplantıda çıkardığım rezalet geldi. İşe dönemezdim ki...</span></p>
				<p class="METIN"><span class="METIN" style="font-size:1em;" xml:lang="tr-TR">“Yalnız yarın işe dönmem biraz zor.”</span></p>
				<p class="METIN"><span class="METIN" style="font-size:1em;" xml:lang="tr-TR">“Nedenmiş o?”</span></p>
				<p class="METIN"><span class="METIN" style="font-size:1em;" xml:lang="tr-TR">“Buraya gelmek için ufak bir olay çıkardım da.”</span></p>
				<p class="METIN"><span class="METIN" style="font-size:1em;" xml:lang="tr-TR">Memnuniyet ifadesi kapladı İrfan Akay’ın yüzünü. O ifade sinema salonundaki herkese hızlıca bulaştı. </span></p>
				<p class="METIN"><span class="METIN" style="font-size:1em;" xml:lang="tr-TR">“Güzel. Er geç yapacağın şeyi içgüdüsel olarak yapmışsın. Fakat bunun için erken. Gerçekçilerle birlikte yaşamayı hepimizin öğrenmesi gerekiyor çünkü onlar etrafımızda, aramızda, her yerdeler. Bizim organize olduğumuzu fark etmemeleri misyonumuz için çok önemli. Gerçeğin muhafızlarına yakalanmamalıyız. Merak etme, sana yardımcı olacağız. Nasıl bir olay çıkardın bilmiyorum ama psikiyatrik dalavere departmanımızdan bir rapor alman yeterli olacaktır. Migrenin var zaten, bunu biliyorlar. Migrenle bağlantılı olarak akli dengesizlik yaşadın. Bizimkiler bunu mantıklı bir şekilde doldururlar, hatta öyle bir doldururlar ki, sen değil onlar senden özür dilerler.”</span></p>
				<p class="METIN"><span class="METIN" style="font-size:1em;" xml:lang="tr-TR">“Gerçekten mi?” </span></p>
				<p class="METIN"><span class="METIN" style="font-size:1em;" xml:lang="tr-TR">“Tabii ki. Psikiyatrik tanımlara bayılır onlar.”</span></p>
				<p class="METIN"><span class="METIN" style="font-size:1em;" xml:lang="tr-TR">“O zaman süper!”</span></p>
				<p class="METIN"><span class="METIN" style="font-size:1em;" xml:lang="tr-TR">“Bu yapabileceklerimizin sadece milyonda biri. Neler yapabildiğimizi bir bilsen...”</span></p>
				<p class="METIN"><span class="METIN" style="font-size:1em;" xml:lang="tr-TR">“Öğrenmek için can atıyorum!”</span></p>
				<p class="METIN"><span class="METIN" style="font-size:1em;" xml:lang="tr-TR">Senaryodan gözlerimi alamıyordum, öyle ki binadan çıkarken bile gözüm ondaydı. Tam kapıdan geçip otomobil mezarlığına geri dönerken geçen günkü şişman hayalci yine beni kolumdan tuttu. “Çiklet?” diye sordu. Bu defa nazikçe çikleti ağzımdan çıkarıp çöp kutusuna bıraktım.</span></p>
				<p class="METIN"><span class="METIN" style="font-size:1em;" xml:lang="tr-TR">On dakika sonra arabama geri döndüğümde torpido gözünde bıraktığım cep telefonuma baktım, Aslı’nın cevapsız çağrılarıyla karşılaştım. Hemen geri aradım, sinemaya gittiğimi ve telefonumu arabada unuttuğumu söyledim. Hangi filme gittiğimi sordu, bir duraksamadan sonra </span><span class="METIN-ITALIK" style="font-size:1em;" xml:lang="tr-TR">Balıkçı Kral</span><span class="METIN" style="font-size:1em;" xml:lang="tr-TR"> dedim nedense, zaten gösterimdeki filmleri pek bilmezdi Aslı. Sonra o şirret sesiyle benim için çok endişelendiğini, bencil bir şekilde ortadan kaybolmalarımdan hiç hoşlanmadığını söyledi. Bahanelerimle onu idare etmeye çalıştım, fayda etmedi. İrfan Akay’ın dediği gibi aşırı dozda hayal aldıktan sonra biraz boktan gerçeklere maruz kalmam gerekiyordu. Aslı’nın tafraları bu açıdan çok yardımcı oldu, gerçeğin ne kadar boğucu bir şey olduğunu tekrar hatırladım.</span></p>
				<p class="METIN"><span class="METIN" style="font-size:1em;" xml:lang="tr-TR">Eve vardığımda antidepresanımın saatini kaçırdığımı hatırladım ve mutfağa gidip ilaç çekmecesini açtım. Tam hapı ağzıma atacakken aklıma belgeselde söylenenler ve İrfan Akay’ın “Birtakım sınavlara tâbi tutulacaksın. Hayatında bazı değişikler yapman gerekecek” deyişi aklıma geldi. Yapmam gerekeni çok iyi biliyordum. Çekmecemdeki antidepresanları, migren haplarını ve benzer ilaçların hepsini çöpe attım.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Şimdi uyuyabilir ve muhteşem rüyalar görebilirdim.</span></p>
				<p class="x1--BASLIK"><span class="x1--BASLIK" xml:lang="tr-TR">Muhteşem bir rüya ve güdümlenmiş füze, no more!</span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">12 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">Ertesi gün hatırlayamadığım kadar uzun bir zaman sonra, alarm sesiyle veya alarm niyetine kurduğum bir şarkının gürültüsüyle değil kendi kendime, güzel bir rüyanın sonlanmasıyla uyandım. Uzun zamandır bu kadar iyi uyuduğumu ve bu kadar güzel bir rüya gördüğümü hatırlamıyorum. Gerçekçilerin hapını bırakmam hemen işe yaramıştı!</span></p>
				<p class="METIN"><span class="METIN" style="font-size:1em;" xml:lang="tr-TR">Rüyamda beş altı yaşlarında bir çocuktum. Annem ve babamla birlikte lunaparktaydık. Elimde babamın kalemi vardı. Kalemin tepesine bastığımda lunaparkın farklı kısımlarına ışınlanıyorduk. Önce hız trenine bindik, tam 360 derece dönerken kaleme bastım ve kendimizi korku tünelinde bulduk, sonra da atlıkarıncada. Oradan çarpışan otolara, oradan Balerin’e geçtik. İlk defa bir rüyamda, kan gölünde oynaşan bir bebek olarak belirdiğim o kâbusu saymazsak tabii, annem ve babamla birlikteydim. Rüya daha sonra aynı güzellikte başka bir rüyaya bağlandı. İşten çıkmış eve doğru yürüyordum, bir anda kendimi sahafların stand kurduğu açık hava kitap fuarının içinde buldum. Çok kalabalıktı. Orada, sıradan bir tezgâhın üzerinde </span><span class="METIN-ITALIK" style="font-size:1em;" xml:lang="tr-TR">Sıfırlar</span><span class="METIN" style="font-size:1em;" xml:lang="tr-TR">’ı gördüm, hem de ilk baskısı. Tam elimi uzatıp alırken bir başkası davrandı kitaba, ellerimiz kazara kitabın üzerinde birleşti. O dokunmadan aldığım elektrikle onun kim olduğunu anlamıştım. Ezgi’ydi. Kafamı kaldırıp baktım ona, evet oydu. Ben şaşkınlıktan küçük dilimi yutacaktım, o ise gülümsüyordu. İsmimi söyledi melodik sesiyle. Karşılık veremedim, sadece sonsuz bir mutlulukla gülümsüyordum. </span></p>
				<p class="METIN"><span class="METIN" style="font-size:1em;" xml:lang="tr-TR">Uyandığımda gülümsemem hâlâ yüzümdeydi. Kaybettiğim annemi, babamı ve ilk aşkımı aynı rüyada görmüştüm. Travmalarım acı değil, mutluluk ve umut vermişti bu defa. Yirmi dört saat önce sıradan bir gerçekçi olan ben artık bir varolmayandım ve artık her şey tersine dönecekti.</span></p>
				<p class="METIN"><span class="METIN" style="font-size:1em;" xml:lang="tr-TR">Gözlerimi açtıktan birkaç saniye sonra PDA’imden dün gece ayarladığım şarkı çalmaya başladı. Control Denied’ın </span><span class="METIN-ITALIK" style="font-size:1em;" xml:lang="tr-TR">The Fragile Art of Existence</span><span class="METIN" style="font-size:1em;" xml:lang="tr-TR"> albümünün ilk şarkısı “Consume” idi bu şarkı. Onun eşliğinde hazırlanmaya başladım ama bu defa hiçbir sıralamaya itaat etmeden, hiçbir kural gözetmeden... Kimsenin kölesi değildim, kimse de benim efendim değildi. Bu dünyayı değiştirmeye ant içen bir organizasyonun önemli bir parçasıydım. </span></p>
				<p class="METIN"><span class="METIN" style="font-size:1em;" xml:lang="tr-TR">Hatta belki de, en önemli parçasıydım. Apartmana girdiğimde duyduğum konuşmalar aklımdan çıkmıyordu. Bu konuşmalar organizasyona katılan herkes için yapılıyor muydu, yoksa benim özel bir konumum var mıydı? Gerçekten o, ben miydim? O kimdi? Neydi? </span></p>
				<p class="METIN"><span class="METIN" style="font-size:1em;" xml:lang="tr-TR">Şu an öncelikle odaklanmam gereken konu finans müdürüne dünkü toplantıyı terk edişimle ilgili yapacağım açıklamaydı. Organizasyonun psikiyatri dalavere departmanından bir rapor çıkaracaklarını söylemişti İrfan Akay fakat binadan çıkarken bana bir şey vermemişlerdi. Gayet düzensiz bir şekilde hazırlanıp, mutfağı ve odamı normalden daha fazla dağıttıktan sonra tam istediğim zamanda kapımın dışında dikilip dikilmediğimi kontrol etmek için kol saatime doğru kafamı eğdiğimde paspasın üzerinde bir zarf gördüm. Pentagram’ın klibinin olduğu videokasetini koydukları zarfa benziyordu. Açtığımda benim için yazılmış bir psikiyatri raporu buldum. Bu organizasyonu sevmiştim. Tüm o back-up şirketlerinin yapamayacağı bir şeyi yapmışlardı. Ama bakalım gerçekten işe yarayacak mıydı?</span></p>
				<p class="METIN"><span class="METIN" style="font-size:1em;" xml:lang="tr-TR">İsmet Bey’in, ofisine girdiğimde fark ettiğim öfkeli bakışları, uzattığım raporu okurken değişti. Tam da İrfan Akay’ın tarif ettiği şekilde “Kusura bakma, biz de artık bizimle çalışmak istemediğini sanmıştık” dedi. Oscar’ı hak eden bir ses tonuyla “Böyle bir şeyi aklımın ucundan bile geçiremem” dedim. Onlarla birlikte yaşamayı öğrenmemiz gerekiyordu.</span></p>
				<p class="METIN"><span class="METIN" style="font-size:1em;" xml:lang="tr-TR"> Onlar kimdi? Etrafımdaki herkes onlardan biri olabilir miydi, yoksa aralarında benim gibi kişiliğini henüz bulamamış hayalcilerden var mıydı? Ya Tolga, en yakın arkadaşım, koruyucu meleğim, hayatım boyunca beraber en çok vakit geçirdiğim insanoğlu? O da onlardan mıydı? Onlar, “onlar” olduklarının farkındalar mıydı? Tüm bu sistemin mantığını anlamıştım da, tam olarak nasıl işliyordu? </span></p>
				<p class="METIN"><span class="METIN" style="font-size:1em;" xml:lang="tr-TR">Senaryoya, kurgu aşamasında atılan bazı sahnelere ve cümlelere göz attım, yeni bilgiler edindim ama yanıtlarını merak ettiğim bu sorularla ilgili bir yanıt yoktu. “Gerçekçilerle iyi geçinin” yazıyordu bir yerde. “İşleri yavaşlatmak ve güdümlü füzeler” başlıklı bir paragrafta “İşlerinizi aksatmayın ama onların verdiği işlere çok fazla vakit harcamayın. Onların tahmin ettiğinden çok daha kısa bir sürede işlerinizi bitirebilir, kendinizi bir hayalci olarak yaşatabileceğiniz meşgalelerle ilgilenebilirsiniz. Ama ne olursa olsun, arkanızda delil bırakmayın, asla bir gerçekçiye bir hayalci olduğunuzu çaktırmayın. Çaktırırsanız mimlenirsiniz ve sizi değiştirmek için inanılmaz bir uğraş verirler. Bazen en dayanıklı hayalci bile gerçekçilerin manipülasyonu karşısında sağlam duramayabilir, güdümlü bir füzeye dönüşebilir. İnsanların çoğu artık hedefi başkalarınca belirlenmiş birer güdümlü füzedir. Sonunda patladıkları yer uçsuz bucaksız, kimsenin umrunda olmayan bir çöl tepesidir. Arkalarında birkaç parça kemikten başka bir şey kalmaz” yazıyordu. </span></p>
				<p class="METIN"><span class="METIN" style="font-size:1em;" xml:lang="tr-TR">Güdümlenmiş bir füze olmayacaktım. Dedikleri gibi bana verilen işi çok daha az vakit harcayarak, kendimden daha az vererek yapabilir, onları idare edebilirdim.</span></p>
				<p class="METIN"><span class="METIN" style="font-size:1em;" xml:lang="tr-TR">Bu yazılanlardan yola çıkarak bir buçuk saat kadar çok hızlı ve yoğun bir şekilde çalıştım ve kitapta dendiği gibi normalden çok daha kısa sürede tüm işlerimi tamamladım. Tabii, tamamlamış olsam da eskisi kadar iyi kazanç sağlayacak hareketlere imza atmamış olabilirdim ama yine de hiçbir gerçekçi benim çalışmadığımı iddia edemezdi. Mesele buradaydı, arkanda delil bırakmadan gerçekçilerin çarklarına çomak sokmaktı. Görünürde eskisi gibi, hatta eskisinden bile daha çalışkan, gerçekte ise hayal peşinde koşan gizli bir eylemci... </span></p>
				<p class="METIN"><span class="METIN" style="font-size:1em;" xml:lang="tr-TR">Günlük hesaplarımı, planlarımı ve analizlerimi yaptıktan sonra ekranımın önüne dışarıdan görünmeyecek bir açıda hayalperestlerin senaryosunun sayfalarını açtım, çalışıyor gibi yaparak onu okudum. Akıllı telefonuma minik kulaklıklar takıp dün geceden yüklediğim Dr.Skull’ı dinliyordum bir yandan da. “Çok fazla kural var, salaklar için”, “Kaybedecek neyin var, zincirlerinden başka” diyordu şarkı sözleri. Bu ufak kulaklıklar benim baba yadigârı koca Sony kulaklıklar kadar iyi ses vermiyorlardı ama onlar sayesinde gizli gizli müzik dinleyebiliyordum.</span></p>
				<p class="METIN"><span class="METIN" style="font-size:1em;" xml:lang="tr-TR">Bu senaryo gerçekten tuhaftı. Bazı yerlerde cidden uçuyor ve saçmalıyordu ama uçuşa geçtiği bu kısımlarda onunla birlikte ben de uçuyordum. İrfan Kudret Akay’ın yazdığı </span><span class="METIN-ITALIK" style="font-size:1em;" xml:lang="tr-TR">Sıfırlar</span><span class="METIN" style="font-size:1em;" xml:lang="tr-TR">’da da benzer bir etki vardı. İşte Akay’ın sırrı buydu, kelimeleri öyle bir şekilde yan yana getiriyordu ki, bunlar hayalgücünü tetikliyor ve sizi başka bir âleme uçuruyordu. Bir kulağımdan zihnime doğru akan Dr.Skull melodilerinin de katkısıyla bu uçuş epey yüksek irtifalarda gerçekleşiyordu. Şu an paravanlı odasında, takım elbisesini kuşanmış, bilgisayarına bakan, hesap kitap yapan tipik bir gerçekçi gibi görünsem de aslında hayaller denizinde paletleriyle yüzen bir dalgıçtım.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Saat 18.00. Resmen Var0lmayan örgütünün bir parçası olduğumdan itibaren ilk mesaimi tamamladım. Aslı dünkü münakaşamızdan dolayı aramamıştı, o yüzden özgürdüm. Akşam evde senaryoyu okuyarak ve kütüphanemde eski kitaplarıma göz atarak vakit geçirdim. </span></p>
				<p class="x1--BASLIK"><span class="x1--BASLIK" xml:lang="tr-TR">Diş macunu </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">13 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">Bu gece günlüğüme yazmadan önce dişlerimi tam fırçalayacaktım ki, banyodaki tüm diş macunlarının alındığını fark ettim. Diş macunlarını koyduğum kabın altında ise Sıfırlar’ın imzasını taşıyan ufak bir CD buldum.</span></p>
				<p class="METIN"><span class="METIN" style="font-size:1em;" xml:lang="tr-TR">CD’yi bilgisayarımın CD-Rom’una koyduktan birkaç saniye sonra monitörümde bir diş macunu reklamı başladı. Küçük sevimli bir kız fırçasına diş macununu sıktı, dişlerini fırçaladı ve dişleri parladı. Klasik bir televizyon reklamı. “Daha beyaz, daha sağlıklı dişler” diye bir slogan yazdı. Ardından “Fluorid’li formülüyle Cogde, dişlerinize de bakar, diş etlerinize de...” diye bir dış ses. </span></p>
				<p class="METIN"><span class="METIN" style="font-size:1em;" xml:lang="tr-TR">Sonra belgeselin anlatıcısı konuşmaya başladı: “Gerçekçiler asıl gerçekleri nasıl saklayacaklarını çok iyi biliyorlar. Bazen gözümüzün önündeki gerçekleri saklamak için o gerçeği gözümüze sokarak... Ya da ağzımıza sokarak bunu yapıyorlar. ‘Fluorid’li formülüyle...’ Fluorid... Matah bir şey sanıyoruz Fluorid’i. Peki gerçekte ne? </span></p>
				<p class="METIN"><span class="METIN" style="font-size:1em;" xml:lang="tr-TR">Bir anda endüstriyel tesisler çıktı karşımıza ve sonra onların atıkları. Yok edilemeyen o atıklar. </span></p>
				<p class="METIN"><span class="METIN" style="font-size:1em;" xml:lang="tr-TR">“Fluorid aslında zehir. 19. yüzyılda yaygın bir deyimle ‘Şeytan Zehiri’ olarak bilinen sodyum fluorid, fare ve haşarat zehri olarak kullanılıyordu. Alüminyum fabrikalarının atık malzemesinden üretiliyor bu zehir. Bu atıkları yok etmek imkânsızdı, toprağa nüfuz ederse toprağın bereketinin ve çevre nehirlerdeki yaşamın sona ermesine neden oluyordu. Okyanusların derinliklerine atıldığında ise milyonlarca deniz canlısının ölümüne yol açıyordu. Peki, alüminyum üretimi sadece bu fluorid tehlikesi yüzünden duracak mıydı? Elbette hayır. Fluorid’i başka yerlerde kullanmayı denediler. Kimler mi?”</span></p>
				<p class="METIN"><span class="METIN" style="font-size:1em;" xml:lang="tr-TR">Ekranda devasa bir Svastika bayrağının dalgalandığı bir kimya fabrikasına geçtik. </span></p>
				<p class="METIN"><span class="METIN" style="font-size:1em;" xml:lang="tr-TR">“Nazi bilim adamları. Alman kimya fabrikası I.G.Farben’da fluorid’den sarin ve soman isimli sinir gazlarının yapılabileceği sonucunu çıkardılar. Dahası var. Fluorid’i suya karıştırdıklarında beynin bir bölümünü uyuşturabildiklerini keşfettiler. Peki, bunu nerede test ediyorlar?”</span></p>
				<p class="METIN"><span class="METIN" style="font-size:1em;" xml:lang="tr-TR">Bir toplama kampı görüntüsü. </span></p>
				<p class="METIN"><span class="METIN" style="font-size:1em;" xml:lang="tr-TR">“Toplama kamplarında tabii ki. Fluorid’i kamplardaki suya karıştırdılar. Sonuç mükemmeldi. Esirler her zamankinden uysal davranmaya başladılar. İkinci Dünya Savaşı’ndan sonra Farben firmasının danışmanlığına Allen Dulles isimli CIA ajanı getirildi. Dulles, günümüzde şehir efsanesi olarak adlandırılan ama tabii ki gerçeğin kendisi olan zihin kontrol operasyonu MK-Ultra’nın operatörü ve aynı zamanda HAARP’ın dolaylı fikir babası. Nazilerden öğrendiği fluorid formülünü kendi ülkesine, Amerika’ya sattı.”</span></p>
				<p class="METIN"><span class="METIN" style="font-size:1em;" xml:lang="tr-TR">Fluorid’in insanları uyuşturduğu ve IQ düşmesine yol açtığı defalarca kanıtlandı. Ayrıca kansere ve alzheimer’a yol açtığı da birçok bilimadamınca düşünülüyor. Buna rağmen reklamlar bu bilgilerin algı dünyamıza girmesini engelliyorlar.</span></p>
				<p class="METIN"><span class="METIN" style="font-size:1em;" xml:lang="tr-TR"> Günümüzde Avrupa’da yasak olmasına rağmen Amerika ve İngiltere’de fluorid ciddi oranlarda içme suyuna karıştırılıyor. Diğer ülkelerde ise yasak.” Bu mini belgeseli dinlerken, dişlerimin ve etlerimin ne kadar hassas olduğunu, bir süre fırçalamadığımda kanayıp sarardıklarını hatırladım. Bu yeni Varolmayan teorisi bünyeme uymuyordu demek ki. Belgesel düşüncelerimi okurcasına “Diş macununu atarsan diş sağlığını nasıl koruyacağını soruyorsundur... Suyla fırçalayabilirsin, hiçbir farkı yok” bilgisini verdi, sonra da ekledi: “Bir de bu var:”</span></p>
				<p class="METIN"><span class="METIN" style="font-size:1em;" xml:lang="tr-TR">Kadrajı kaplayan bir adam cak cak çiklet çiğniyordu. Yüzünde aptal bir gülümsemeyle. Sonra çiklet kutusunu çıkardı, kameraya tuttu. Bu 0 sembollü Varolmayan çikletiydi.</span></p>
				<p class="METIN"><span class="METIN" style="font-size:1em;" xml:lang="tr-TR">“Özel formüllü çikletimiz dişlerini ve diş etlerini korur. Etkisi klinik deneyleriyle değil, bizzat kanıtlandı.”</span></p>
				<p class="METIN"><span class="METIN" style="font-size:1em;" xml:lang="tr-TR">Bir anda o gün boyunca gördüğüm tüm Sıfırlar, şişe dibi gözlüklüsünden kapüşonlusuna, Albino’sundan Ajan’ına kadar tam kadro bir halk müziği korosu gibi dizildiler ekranda. Hepsi aynı anda otuz iki dişini göstererek gülümsüyordu. Avantgarde bir korku filmi fragmanından bir kare gibiydi ama ikna etmeyi başardı.</span></p>
				<p class="METIN"><span class="METIN" style="font-size:1em;" xml:lang="tr-TR">Dişlerimi suyla fırçaladım ve kendimi çok iyi hissettim. </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Yatarken senaryoyu yanımdaki şifonyerin üzerine koydum, yeni aldığı hediyeyi yanından ayırmak istemeyen bir liseli gibi. </span></p>
				<p class="x1--BASLIK"><span class="x1--BASLIK" xml:lang="tr-TR">Varoluş bilgisi: Semptomlar, yaşam destek üniteleri, belirteçler </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">14 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">İş çıkışı trafiğine denk geldiğim için araba mezarlığına varışım biraz uzun sürdü. Yol boyunca Dr.Skull albümleri bana eşlik etmese hafakanlar basabilirdi. Arabamı park ettikten sonra mezarlık içindeki yolu kat ederken de dinlemek için kulaklığımı taktım.</span></p>
				<p class="METIN"><span class="METIN" style="font-size:1em;" xml:lang="tr-TR">Mezarlığa ilk gittiğim gündeki haline dönmüştü hurdaların yığılışı. Anadol’un içinden geçip apartmana giriş yaptım. Kravatımı askılığa bıraktım. Döner dönmez karşımda Balıkçı Yaka’yı gördüm. Gülümseyerek bir şey dedi ama duymadım. Tabii ya; kulaklıklarımı çıkarmamıştım. Çıkardım, boynuma astım koca kulaklıkları. </span></p>
				<p class="METIN"><span class="METIN" style="font-size:1em;" xml:lang="tr-TR">Balıkçı, “Budur” dedi. </span></p>
				<p class="METIN"><span class="METIN" style="font-size:1em;" xml:lang="tr-TR">“Nedir?” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">Dev kulaklıklarımı ima ederek, eliyle yönetmenlere özgü kadraj işareti yaptı, “Senin belirteçlerin bunlar işte, süper” dedi. </span></p>
				<p class="METIN"><span class="METIN" style="font-size:1em;" xml:lang="tr-TR">“O ne?”</span></p>
				<p class="METIN"><span class="METIN" style="font-size:1em;" xml:lang="tr-TR">“Öğreneceksin” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">Rahatlamak için gömleğimin düğmesini açtım, iki yakamı Cantona gibi havaya diktim. O sırada camdaki yansımamla karşılaştım. Takım elbiseli bir işadamı ama kafasında hoparlör büyüklüğünde kulaklık taşıyor ve gömlek yakaları havada. İki günde süper bir hayalperest tiplemesi olmuştum, helaldi bana.</span></p>
				<p class="METIN"><span class="METIN" style="font-size:1em;" xml:lang="tr-TR">Birkaç dakika sonra İrfan Akay’ın odasındaydık. Odada bazı değişiklikler vardı, arka duvardaki pencere yanlamasına duran sıfır şeklinde bir karatahtaya dönüşmüştü. Masanın karşısında on iki hayalci sandalyelere oturmuş, dersin başlamasını bekliyorlardı. Hayalcilerden dördü Daltonlar’dı, diğerlerinin de çoğunu dünkü gezim esnasında görmüştüm. Kapüşonlu uzun boylu bir gençle bir kız vardı. Kız güzeldi ama yüzünün çoğunu bir doğum izi lekesi kaplıyordu. Ona Gorbaçov diye seslenmelerine bozulmuyordu, doğum lekesiyle barışık görünüyordu.</span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar ayakta duruyor, elinde bir tebeşir tutuyordu. Benim girdiğimi görünce tahtaya şunu yazdı: “Var0lmayanlar ve onların karakteristik özellikleri”. Bu esnada Onur her zaman olduğu gibi güneş gözlükleriyle gözlerini örtmüş, kör gibi olmadık bir yere bakıyordu. İhtiyar onun ilgisini çekmek için öksürdü. Onur tınmadı. Onur’un yanındaki Balıkçı onu dürtünce uykudan kalkmış biri gibi titreyerek kendine geldi, gözlüklerini kafasına geçirdi, “Özür dilerim” diyerek dinlemeye koyuldu. </span></p>
				<p class="METIN"><span class="METIN" style="font-size:1em;" xml:lang="tr-TR">Ben de bu arada sessizce oturdum yerime. İhtiyar bana döndü, “Çocukların bir kısmıyla tanıştın. Burada tanımadıkların da var. Binada şu an yaklaşık 150-200 kişi var. Dışarıda ise binlerce varolmayan sokaklarda dolaşıyor, evlerinde takılıyor... Ve henüz kendinin farkına varmamış belki de milyonlarcası...” diye arkadaş canlısı bir öğretmen edasıyla anlatmaya başladı. “Bazen biz onları buluyoruz, bazen onlar bizi. İnternet büyük bir güç, zaten biliyorsun, internet bizim var ettiğimiz, adı üstünde ‘sanal’ bir ağ. İnternet, şu an organizasyonumuzun en büyük gelir kaynaklarından biri olmasının dışında, kimin Varolmayan, kimin yok edici olduğunu saptamamıza yardımcı olan elimizdeki en büyük süzgeç. Forumlar, sosyal ağlar, blog’lar, kişisel siteler, youtube yorumları, tweet’ler bir hayalperesti bir gerçekçiden ayırmamız için inanılmaz bir kaynak. Herkesi takip ediyoruz, kimin ne olduğu kısa bir sürede, birkaç blog yazısında, birkaç forum tartışmasında veya birkaç sözlük entry’sinde anlaşılabiliyor. Yanılma payı her zaman var çünkü rüyagörmezlerin en iyi yaptıkları şeylerden biri de taklit etmek! O yüzden dikkatli olmamız gerekiyor. İşin özünde ne yatıyor sence?”</span></p>
				<p class="METIN"><span class="METIN" style="font-size:1em;" xml:lang="tr-TR">Öğretmenin soru sormadığı, sadece konuyu anlattığı bir ders olduğunu sanmıştım. Pür dikkat dinlememe karşın afalladım, yanıt vermeye hazır değildim. Salladım.</span></p>
				<p class="METIN"><span class="METIN" style="font-size:1em;" xml:lang="tr-TR">“Karakter.”</span></p>
				<p class="METIN"><span class="METIN" style="font-size:1em;" xml:lang="tr-TR">“Karakter önemli elbette. Ama buradaki herkesin karakteri birbirinden çok farklı. Yine de hepsi bir hayalci. Asıl dikkat etmemiz gereken nokta; vicdan.”</span></p>
				<p class="METIN"><span class="METIN" style="font-size:1em;" xml:lang="tr-TR">Anlayamadığımı fark edince hemen açıklamaya başladı.</span></p>
				<p class="METIN"><span class="METIN" style="font-size:1em;" xml:lang="tr-TR">“Bu hayallerden arındırılmış dünyanın, hayalleri yok edilmiş insanlığın acısını paylaşıyorlar mı? Varoluştaki tersliği ruhen hissediyorlar mı? Ne kadar iyi bir hayata sahip olurlarsa olsunlar bir şeylerin eksik olduğunu seziyorlar mı? Eğer tüm bu soruların yanıtı ‘evet’ ise hayalciler bazı semptomlar göstermeye başlıyorlar. Sinema salonlarına kaçıyorlar, müziğe sarılıyorlar, kitap sayfalarının arasına gömülüyorlar, çizgi romanların içine saklanıyorlar, sabahlara kadar World of Warcraft oynuyorlar... Kilit kelime; kaçış. Bu dünyada mahpus gibi hissediyorlar ve kaçıyorlar. Oyunla, müzikle, filmle, kitapla, bazen de uyuşturucuyla. Sonuncusunu seçerlerse eninde sonunda dibi boyluyorlar. Çünkü uyuşturucular gerçekçilerin icadı. Zamanında hayalperestlerin destek ünitesiydi ama artık gerçekçiler pazarlıyor, dozunu abarttılar, bağımlılık yaratacak ölçütlere getirdiler ve eski yazarlara ilham perisi olan esrarı mahvettiler. Sihirli mantarı kuruttular, amfetamini otomat müziğin oyuncağı yaptılar. Onlar hep bunu yapar, bizim silahımızla bizi vururlar. Burçlar mesela, astroloji ilk hayalperest meraklarından biridir. Fakat onu da ele geçirdiler, burç safsatasıyla herkesin karakterini on iki kılıfa geçirdiler, bu nasıl olabilir?! Neyse ki, tüm müdahalelerine rağmen sanat ve oyun dünyası hâlâ, çoğunlukla, bize ait.” </span></p>
				<p class="METIN"><span class="METIN" style="font-size:1em;" xml:lang="tr-TR">Öğretmenin anlattıkları çok ilginçti, kendimi masalcı dedeyi merakla dinleyen bir çocuk gibi buluvermiştim. </span></p>
				<p class="METIN"><span class="METIN" style="font-size:1em;" xml:lang="tr-TR">“Eğer şu anki sistemde bir yamuk olduğunu hissedersen bedenin bazı semptomlar gösteriyor. Organizasyonumuza davet veya kabul ettiğimiz üyelerimizde dikkat ettiğimiz en önemli şey saptadığımız bu semptomların hepsini birden gösteriyor oluşlarıdır. Semptomlarımız üçe ayrılıyor.”</span></p>
				<p class="METIN"><span class="METIN" style="font-size:1em;" xml:lang="tr-TR">İrfan Bey’in gözleri Balıkçı’yla kesişti. Balıkçı ondan komut almış gibi anlatmaya başladı. “Tıbbi semptomlar” dedi. Öğretmen onaylarcasına kafasını salladı. </span></p>
				<p class="METIN"><span class="METIN" style="font-size:1em;" xml:lang="tr-TR">Balıkçı ufak bir öksürükle boğazını temizledikten sonra anlatmaya başladı: “Tıbbi semptomlar elimizdeki en somut veriler. Gerçekçiler tarafından düzenlenen bu çarpık dünyaya psikolojik ve fiziksel olarak uyum sağlayamamaktan ileri gelen bazı hastalıklar baş gösteriyor. Tıp dünyasının tanımladığı şekilde ‘psikosomatik’ hastalıklar bir hayalcinin olmazsa olmazıdır. En sık görüleni migren.”</span></p>
				<p class="METIN"><span class="METIN" style="font-size:1em;" xml:lang="tr-TR">Bu benim için bir aydınlanma anıydı. Migren. En büyük düşmanım. Küçüklüğümden beri sebebini bir araştırmacı gazeteci, tıp dünyasında devrim peşinde koşan bir doktor gibi araştırdığım o illet. Meğer sebebi buymuş. Ama nasıl?</span></p>
				<p class="METIN"><span class="METIN" style="font-size:1em;" xml:lang="tr-TR">“Bir taş parçası olduğunu düşün. Çok güzel, tuhaf bir biçime sahip, sanat eseri güzelliğinde ama doğanın yarattığı bir taş parçasısın. Seni alıyorlar. Seni senden daha küçük olan bir kalıba koymak istiyorlar ve bu amaçla yontmaya başlıyorlar. Yıllarca yontmaya devam ediyorlar, ta ki onların ürettiği kalıba girebilecek hale dönüştürene dek. Sen, artık o tuhaf biçimli, sanat eseri gibi görünen taş parçası değilsin, bir küpsün. Seni küp biçimindeki kalıplarına koyuyorlar. Bir taş parçası bile buna isyan eder, kalıptan çıkarken artık eskisi kadar sağlam değildir, yavaş yavaş parçaları dökülür... </span></p>
				<p class="METIN"><span class="METIN" style="font-size:1em;" xml:lang="tr-TR">Aynı uygulamanın bir canlıya yapıldığını düşün. Çocukluğunu hatırla. Kurduğun düşleri ve karşılığında işittiğin aşağılamaları hatırla. Okul yıllarına git, öğretmenlerinin senin hayallerini, isteklerini, gelecek planlarını nasıl kendi istedikleri gibi yönlendirdiklerini hatırla. ‘Gerçekçi ol!’ Aileni düşün; hayallerini değil, gerçekleri seçmen için bütün hayatlarına yaydıkları uğraşı düşün. Arkadaşlarını düşün, senin onlar gibi olmanı sağlamak için ince ince çalışan arkadaşlarını... Kız arkadaşlarını hatırla, hayallerinden uzaklaşman için rüşvet gibi kendi bedenlerini sunan, aşk diye bir hurafeyle seni oyalayan sevgililerini düşün. </span></p>
				<p class="METIN"><span class="METIN" style="font-size:1em;" xml:lang="tr-TR">Sen, çok güzel, tuhaf bir ruha sahip, sanat eseri güzelliğinde hayalleri olan bir insanken, senden bir küp yapıyorlar. O küp bir süre kendi kalıbının içinde mutlu mesut yaşayabiliyor. Ama o kalıptan biraz çıkacak olduğunda parçaları dökülmeye başlıyor. Sorunlar ortaya çıkıyor. Hayat zaten birçoğumuz için travmalar hazırlamış. Mesela senin annenin ölümü, babanın ölümü... Bunlar büyük travmalar. Ama bir de gerçekçilerin yoktan var ettiği tüm hayatımıza yaydığı travmatik süreç var. Hiç acımaları, merhametleri yok. Çocukken başlatıyorlar bu süreci. Asıl amaçları, kendine duyduğun güveni yok etmek. Çocukken ne büyük bir özgüvene sahip olduğunu anımsa. Hiç kimse seni yenemez, hiçbir hayal ulaşılamayacak kadar uzak değildir. Sonra özgüvenini yavaş yavaş, sana sezdirmeden yontarlar, yok ederler. Senin özgüvenini yıktıktan sonra seni bir kalıba oturtmaları çok daha kolay olur. Bir kere özgüven olmadı mı, hayallere olan inancın kalmadı mı, zaten seçebileceğin tek yol onların yoludur. Onlar gibi çalışkan bir öğrenci olur, onların tercih ettiği bölümleri seçer, onların seçtiği meslek alanlarına girer, onlar gibi evlenip, onlar gibi çoğalırsın. Eğer içinde bir yerlerde hayalcilik kaldıysa da bir ömür boyu üzerinde uyguladıkları manipülasyon sana psikomatik hastalık olarak geri döner. Çünkü ruhun ve vücudun onların kalıbına isyan eder.” </span></p>
				<p class="METIN"><span class="METIN" style="font-size:1em;" xml:lang="tr-TR">Cümle sona erince sordum; “Migren de bu yüzden mi ortaya çıkıyor?”</span></p>
				<p class="METIN"><span class="METIN" style="font-size:1em;" xml:lang="tr-TR">Bu sorumu, şişe dibi gibi gözlükleri olan sivilceli genç yanıtladı: “Migren ve diğerleri. Migren en yaygın semptom ama başkaları da var. Mesela Ali panik atak. Onur astım hastası. Balıkçı’da anksiyete var. Gürkan’da egzama var, bu yüzden ona Kırmızı deriz, kızarır durur arada. Ferit şizofren, İrem astım hastası, Tufan kekeme. Mert ise huzursuz bağırsak sendromuyla boğuşuyor, sık sık tuvalete gitmesinin sebebi bu. Sendromdan geçilmiyor kısacası burası. Bir yandan da iyi oluyor çünkü bir insanı hayalci diye ayırmamızda bize en çok yardım eden, somut olarak ileri sürebileceğimiz tek fiziksel belirti bu.”</span></p>
				<p class="METIN"><span class="METIN" style="font-size:1em;" xml:lang="tr-TR">“Sonuçta hastalıkları taklit edemiyorlar...” dedim. </span></p>
				<p class="METIN"><span class="METIN" style="font-size:1em;" xml:lang="tr-TR">Bu önemli bir konu olsa gerekti, Balıkçı, İrfan Bey’den izin alarak açıklamaya başladı.</span></p>
				<p class="METIN"><span class="METIN" style="font-size:1em;" xml:lang="tr-TR">“Eskiden edemiyorlardı, etmeyi tercih etmiyorlardı çünkü. Sağlıksız görünmek onların üretken, mutlu, sağlıklı, mükemmel insan şablonlarına uymuyordu. Ama sonra baktılar ki, bu sayede hayalciler ve gerçekçiler ayrımını yapmamız kolaylaşıyor, bu konuda da bizi taklit etmeye başladılar. O yüzden dikkat! Tıpkı bizim gibi migren ağrısıyla baş ediyor gibi davranabilirler, bir astım hastası gibi yerde kıvranabilirler, huzursuz bağırsak sendromlu biri gibi tuvalete koşabilirler. Tıp dünyası da onların yanında, sahte bir doktor raporuyla gözümüzü boyayabilir. O yüzden üyelerimizde diğer semptomları da aramamız gerekiyor.”</span></p>
				<p class="METIN"><span class="METIN" style="font-size:1em;" xml:lang="tr-TR">Balıkçı’nın bıraktığı yerden lafa, ceketinde Unreal Tournament yaması olan genç devam etti: “Davranış semptomlarına uyması da önemli.” Ayağa kalkarken masaya dizini çarptı. “Bu semptomlarda en sık rastlanılan şaşkınlık ve sakarlıktır. Bakınız ben” deyip güldü. Gorbaçov diye seslendikleri doğum lekeli kız devam etti: “Sakarsındır çünkü olan bitene anlam veremezsin, vermek istemezsin. Bedenin hakikate uymak istemez. Dalgınsındır çünkü içinde bulunduğun yerden uzaklaşmak istersin, bir gündüz düşüne dalarsın hemen. </span><span class="METIN-ITALIK" style="font-size:1em;" xml:lang="tr-TR">Okulda öğretmenler seni bir kalıba sokmaya çalışırken farkına varırsın yapılmaya çalışılan şeyi. İstemezsin, içten içe reddedersin, derslere odaklanamazsın. Onun yerine kitapların köşelerine süsler çizersin, çizimler yaparsın. İşe girince de değişmez bu. Çok önemli bir toplantıda not almak yerine garip karalamalar yapasın gelir.”</span></p>
				<p class="METIN"><span class="METIN" style="font-size:1em;" xml:lang="tr-TR">Anlattıkları belirtiler o kadar tanıdıktı ki, onlar anlattıkça, hayatımın eksik yapboz parçaları bir araya geliyor gibiydi. Albino Onur lafa girdi, “Konuşmayı bize göre...” dedi, durdu. “Konuşmak bizi...” diye cümleyi baştan aldı, onu da devam ettiremedi. “Konuşmayı sevmez hayalciler, paylaşmak, hitap etmeyi sevmezdik” dedi, kekeme değildi ama cümlesini toparlayamadı. İrfan Bey araya girdi: “Hitabet yeteneksizliği bir diğer ortak noktamızdır. Yazarak, hikâyeyle, mektupla, günlükle, bir enstrüman çalarak, şarkıyla, şakayla duygularımızı, düşüncelerimizi, düşlerimizi dışa vurabiliriz. Lovecraft sırf bu yüzden yıllarca evinden çıkmadan mektupla irtibat kurdu. Kelimeler kâğıt üstünde en önemli müttefikimiz, gerçek dünyada ise en büyük düşmanımızdır.”</span></p>
				<p class="METIN"><span class="METIN" style="font-size:1em;" xml:lang="tr-TR">Bu da bana çok tanıdık gelmişti. İlkokulda... Ben geçmişimdeki gerçekçi manipülasyonları ayıklamak üzere zaman makinesine binmişken üstat bana yaklaştı. </span></p>
				<p class="METIN"><span class="METIN" style="font-size:1em;" xml:lang="tr-TR">“Yüzyıllar boyunca yazarlar, filmciler hep bizi, bizim karakterimizi anlattılar. Kafka bizden farklı mıydı, hep bizi anlattı durdu. Kendini anlattı. Melville, Borges, Chesterton, Howard, Verne, Cervantes,</span><span class="METIN" style="font-size:1em;" xml:lang="tr-TR"> Dostoyevski, Salinger, Fante, Douglas Adams, Pessoa, Vian, King... Ustalar hep bu farkındalığı geliştirmeye çalıştılar. Peki, Türkiye’de, Türk edebiyatında hatırlıyor musun böyle bir karakter...”</span></p>
				<p class="METIN"><span class="METIN" style="font-size:1em;" xml:lang="tr-TR">Düşündüm biraz. Hatırlayamadım. “Yok” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">“Müfredata almazlar çünkü” deyip acı acı gülümsedi, sonra çekmecesinden bir kitap çıkardı. Yusuf Atılgan’ın </span><span class="METIN-ITALIK" style="font-size:1em;" xml:lang="tr-TR">Aylak Adam</span><span class="METIN" style="font-size:1em;" xml:lang="tr-TR">’ıydı bu. Kitaptaki bir paragrafı işaret etti. Okumaya başladım. </span></p>
				<p class="METIN"><span class="METIN" style="font-size:1em;" xml:lang="tr-TR">“İki saat sonra kalabalığın içinde, sinemadan bir dar sokağa çıkan sanki başka birisiydi. Düşünüyordu: ‘Çağımızda geçmiş yüzyılların bilmediği, kısa ömürlü bir yaratık yaşıyor. Sinemadan çıkmış insan. Gördüğü film ona bir şeyler yapmış. Salt çıkarını düşünen kişi değil. İnsanlarla barışık. Onun büyük işler yapacağı umuluyor. Ama beş-on dakikada ölüyor. Sokak sinemadan çıkmayanlarla dolu; asık yüzleri, kayıtsızlıkları, sinsi yürüyüşleriyle onu aralarına alıyorlar, eritiyorlar.’ Saatine baktı: Dört buçuğa beş vardı. ‘Eve gidip okusam.’ Durağa yürüdü. ‘Bunları kurtarmanın yolunu biliyorum. Kocaman sinemalar yapmalı. Bir gün dünyada yaşayanların tümünü sokmalı bunlara. İyi bir film görsünler. Sokağa hep birden çıksınlar...’ Kafasından geçene güldü. Duraktakiler dönüp baktılar. Kadının biri kaşlarını çattı. Sokakta kendi kendine sesli gülünemeyeceğini bilmeyen yoktu. ‘Ne adamlar be. Güldüysem güldüm size ne?’ Duramadı orada yürüdü. Eve gitmeyecek. İçindeki ‘sinemadan çıkmış kişi’yi öldürdüler.”</span></p>
				<p class="METIN"><span class="METIN" style="font-size:1em;" xml:lang="tr-TR">“Gördün mü?” dedi İrfan. “Hem bizi, hem onları ne güzel anlatmış değil mi...”</span></p>
				<p class="METIN"><span class="METIN" style="font-size:1em;" xml:lang="tr-TR">Kafamı sallayarak onayladım.</span></p>
				<p class="METIN"><span class="METIN" style="font-size:1em;" xml:lang="tr-TR">“İşte bu paragraftan feyz alarak açık hava sinemamızı kurduk.”</span></p>
				<p class="METIN"><span class="METIN" style="font-size:1em;" xml:lang="tr-TR">Derken bir anda binanın içinde bir şarkı çalmaya başladı. Herkes ayaklandı.</span></p>
				<p class="METIN"><span class="METIN" style="font-size:1em;" xml:lang="tr-TR">“Bu ne?” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">“Teneffüs zili” dedi Balıkçı.</span></p>
				<p class="METIN"><span class="METIN" style="font-size:1em;" xml:lang="tr-TR">On beş dakika ara verdik. Arada herkes başka bir şeyle meşguldü, biri kitap, bir diğeri çizgi roman okuyordu, Albino her zamanki gibi duvardaki bir noktaya odaklanmış aval aval bakıyordu, Öykü bisikletinin zincirlerini yağlıyordu, biri gözlük camlarını temizliyordu, bir diğeri sırt çantasını düzenliyordu, Ajan ise tuhaf bir şekilde kulaklığını kulağına geçirmiş, birileriyle irtibat halindeydi. Dudakları şüpheli bir şekilde kımıldıyordu. Kim bilir, kime hangi gizli bilgiyi ulaştırıyordu namussuz! Sonra yeniden benzer bir gitar rifi çalmaya başladı ve vokal girmeden zil sustu. Ders başladı.</span></p>
				<p class="METIN"><span class="METIN" style="font-size:1em;" xml:lang="tr-TR">“Hayalcilerin bir özelliği de diğerlerini düşünmeleridir, fazlasıyla, hastalık boyutunda düşünmeleridir. Diğerlerini düşünmek, muhtaçlar için bağış kampanyaları düzenlemek anlamında değildir. Çok daha küçük detaylarda diğerlerini düşünmekten bahsediyoruz. Mesela takside, taksi şoförü sana bozulur diye kulaklıkla müzik dinleyememektir. Ya da bozuk paran olmadığı için bakkalı daha fazla uğraştırdığından dolayı kısa süreli acı çekmektir. Yürüyen merdivenlerde sağda dursan bile aşağıdan yürüyen birine azcık mani olurum da geçmesini zorlaştırırım diye korku duymaktır. Sonuçta biz varolmayanlarız, bu varoluşa uymadığı için hiçliği tercih eden, dünyayı hayallerle boyamayı hayal eden bir avuç sersem hayalciyiz. Neden bir gerçekçinin birkaç saniyesine mal olmaktan çekinelim ki diye soruyor olabilirsin. Ama mevzu o kadar basit değil. Biz varolmayanlar, sıfırlar ya da hayalciler... Şu an hapsedildiğimiz bu gerçekliği güzelleştirmek istiyorsak karşılaştığımız insanların, onlar gerçekçi olsa bile, hayatlarını zorlaştıracak hareketlerde bulunmayı istemeyiz. Onlar bizim hayatlarımızı kâbusa çevirmekte beis görmemiş olabilirler ama biz, hem onlar hem kendimiz için dünyayı düzeltmekle, varoluşu tamir etmekle yükümlüyüz. Onun için, gerçekçilerin kapattıkları kapıyı açana kadar her an en ufak harekette bile etrafımızı düşünmemiz gerekir. Hayalperest kırılganlığıdır bu; kendi hazzından çok başkasını düşünmek...”</span></p>
				<p class="METIN"><span class="METIN" style="font-size:1em;" xml:lang="tr-TR">Bir es verdi öğretmen, sonra devam etti. “Neyse... Gelelim şekilsel semptomlarımıza... Mücadelemizin en kilit noktalarından biri, birbirimizi tanımaktır. İnternetten toplanan bazı verilerle ya da psikosomatik hastalıklar gibi şeyleri gözlemleyerek hayalcileri saptayabiliyoruz demiştik. Ama ya görür görmez tanımak... Bu da mücadelemiz için önemli. Çok da zor. Sonuçta biz bir ırk değiliz, bir millet de değiliz. Üniformamız, pasaportumuz, ehliyetimiz, herhangi bir belgemiz, kafa kâğıdımız yok. Bazı kültürler gibi ortak bir saç şeklimiz, egzotik aksesuarlarımız, dövmelerimiz, damgalarımız yok. Peki, bir hayalci ile bir gerçekçiyi nasıl birbirinden ayıracağız?”</span></p>
				<p class="METIN"><span class="METIN" style="font-size:1em;" xml:lang="tr-TR">Bu soruyu bana yönelttiğini bilmiyordum o ana dek. Alık alık baktım. Tüm bakışların bana döndüğünü fark edince “Bilmiyorum” dedim. </span></p>
				<p class="METIN"><span class="METIN" style="font-size:1em;" xml:lang="tr-TR">Emektar öğretmen “Peki buradaki insanlara baktığında ne görüyorsun? Ortak bir yanları var mı sence?” diye sorusunu düzeltti. </span></p>
				<p class="METIN"><span class="METIN" style="font-size:1em;" xml:lang="tr-TR">Daha dikkatli süzdüm odadaki insanları ve bunu nasıl ifade edeceğimi bilmesem de ortak yanlarının kötü giyinmek olduğunu fark ettim. Allah aşkına kim takım elbisenin altına cırt cırtlı, koca dilli spor ayakkabı giyerdi ki? Hangi zevksiz bu fosforluymuşçasına parlayan sarı renkteki balıkçı yaka kazağı üzerinden çıkarmamakta ısrarcı olurdu? Albino’nun gözlüklerine ne demeliydi, bu kadar büyük gözlük camları olur muydu, bir de güneş gözlüğünü kışın takmaktan daha abes ne olabilirdi? Öykü’nün bisiklet üzerindeyken kask takmasını anlardım da, şimdi bu odada sıradan düşüp kafasını kırma ihtimali mi vardı ki o komik Alienvari kaskını kafasından çıkarmıyordu? Odada toplanan, henüz tanışmadığım diğer kılıksızlara ne demeliydi? Bir tanesi cırtlak mavi rengiyle taklit olduğunu ilk bakışta fark ettiren Lewis tişört giymişti, bir diğeri mavi kot, fosfor yeşili kazak, kırmızı spor ayakkabıyla renk cümbüşü halindeydi. En iyi giyinenleri Gorbaçov lakaplı doğum lekeli kızdı ama o da doğum lekesini fark ettirmeyecek, bir şapka, bir kapüşon falan giyebilir ya da saçlarını arkada toplayacağına yüzünün sağında toplanan lekeyi saçıyla biraz kapatabilirdi. Şu arkadaki uzun boylu çocuğun ceketindeki Unreal Tournament yaması da neyin nesiydi? Yama denen şey 2000’lere girerken yasaklanmamış mıydı? Bir diğeri kapüşonunu kafasına geçirmişti, yağmur mu yağıyordu, kendini jedi mi sanıyordu? Şişe dibi gibi gözlük takan sivilceli elemana ne demeliydi? Ufak tefek biri vardı, üstündeki ceketin içinde kaybolacak, içine giydiği dar gömleğin içinde sıkışıp can verecek gibi görünüyordu. Tüm kıyafetleri emanet gibi duruyordu üzerlerinde. Sonra döndüm İrfan Akay’a baktım, organizasyonun ulu liderine. İlk bakışta gür saçları, sakalı ve kemik gözlüğüyle karizmatik görünüyordu ama resmin geneline baktığınızda öyle değildi. Bir  kere pantolon askıları 1960’dan kalma gibiydi. Ceketi ise kendine o kadar küçük geliyordu ki ceketin kolu neredeyse dirseğinde bitiyordu. Pantolonu da kısaydı, çoraplarını da çekmediği için kıllı bacaklarını görmek kaçınılmazdı. Çoraplı olmasına rağmen sandalet giymesi de ayrı meseleydi. İmam osursa, cemaat sıçmaz mıydı...</span></p>
				<p class="METIN"><span class="METIN" style="font-size:1em;" xml:lang="tr-TR">İçimden geçenleri ihtiyar duymuş gibiydi, “Evet, ilk ortak noktamızı öğrendin, giyinmesini bilmiyoruz. Nesiller boyunca bu böyle oldu. Eskiden karizmatik şövalyeler, yakışıklı prensler, heybetli büyücülerdik, şimdi o eski sistem yürürlükte olmadığı için böyle garabetlere dönüştük işte.”</span></p>
				<p class="METIN"><span class="METIN" style="font-size:1em;" xml:lang="tr-TR">Absürt bir hüzün rüzgârı esti sınıfta. Sonra Ajan bilimsel bir sonucu açıklıyormuşçasına şöyle dedi: “İşte bu yüzden ortak bir özelliğimiz de barlara damsız giremeyişimizdir.”</span></p>
				<p class="METIN"><span class="METIN" style="font-size:1em;" xml:lang="tr-TR">Güldüm. Hem de sesli.</span></p>
				<p class="METIN"><span class="METIN" style="font-size:1em;" xml:lang="tr-TR">Diğerleri gülmedi. Bir sessizlik kapladı odayı. Güldüğüm için etrafıma bakamayacak kadar mahcuptum ama herkesin o sırada üzülerek kafasını eğdiğini gözümde canlandırabiliyordum. </span></p>
				<p class="METIN"><span class="METIN" style="font-size:1em;" xml:lang="tr-TR">Hayatı değiştirebileceğine inanacak kadar umut bağladığım koca organizasyonda bara damsız girebilecek bir kişinin bile olmaması beni biraz üzdü. Dünyayı kurtaracaklardı ama daha bir bara bile giremiyorlardı! </span></p>
				<p class="METIN"><span class="METIN" style="font-size:1em;" xml:lang="tr-TR">Bir müzik parçasıyla zil çaldı. Teneffüste yine koridora çıktık ve yine çoğunluk bireysel olarak takılmaya başladı. Ajan’ı fark ettim. Koridorun bir ucunda kulağına kulaklığı bastırmış biriyle haberleşiyordu. Sanki tartışıyor gibiydi bu defa. Bir operasyonu uzaktan mı yönetiyordu? Dudakları oynuyordu ve arada bir elini ağzına götürüyordu. Hadi beni takip ederken gizli gizli birileriyle haberleşmesini anlardım da, şu anda ne yapıyor olabilirdi, gizli bir görevde miydi, neden böyle şüphe çekecek hareketler yapıyordu? Çok merak ettim ve yavaş yavaş yaklaştım. Yaklaştıkça kulaklığından gelen sesleri daha iyi duyuyordum. Bir adım kadar yaklaştığımda sesi tam olarak duymayı başardım ve kulaklarıma inanamadım.</span></p>
				<p class="METIN"><span class="METIN" style="font-size:1em;" xml:lang="tr-TR">Kulaklıktan yükselen ses ne bir ajanlık bürosuna ne gizli bir devlet örgütüne aitti, duyduğum şey bir müzik parçasına aitti. Parçanın nakaratı geldiğinde Ajan şarkıya eşlik etmeye başladı. Dudakları bu yüzden hareket ediyordu. Sevdiği kısımlarda kulaklığını bastırıyordu ki detayları daha iyi duyabilsin! </span></p>
				<p class="METIN"><span class="METIN" style="font-size:1em;" xml:lang="tr-TR">Kurduğum tonla ajan filmi tribi ve komplo teorileri suya düşünce kendimi aptal gibi hissettim. Hafifçe güldüm. O sırada Balıkçı yanıma yanaştı, “Sürekli müzik dinler” dedi. </span></p>
				<p class="METIN"><span class="METIN" style="font-size:1em;" xml:lang="tr-TR">“Hadi ya...”</span></p>
				<p class="METIN"><span class="METIN" style="font-size:1em;" xml:lang="tr-TR">“Non stop. Uyurken bile. Kulaklıklarını çıkardığını görmedik. İnsan içindeyken bile tek kulaklığını çıkararak idare eder. ‘Onlar benim yaşam destek ünitem’ der ve bu konuda ciddi galiba” deyip deli deli güldü.</span></p>
				<p class="METIN"><span class="METIN" style="font-size:1em;" xml:lang="tr-TR">“Güzelmiş.”</span></p>
				<p class="METIN"><span class="METIN" style="font-size:1em;" xml:lang="tr-TR">“Güzel tabii. Özel kulaklıklardan, İrfan Bey organizasyonun Londra bürosundan getirtti. Varolmayan özel yapımı. Logosuna bak.”</span></p>
				<p class="METIN"><span class="METIN" style="font-size:1em;" xml:lang="tr-TR">Logosu “0” idi hakikaten. </span></p>
				<p class="METIN"><span class="METIN" style="font-size:1em;" xml:lang="tr-TR">“Bir kere tek kulaklığını verip bir şarkı dinletti, zevkten orgazm oluyordum” deyip deli deli kikirdedi Balıkçı.</span></p>
				<p class="METIN"><span class="METIN" style="font-size:1em;" xml:lang="tr-TR">“Vay be.”</span></p>
				<p class="METIN"><span class="METIN" style="font-size:1em;" xml:lang="tr-TR">Balıkçı’nın bakışları Albino’ya döndü. </span></p>
				<p class="METIN"><span class="METIN" style="font-size:1em;" xml:lang="tr-TR">“Onur’un gözlüklerini de kıskanıyorum.”</span></p>
				<p class="METIN"><span class="METIN" style="font-size:1em;" xml:lang="tr-TR">Somurttum. “Çok tiki işi o ya.” </span></p>
				<p class="METIN"><span class="METIN" style="font-size:1em;" xml:lang="tr-TR">“Saçmalama. O da özel. Varolmayan yapımı.”</span></p>
				<p class="METIN"><span class="METIN" style="font-size:1em;" xml:lang="tr-TR">“Kötü yapmışlar, güzel görünmüyor.”</span></p>
				<p class="METIN"><span class="METIN" style="font-size:1em;" xml:lang="tr-TR">“Güzel görünmesi kimin umrunda?”</span></p>
				<p class="METIN"><span class="METIN" style="font-size:1em;" xml:lang="tr-TR">“E, güzel görünmesi umrunda değilse neden kapalı havada, iç mekânda bile güneş gözlüğü takıyor ki...”</span></p>
				<p class="METIN"><span class="METIN" style="font-size:1em;" xml:lang="tr-TR">“Güneş gözlüğünü hafife alma.”</span></p>
				<p class="METIN"><span class="METIN" style="font-size:1em;" xml:lang="tr-TR">“Almıyorum da, yani... Gören kör sanır... Camları kocaman, hiç estetik değil. Bir de, bir yere odaklanıp heykel gibi duruyor ya, âlem adam valla ya” deyip reaksiyon bekleyerek güldüm. O reaksiyon gelmedi. </span></p>
				<p class="METIN"><span class="METIN" style="font-size:1em;" xml:lang="tr-TR">“Bir yere değil, filme odaklanıyor” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">“Ne filmi?”</span></p>
				<p class="METIN"><span class="METIN" style="font-size:1em;" xml:lang="tr-TR">“E işte film. Ne yüklediyse... O gözlükler film gösteren gözlüklerden.”</span></p>
				<p class="METIN"><span class="METIN" style="font-size:1em;" xml:lang="tr-TR">Burada şaşırmaya doymuyordum resmen.</span></p>
				<p class="METIN"><span class="METIN" style="font-size:1em;" xml:lang="tr-TR">“Ne yani film mi izliyor?”</span></p>
				<p class="METIN"><span class="METIN" style="font-size:1em;" xml:lang="tr-TR">“Bazen dizi. Ama genelde film... Bak, saplarını görüyor musun, orada kulaklıkları var. Dış sesi kesen cinsten.”</span></p>
				<p class="METIN"><span class="METIN" style="font-size:1em;" xml:lang="tr-TR">Dikkatle bakınca fark etmiştim, kulak sapları kulağına giriyordu. Albino resmen ayakta film izliyordu. </span></p>
				<p class="METIN"><span class="METIN" style="font-size:1em;" xml:lang="tr-TR">“Onun da yaşam destek ünitesi o gözlükler. Hiç çıkarmaz. Fırsatını bulduğunda bir düğmeye basması yeterli. Hooooppp. Buradan gider, izlediği film neyse, o filmin dünyası neresiyse oraya kaçar.” </span></p>
				<p class="METIN"><span class="METIN" style="font-size:1em;" xml:lang="tr-TR">“Ne kadar çok kaçarsan, geri dönüp saldırmak için o kadar fazla gücün olur.”</span></p>
				<p class="METIN"><span class="METIN" style="font-size:1em;" xml:lang="tr-TR">“Ne?”</span></p>
				<p class="METIN"><span class="METIN" style="font-size:1em;" xml:lang="tr-TR">“</span><span class="METIN-ITALIK" style="font-size:1em;" xml:lang="tr-TR">Sıfırlar</span><span class="METIN" style="font-size:1em;" xml:lang="tr-TR">’dan. Bir mısra.”</span></p>
				<p class="METIN"><span class="METIN" style="font-size:1em;" xml:lang="tr-TR">“Oo evet, hatırladım. Hafızan iyiymiş dostum.”</span></p>
				<p class="METIN"><span class="METIN" style="font-size:1em;" xml:lang="tr-TR">Muhabbetimiz çalan bir başka şarkıyla kesildi.</span></p>
				<p class="METIN"><span class="METIN" style="font-size:1em;" xml:lang="tr-TR">“Kılık kıyafetle ilgili olarak bilmen gereken bir belirteç mevzusu var” diyerek başlattı dersi öğretmen. Bu kelimeyle binaya ilk girdiğimde de karşılaşmıştım. Balıkçı, kazağından dem vururken “en tuhaf belirteç” seçildi demişti. Bir de kulaklıklarım için bu ifadeyi kullanmıştı Balıkçı.</span></p>
				<p class="METIN"><span class="METIN" style="font-size:1em;" xml:lang="tr-TR">“Belirteç, bizi bizim gibilere belli eden göstergedir. Ne kadar ufak ve göze batmayan cinsten ise o kadar iyidir. Gerçekçilerin fark etmeyeceği bir ‘şey’ olursa süper olur. Ama fark edecekleri kadar büyük bir şey ise de sorun olmaz. Mesela Görkem...”</span></p>
				<p class="METIN"><span class="METIN" style="font-size:1em;" xml:lang="tr-TR">Sınıftan Görkem ayağa kalktı. Üzerinde savaşan Vikinglerin olduğu renkli bir tişört giymişti. Amon Amarth yazıyordu tişörtün tepesinde. </span></p>
				<p class="METIN"><span class="METIN" style="font-size:1em;" xml:lang="tr-TR">“Mesela Görkem’in bugünkü belirteci bir heavy metal tişörtü. Belirteçler arasında klasikleşmiş bir statüye sahiptir metal tişörtleri. Yolda yürüyorsundur, aynı tipler, aynı kıyafetlerle kuşatılmışsındır, derken karşından biri gelir ve üzerinde kocaman bir canavarın alev saçan bir resmi vardır. Siyah beyaz hayatın bir anda renklenir. O yüzden iyidir metal tişörtleri, hem belirteçtir, hem de etrafındakilerin hayalgücünü tetikler. Ama işte, ne kadar klasikleşmiş olursa olsun gereğinden büyük bir belirteçtir. Taklit edilmesi, akla getirilmesi ve uygulanması yani giyilmesi en kolay şeydir, bu da gerçekçilerin de bunu yanıltıcı maske olarak giymesine yol açar. Mesela yine ebat olarak büyük olsa da Balıkçı’nın sarı balıkçı yaka kazağı kendini baştan belli eden bir belirteç değildir. Onur’un güneş gözlükleri de bu konuda fena değildir. Sen başka hangi belirteçleri görüyorsun burada?” Bu soruyu bekliyordum ve soru gelmeden elemanları süzmeye başlamıştım bile. Hemen saymaya başladım.</span></p>
				<p class="METIN"><span class="METIN" style="font-size:1em;" xml:lang="tr-TR">“Öykü’nün kaskı.”</span></p>
				<p class="METIN"><span class="METIN" style="font-size:1em;" xml:lang="tr-TR">“Güzel”.</span></p>
				<p class="METIN"><span class="METIN" style="font-size:1em;" xml:lang="tr-TR">“Ajan’ın 80’lerden kalma cırt cırtlı ayakkabıları.”</span></p>
				<p class="METIN"><span class="METIN" style="font-size:1em;" xml:lang="tr-TR">“Doğru. Benim favorilerimdendir.”</span></p>
				<p class="METIN"><span class="METIN" style="font-size:1em;" xml:lang="tr-TR">Gazı aldım devam ettim: “Şu arkadaşın ceketindeki Doctor Who rozeti. Şu arkadaşın yüzüğü </span><span class="METIN-ITALIK" style="font-size:1em;" xml:lang="tr-TR">Yüzüklerin Efendisi</span><span class="METIN" style="font-size:1em;" xml:lang="tr-TR">’ndeki yüzüğün replikası belli ki, üzerindeki elf harflerinden tanıdım.”</span></p>
				<p class="METIN"><span class="METIN" style="font-size:1em;" xml:lang="tr-TR">Ben konuştukça sınıftaki öğrencilerin yüzüne hayranlık duyduklarını belli eden bir ifade beliriyordu, adeta göz bebekleri büyümüştü. Balıkçı Yaka’nın dönüp Ajan’a “İşte o, demiştim sana” diye fısıldadığını duydum o anda. Ve devam ettim. Bazı elemanların belirteçleri daha gizliydi. Mesela isminin sonradan Ruhi olduğunu öğrendiğim eleman baştan ayağa “sıradan”dı. Sonra iki parmağına sardığı seloteyp bantlarını fark ettim. Bingo! En son birinde feci takıldım, adı Can idi. Tepeden tırnağa baktım, bulamadım. </span></p>
				<p class="METIN"><span class="METIN" style="font-size:1em;" xml:lang="tr-TR">“Yeni öğrenciler için en zoru hep Can olmuştur” dedi öğretmen, bu biraz yüreğime su serpti ama yine de o ana kadar tüm sınıfı etkilediğim için Can’ın belirtecini bulamamayı gururuma yediremiyordum. Öğretmen bir süre daha şans tanıdıktan sonra bana döndü. “Saçlarına bak. Yandan ayırmış. Günümüzde kim saçlarını yandan ayırır ki? Hem de bu kadar muntazam...”</span></p>
				<p class="METIN"><span class="METIN" style="font-size:1em;" xml:lang="tr-TR">“Doğru ya, biz çocukkendi o moda.”</span></p>
				<p class="METIN"><span class="METIN" style="font-size:1em;" xml:lang="tr-TR">“İşte sen de dedin, hayalci olmak biraz da çocukken yaptığımız şeylere bağlı kalmak anlamına geliyor. Parmaklarına anlamsızca seloteyp sarmak, ceketine rozet takmak, metal tişörtü giymek, evden aynaya bakmadan çıkmak... Daha kalıtımsal belirteçler de var, mesela Merve’nin, yani Gorbaçov’un doğum lekesi gibi...”</span></p>
				<p class="METIN"><span class="METIN" style="font-size:1em;" xml:lang="tr-TR">“Anlıyorum” diyebildim Gorbaçov’un yüzünü atlasa çeviren doğum lekesine bakarken.</span></p>
				<p class="METIN"><span class="METIN" style="font-size:1em;" xml:lang="tr-TR">“Belirteç mevzusunda dikkat etmen gereken şey; iki aynı belirteçli hayalcinin yan yana gelemeyeceği kuralı.”</span></p>
				<p class="METIN"><span class="METIN" style="font-size:1em;" xml:lang="tr-TR">“Nasıl yani?”</span></p>
				<p class="METIN"><span class="METIN" style="font-size:1em;" xml:lang="tr-TR">“Deneyimlerimizle sabittir ki, iki aynı belirteci kullanan hayalci yan yana gelemez, atıyorum, iki Uzay Yolu rozetli adam yan yanaysa birinden biri kolpadır.”</span></p>
				<p class="METIN"><span class="METIN" style="font-size:1em;" xml:lang="tr-TR">“İlginçmiş.”	</span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar kara tahtaya doğru ilerledi ve tebeşirle “Rüyagörmezler” yazdı. “Daha çok kendimizi nasıl tanıyacağımızı anlattım şu ana dek, biraz da kendimizin üzerinden karşıtımızı alarak gerçekçileri nasıl tanıyabileceğimizi anlatayım” diyerek başladı. Balıkçı’nın yüz ifadesinde anlık bir endişe yakaladım.</span></p>
				<p class="METIN"><span class="METIN" style="font-size:1em;" xml:lang="tr-TR">Daha çok bana bakarak anlatmaya başladı. “Onların bir adı da rüyagörmezlerdir. Çünkü... rüya görmez onlar. Biz tam tersine çok rüya görürüz. Gerçekçiler çok az rüya görürler ve laf aramızda rüyaları sıkıcı olur. Vardır ya, rüyalarını anlatan tipler. Daha ilk cümlesinde sıkılmaya başlarsın, ha hu diye geçiştirmeye çalışırsın. İşte onlar rüya görmüş gibi taklidimizi yapan gerçekçilerdir. Rüya senle hayal dünyan arasındaki bir şeydir, neden gidip onu anlatma gereği duyasın ki! En sinir bozucu özellikleridir bu. Bak yine kızdım...”</span></p>
				<p class="METIN"><span class="METIN" style="font-size:1em;" xml:lang="tr-TR">Gerçekten kızmıştı ihtiyar. Sesi ve elleri görülecek ölçüde titrer olmuştu. Araya Öykü girdi, “Hocam ne zaman bu kısmı anlatsanız kızıyorsunuz, isterseniz atlayın, biz o kısmı anlatırız.” Odadakiler kısık seste güldü. </span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar kendine geldi.</span></p>
				<p class="METIN"><span class="METIN" style="font-size:1em;" xml:lang="tr-TR">“Haklısınız galiba...” diyerek yerine oturdu. Ceketini çıkardı. Kendisine küçük gelen ceketi çıkarması sandığımdan uzun sürdü. İhtiyarın öfkesi bir süre daha yatışmadı. İşin tuhafı onun öfkesini paylaşıyordum. Size ait olan bir şeyle, yani rüyalarla prim yapan üçkâğıtçılardı gerçekçiler. Bir süre sonra Balıkçı kalkıp yanına gitti ihtiyarın. “Hocam iyi misiniz?” dedi. İhtiyar masasının çekmecesinden kalınca bir kitap çıkardı. “Ben devam edemeyeceğim. Yeni dostumuza lütfen bunu ver. Sayfa numarasını biliyorsun” dedi. Sınıf dağıldı. Garipti...</span></p>
				<p class="METIN"><span class="METIN" style="font-size:1em;" xml:lang="tr-TR">Araba mezarlığının avlusuna Balıkçı’yla beraber çıktık. </span></p>
				<p class="METIN"><span class="METIN" style="font-size:1em;" xml:lang="tr-TR">“Hoca maalesef onları, yani gerçekçileri anlatırken zorlanıyor. Dersin o bölümünde hep fenalaşıyor.” </span></p>
				<p class="METIN"><span class="METIN" style="font-size:1em;" xml:lang="tr-TR">“Onu çok iyi anlıyorum” dedim, biraz da kolpadan.</span></p>
				<p class="METIN"><span class="METIN" style="font-size:1em;" xml:lang="tr-TR">“Dersin o kısmında hep bu kitabı veriyor yeni öğrencilerine.”</span></p>
				<p class="METIN"><span class="METIN" style="font-size:1em;" xml:lang="tr-TR">Hocadan aldığı kitabı uzattı bana. Oğuz Atay’ın </span><span class="METIN-ITALIK" style="font-size:1em;" xml:lang="tr-TR">Tutunamayanlar</span><span class="siir--dortlukler-bold char-style-override-2" style="font-size:0.88em;"> </span><span class="METIN" style="font-size:1em;" xml:lang="tr-TR">romanını. </span></p>
				<p class="METIN"><span class="METIN" style="font-size:1em;" xml:lang="tr-TR">“Duymuştum da okumamıştım” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">Balıkçı etrafına bakındı, kimse olmadığını fark edince fısıldayarak “Ben de bitiremeyenlerdenim, çaktırma” dedi. “Ama bazı bölümleri efsanedir.”</span></p>
				<p class="METIN"><span class="METIN" style="font-size:1em;" xml:lang="tr-TR">Gülümsedim.</span></p>
				<p class="METIN"><span class="METIN" style="font-size:1em;" xml:lang="tr-TR">“141. sayfa. Onları ve biraz bizi de en iyi anlatan paragraf orada” dedi ve binaya geri döndü.</span></p>
				<p class="METIN"><span class="METIN" style="font-size:1em;" xml:lang="tr-TR">Arabama varır varmaz bahsedilen yeri açtım ve okumaya başladım.</span></p>
				<p class="METIN"><span class="METIN" style="font-size:1em;" xml:lang="tr-TR">“Mahkemede, suçlu sandalyesinde, bilerek ya da işledikleri suçları bilmek zahmetine katlanacak kadar dahi düşünmediklerinden bilmeyerek, eziyet eden, hor gören, aşağılayan, ihmal eden, aldırmayan, unutan, kötüleyen, alay eden, ıstırabı paylaşmayan, insanlar arasına duvarlar çeken, küçümseyen, çaresiz bırakan, yalnız bırakan, terk eden, baskı yapan, istismar eden, ezen, cesaret kıran, iyilik etmeyen, değer vermeyen, kalbi temiz olmayan, doğruyu yanlış gösteren, yanlışı doğru gösteren, samimiyetsiz, insafsız, korkutan, yanına yaklaştırmayan, başkasının yaşama hakkına saygı duymayan ve kendinden memnun olabilmek için her davranışı meşru sayan onlar, yani bizim küçük kalabalığımızı hava sızdırmayan tabakalar halinde üst üste saran, nefes almamızı dahi engelleyen, yani mahallemizin bütün bileği kuvvetli ve içi boş küçük kabadayıları ve onların büyük ortakları, yani esasında sayıca üstün olanlar, yani her zavallıdan daima bir rütbe bir kademe bir sınıf yukarıda olanlar, yani şekilsiz hüviyetleriyle daima vuran ve kaçınabilenler, yani hem ezip hem de ezdiklerini kabul etmeyenler, yani bir mertebe aşağıdayken ezilen ve bir derece terfi edince ezenler, yani çırağını, bir şeyler öğretmesine karşılık her zaman döven ve ona insan muamelesi etmeyen ustalar, muavininin başına vuran şoförler ve onlarla birlikte memurlarına dalkavukluk ettiren amirler, duygusuz amirlerle birlikte garsonlara paralarıyla orantılı olarak bağıran müşteriler ve kaba müşterilerle birlikte hakkını arayanlara yumruklarını gösteren görevliler ve yetkilerini kötüye kullanan görevlilerle birlikte bilgisizin bilgisizliğini suratına çarpan ve ondan bir kelime fazla bilen bilgiçler, yani öğrenmek isteyen herkese eziyet eden öğreticiler ve onlarla birlikte bilgisizlerin bilgisizliğine gülen onlardan daha bilgisizler ve cahillerle birlikte her değişik davranışa saldıran şekilsiz kalabalık ve kalabalıkla birlikte onlara alkış tutanlar ve onlarla birlikte her tartışmada en bayağı usullerle haklıyı haksız çıkaranlar ve onlarla birlikte her savaşta kazananı tutanlar ve onlarla birlikte kimseye zararı olmayan zayıfları ezerek kuvvetli olma duygusunu tatmin edenler ve onlarla birlikte her zaman ve her yerde her sınıftan ve her ideolojiden ve her düşünceden insanlar arasında daima ön safa geçerek aslan payını kendilerine ayıranlar ve ayırır ayırmaz insanlarla aralarına aşılmaz duvarlar örenler ve böylelerine her zaman haklı çıkarıcı bahaneler sebepler yasalar kurallar sınıflamalar bulup çıkaranlar yani her zaman insanları insanlardan ayıranlar ve onları birbirlerine düşman edenler ve onlara körü körüne uyan kalabalıklar ve gerçeği boğanlar ve onlarla birlikte insanı bu koca dünyada yalnız bırakarak arkadaşlık dostluk sevgiyle uzatacakları sıcak bir elleri olmayanlar yani elsiz gözsüz akılsız kalpsiz ve kansız gerçek sakatlar yani onlar onlar onlar onlar onlar... karşımıza oturacaklar. </span></p>
				<p class="METIN"><span class="METIN" style="font-size:1em;" xml:lang="tr-TR">Ve biz onlara diyeceğiz ki: </span></p>
				<p class="METIN"><span class="METIN" style="font-size:1em;" xml:lang="tr-TR">Hesaplaşma günü geldi. Şimdiye kadar yalnız din kitaplarında yargılandınız. Biz fakirler, zavallılar, yarım yamalaklar, bu kitapları okuyup teselli olurken içinizden güldünüz. Ve çıkarınıza baktınız. Hatta gene sizlerden, sizin gibilerden, büyük düşünürler çıktı ve bu kitapların bizleri uyuşturmak için yazıldıklarını ileri sürdüler. Biz zavallılar, ya bu düşüncelerden habersiz kaldık, ya da bunları yazanları bizden sanarak alkışladık. Yani uyuttular alkışladık, uyandırıldık alkışladık. Her ne kadar bugün siz suçlu, biz yargıç sandalyesinde oturuyorsak da gene acınacak durumda olan bizleriz. Esasında, sizleri yargılamaya hiç niyetimiz yoktu; sizin dünyanızda, o dünyayı bizlerin sanıp yaşarken, hepinize hayrandık. Sizler olmadan yaşayabileceğimizi bilmiyorduk. Ayrıca, dünyada gereğinden çok acıma olduğuna ve bizim gibilerin ortadan kaldırılmamasının sizlerin insancıl duygularına bağlandığına inanmıştık. Bu çok masraflı dünyada bir de bizlere bakmanız katlanılması zor bir fedakârlıktı. Arada bir bize benzeyen biri çıkıyor ve ‘artık yeter’ diyordu. Onunla birlikte bağırıyorduk: ‘artık yeter!’ Bazen kazanıyorduk, bazen kaybediyorduk ve sonunda her zaman kaybediyorduk. Onlar da sizler gibi onlardı. Düzeni çok iyi kurmuştunuz. Hep bizim adımıza, bize benzemeyen insanlar çıkarıyorduk aramızdan. Kimse bizim tanımımızı yapmıyordu ki biz kimiz bilelim. Gerçi bazı adamlar çıktı bizi anlamak üzere; ama bizi size anlattılar, bizi bize değil. </span></p>
				<p class="METIN"><span class="METIN" style="font-size:1em;" xml:lang="tr-TR">Tabii sizler de bu arada boş durmadınız. Birtakım hayır kurumları yoluyla hem kendinizi tatmin ettiniz, hem de görünüşü kurtarmaya çalıştınız. Sizlere ne kadar minnettardık. Buna karşılık biz de elimizden geleni yapmaya çalıştık: kıtlık yıllarında, sizler bu dünyanın gelişmesi ve daha iyi yarınlara gitmesi için vazgeçilmez olduğunuzdan, durumu kurtarmak için açlıktan öldük; yeni bir düzen kurulduğu zaman, bu düzenin yerleşmesi için, eski düzene bağlı kütleler olarak biz tasfiye edildik (sizler yeni düzenin kurulması için gerekliydiniz, bizse bir şey bilmiyorduk); savaşlarda bizim öldüğümüze dair o kadar çok şey söylendi ki bu konuyu daha fazla istismar etmek istemiyoruz; bir işe, bir okula müracaat edildiği zaman fazla yer yoksa, onlar kazansın, onlar adam olsun diye biz açıkta kaldık; yani özetle, herkes bir şeyler yapabilsin diye biz, bir şey yapmamak suretiyle, hep sizler için bir şeyler yapmaya çalıştık. Bütün bunlar olurken birtakım adamlar da anlayamadığımız sebeplerle anlayamadığımız davalar uğruna yalnız başlarına ölüp gittiler. Böylece bugüne kadar iyi (siz) kötü (biz) geldik. Bize, sizleri, yargılamak gibi zor ve beklenmeyen bir görev ilk defa verildi; heyecanımızı mazur görün. </span></p>
				<p class="METIN"><span class="METIN" style="font-size:1em;" xml:lang="tr-TR">Aramızda hukukçu olmadığı için söz uzatılmadı, sanıkların kendilerini savunmalarına izin verilmedi. Gereği düşünüldü. Sanıkların ellerinden başarılarının alınmasına oybirliğiyle karar verildi.”</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Yolda hızla ilerlerken aklımdan İrfan Hoca’nın dersleri ve Oğuz Atay’ın kelimeleri çıkmıyordu. Bir de Yusuf Atılgan’ın. Bizi bize ne güzel anlatmışlardı. Biz farklıydık işte bir türlü. Neden bugüne kadar farkına varmamıştık, neden başkaları gibi olmak için zorlamıştık kendimizi, mutlu olmak için, kusursuz olmak için? Neden birbirimizin farkına varıp kenetlenmemiştik, neden bu düzeni değiştirmek için hareket etmemiştik ki... </span></p>
				<p class="x1--BASLIK"><span class="x1--BASLIK" xml:lang="tr-TR">Sınavlar ve deliler </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">15 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">Henüz öğretilmedi ama bir varolmayanın en çok acı çektiği aktivite kız arkadaşının alışveriş faslına eşlik etmek olmalı. Bugün bunu bizzat tecrübe ettiğim gündür. Aslı’yla Nişantaşı’nda alışveriş yaptık. Daha doğrusu o yaptı, ben izledim. İki etek arasındaki kararsızlığı esnasında harakiri yapmayı planlarken, dükkânın hemen önüne park ettiğim arabamın çekilmekte olduğunu fark ettim. Aslı’ya doğru “Araba çekiliyor” diye feryat ettiğimde o hâlâ elindeki iki etek aralarında pinpon maçı yapıyormuş da, o da hakemmiş gibi kafasını sağa sola çeviriyordu... Çıktım dışarı, çekiciye dursun diye bağırdım ama fayda etmedi. Hemen bir taksi çağırdım “Şu çekiciyi takip et!” dedim. </span></p>
				<p class="METIN"><span class="METIN" style="font-size:1em;" xml:lang="tr-TR">Taksi şoförünün gıcıklık olsun diye yavaş gitmesi yüzünden çekici gözden kaybolmak üzereydi. “Biraz acele eder misiniz?” desem de tınmadı. Sonra şoförün boğazlı kazağını fark ettim, bu Balıkçı’ydı. “Ne yaptın okudun mu kitabı?” diye sordu. </span><span class="METIN-ITALIK" style="font-size:1em;" xml:lang="tr-TR">Tutunamayanlar</span><span class="METIN" style="font-size:1em;" xml:lang="tr-TR">’dan bahsediyordu. “Okudum, okudum da, şu çekiciyi yakalasak önce” dedim. Sanki ben hiç öyle bir şey dememişim gibi, “Peki, anladın mı bizim özelliklerimizi, onların özelliklerini?..”</span></p>
				<p class="METIN"><span class="METIN" style="font-size:1em;" xml:lang="tr-TR">“Tabii. Zaten çok fazla madde yok, ezberi kolay” deyip gülümsedim. </span></p>
				<p class="METIN"><span class="METIN" style="font-size:1em;" xml:lang="tr-TR">“O zaman bir sınava hazırsın?”</span></p>
				<p class="METIN"><span class="METIN" style="font-size:1em;" xml:lang="tr-TR">“Önce şu çekiciyi yakalasaydık?!”</span></p>
				<p class="METIN"><span class="METIN" style="font-size:1em;" xml:lang="tr-TR">Çekiciyi bizimkilerin kullandığını anlamıştım, şoför mahallinde Ajan’ın olmasına hiç şaşırmadım bu yüzden. Yan koltukta da Albino oturuyordu. Kim olurlarsa olsunlar, arabamı çekmişler, durup dururken depar atmama sebep olmuşlardı. “N’apıyorsunuz Allah aşkına? Siz ne hakla arabamı çekersiniz?” diye bağırdım. İkisi de yanıt vermeyince “Arkadaşım, insan arkadaşının arabasını çeker mi ya!” diye bağırmaya devam ettim. Albino hınzırca “İstersen alışverişe geri dönebilirsin” dedi. Bu defa ben yanıt veremedim.</span></p>
				<p class="METIN"><span class="METIN" style="font-size:1em;" xml:lang="tr-TR">Ajan “Haydi atla arkaya, sınavı kaçırma...” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">Bir çekicinin uzun römorkunun üzerinde duran arabamın içindeydim. Yanımda İrfan Bey, Bisikletçi ve Balıkçı vardı. Ehliyet sınavındaymış gibi hissettim bir an. Bir bakıma fazlasıyla doğru bir benzetmeydi çünkü bahsettikleri sınavı geçtiğimde bir nevi “sıfırlık”, “hayalperest”, “Varolmayan” ehliyeti alacaktım. </span></p>
				<p class="METIN"><span class="METIN" style="font-size:1em;" xml:lang="tr-TR">Çekicinin römorkunun üzerinde İstanbul’un yollarında ilerlerken Balıkçı turist rehberi edasıyla sınavın içeriğini anlatmaya başladı. “Senin için hazırlanmış testlerimiz var. Bugüne kadar bu testlerin hepsinden tam puan alan olmadı.” Hiçbir şey demedim, ufak bir kafa hareketiyle “Haydi hemen başlat” komutunu verdim. İrfan Bey cebinden bir paket çıkardı, “Çiklet?” diye sordu. Hiç reddetmek olur muydu...</span></p>
				<p class="METIN"><span class="METIN" style="font-size:1em;" xml:lang="tr-TR">Nişantaşı’ndan Osmanbey’e doğru giderken çekici bir otobüsün yanından aynı hızla gitmeye başladı. Trafik kırmızı ışıkta durunca İrfan Hoca yanımızdaki otobüse bakmamı işaret etti. Römorkun yüksekliğinden baktığımız için otobüsün içerisini rahatlıkla görebiliyordum. Şoför mahallini ve arkasındaki sırayı profilden görüyorduk. Arka ve yan sıralar çok fazla seçilmiyordu. “Bunların hangileri hayalci, hangileri gerçekçi, bakalım bilebilecek misin?” dedi Balıkçı. Önce güldüm, hâlâ içinde bulunduğum ortama inanmakta zorluk çekiyordum. Fakat arabadaki herkes ciddi görünüyordu. Otobüsteki yolcular, bir çekicinin römorkundaki arabada oturmuş, piyasa yapan kırolar gibi etrafı röntgenleyen bizi görseler ne düşünürlerdi acaba diye endişelendim.</span></p>
				<p class="METIN"><span class="METIN" style="font-size:1em;" xml:lang="tr-TR">“Merak etme, arabanın camlarını değiştirdik, dışarıdan kimse göremiyor” dedi İrfan Bey zihnimi okurcasına. “İstersen daha fazla vakit kaybetme, Sarıyer’e kadar tüm bilmeceleri çözmen gerekiyor”.</span></p>
				<p class="METIN"><span class="METIN" style="font-size:1em;" xml:lang="tr-TR">Otobüsteki yolculardan önce üniversite çağındaki genci süzdüm; kulağında kulaklıklar var, elinde mp3 player’ı, onu kurcalıyor. Giyim kuşam tarzı iyi sayılmaz. Çoraplarını yanlış giymişti, biri lacivert, biri siyahtı, ton farkı bariz değildi ama iyi bir gerçekçi fark ederdi bu uyumsuzluğu. Kötü giyim artı kulağında müzik = ... Bu kolay bir soruydu, o bir hayalciydi. Hemen yanındaki adama baktım; otuzlu yaşlarında bir adam. Gazeteyi yanındaki çocuğun görüş alanını azıcık da olsa kapatacak ölçüde açmış, okuyor. Giyimi matah sayılmaz ama eleştirilecek bir tarafı da yok. Saçları düzgün. Belli ki, o bir gerçekçi, bir rüyagörmez. Sonra onların arkasında oturan gence baktım. Elinde bir kitap vardı, kapağında bir ejderhanın olduğu. Belli ki, fantastik kurgu türüne ait bir kitaptı. Yırtık bir kot giymişti eleman, yıldız şekilli bir bilekliği vardı, yan koltuğa ise çantasını koymuştu. Tipik bir hayalci gibi görünüyordu. Yine de kıllandırıcı bir hali vardı, tam tarif edemiyordum ama hemen bizimkilere dönüp onun hayalci olduğunu söylemek de içimden geçmiyordu. İyi ki geçmemiş. Sonra İrfan Akay’ın sözleri aklıma geldi; hayalcilerin gerçekçiler dahil olmak üzere kimseye en ufak bir rahatsızlık vermek istemeyen bir tabiata sahip olduklarından dem vurmuştu. “Takıntı boyutunda kendinden daha çok başkasını düşünme hastalığı” gibi bir şeyden bahsetmişti. İşte, bu çocukta o yok gibiydi. Sağ dizini karşı koltuğun sırtına dayamıştı mesela. Benim anladığım kadarıyla gerçek bir hayalci bir başkasını rahatsız etmeyi göze alarak dizini o şekilde önündeki koltuğun arkasına yaslamazdı. Dikkatimi çeken diğer ayrıntı ise elemanın çantasını yan koltuğa koymasıydı. Sanki “kimse yanıma oturmasın” tavrındaydı, oh ne güzel bacağını önündekinin sırtına dayamış, otobüse yeni giren yolculara “yanıma oturma” dercesine çantasını yan koltuğa oturtmuş... Döndüm bizimkilere, “Bundan bir hayalci değil, anca anca taklitçi bir hayalci olur” diyerek notumu verdim. En son otobüs şoförüne baktım. Dikiz aynasının altında bir muska sallanıyordu, belli ki dini bütün bir vatandaştı. Bir an onu hayalci bellemek aklımdan geçti, sonuçta bir tanrı hayal ederek, ona iman ederek, kötülükleri uzak tutması için muska taşıyarak bir hayalci olmuyor muydu o da? Sonra belgeselde tek tanrılı dinlerin, gerçekçilerin yerleştirdiği bubi tuzakları gibi resmedildiği aklıma geldi ve vazgeçtim.</span></p>
				<p class="METIN"><span class="METIN" style="font-size:1em;" xml:lang="tr-TR">İrfan Akay bir öğretmen edasıyla “Aferin. Hiç fena değil” dedi. Arabanın içindeki ses ön taraftaki Ajan ve Bisikletçi’nin de kulağına gidiyor olmalıydı çünkü her doğru yanıtımla birlikte Ajan’ın yüzüne bir hayal kırıklığı ifadesi konuyordu. Oh olsun, ne diyeyim. Sen misin bana inanmayan.</span></p>
				<p class="METIN"><span class="METIN" style="font-size:1em;" xml:lang="tr-TR">Sonraki soru için bir okul bahçesine geldik, çekici tam bir sınıf penceresinin önünde durdu. Sınıfta ona yakın öğrenci ve bir öğretmen vardı. Öğrencileri soruyor olmalıydılar. Onları gözlemlemeye başladım. Sekiz tanesini giyim kuşamlarından hızla tespit ettikten sonra kendini ele vermeyen iki öğrencide takıldım. Biri en önde ders kitabına pür dikkat bakarak dersi dinliyordu. Diğeri ise en arkada, sırasına yayılmış, serseri bir hava takınarak öğretmene bakıyordu. En öndeki öğrenci belli ki inekti, ineklerin hayalci olma ihtimali düşüktür diye kendimce bir mantık yürüttüm. En arkadaki elemanın ise ders umrunda değil gibiydi, onun hayalci olma ihtimali yüksekti. Sonra birdenbire karatahtada tebeşirle yazılan konu ile en öndeki gözlüklü öğrencinin kitabında açılı duran konunun uyuşmadığını fark ettim. Daha sonra öğrencinin cebinde bir şişkinlik fark ettim, bu bir cep telefonu olabilirdi ama oradan bir kablo uzanıyordu, kablo pantolonundan fırlayan gömleğinin içinden geçiyordu ama nereye gidiyordu... Sonra fark ettim ki, kablo gencin gömleğinin kolunun içinden geçip kulağına doğru gidiyordu. Bu bir kulaklıktı! En öndeki öğrencinin düşünen adam pozunda kolunu kaldırıp sağ şakağına dayamasının sebebi buydu, öğretmenine çaktırmadan o esnada –tek kulağından da olsa– müzik dinliyordu. En önde, dersi çok ilgili takip ediyor gibi oturuyor olabilirdi, yakışıklı da bir gençti ama asıl hayalci oydu.</span></p>
				<p class="METIN"><span class="METIN" style="font-size:1em;" xml:lang="tr-TR">Doğru bilmiştim. Herkesin yüzü gülüyordu, bir tek Ajan bozum olmuşa benziyordu. Yine de gözlerinden “üçüncü sınavda takılacaksın” tehdidi okunuyordu. Mecidiyeköy’e gittik, çarşıya giren yolun başına park ettiler çekiciyi. Caddeden çarşıya veya o taraftaki alışveriş merkezine gidenlerin hepsi buradan geçiyordu, epey kalabalıktı. “Bu sahnede hayalci olduğundan emin olabileceğin tek bir kişi göreceksin, onu bulmanı istiyoruz” dedi İrfan Akay. Bulunduğumuz yere daha dikkatli baktım. İnsanlar vızır vızır geçiyorlardı, nasıl bir hızla bu kalabalıktaki tek bir kişinin Varolmayan olduğunu anlayabilirdim ki? Bu soru hakikaten zordu, ben ecel terleri dökerken önde şoför mahallinde, Ajan’ın zevkle pis pis sırıttığını görebiliyordum. Sonra o kuru kalabalığın içindeki bazı kişilerin organizasyonun kiraladığı oyuncular olduğunu fark ettim. Bu figüranlar görüş açıma girdikten sonra aynı hareketi yapıp sahneden ayrılıyorlar ve bir süre sonra sahneye aynı hareketi yapmak üzere geri dönüyorlardı. Aradığım kişi onlardan biri olmalıydı. Mesela iki dakikada bir atkılı bir adamla şık bir hanımefendi pastaneye girip çıkıyorlardı, yürürlerken el ele tutuşuyor ve aşklarıyla etrafa caka satıyorlardı. Onlar belli ki, başkalarının mutluluklarına imrenmesi için gayret gösteren gerçekçilerdendi. Bir simitçi kafasında mükemmel bir dengeyle tuttuğu tezgâhıyla birlikte sahnenin solundan gelip sağından çıkıyor, bu sürede kırmızı tişörtlü gence simit satıyor, iki dakika sonra yine aynı yerden sahneye giriyor, aynı kişiye simit satıp yine kayboluyordu. Bir hayalci olabilirdi ama buna veya tersine dair çok net bir kanıt sunmuyordu. </span></p>
				<p class="METIN"><span class="METIN" style="font-size:1em;" xml:lang="tr-TR">Caddede, yirmili yaşlarında bir erkek, lise öğrencilerine bir dershanenin reklam broşürünü dağıtıyordu. Ama belli ki broşürleri bir an evvel elinden çıkartmalıydı, o yüzden arada bir öğrenci olmadıkları belli olanlara da uzatıyordu elindeki kâğıt yığınını. Bu çakallığı yapmasından dolayı onu eledim bir kere, kurnazlık yakışmıyordu hayalci profiline. Yine de pek bir zavallı bakıyordu çünkü yirmi kişiye broşür uzatıyorsa bir tanesi alıyordu. Bu gidişle elindekileri bitirmesi zordu. İnsanları da anlayabiliyordum, caddede yürürken bir broşür tutuşturulur size ve sonradan onun bedava olmadığı anlaşılır, meğer bilmem nereye bağış kampanyası vardır ve üç beş liranı vermek zorunda kalırsın, bu duruma düşmemek için uzatılan broşürleri terslersin ya... O tehlikeyi sezmesen bile cebini o broşürle doldurmak istemezsin... Ama bir dakika... Tamam, gençlerden bazıları broşürcünün uzattığı broşürleri alıyordu çünkü onları ilgilendiren bir broşürdü bu, dershane çağındaydılar ve ucuza eğitim almak için bir fırsat çıkabilirdi karşılarına. Ama peki ya, o kel, fodul, ellili yaşlarındaki adam, ona ısrarla uzatılmadığı halde o broşürlerden birini neden alıyordu? O adama odaklandım. Takım elbiseliydi ama elbisesi diğer takım elbiseliler gibi vücuduna cuk oturmuyordu, biraz emanet gibi duruyordu, ayakkabısı parlamıyordu, saçları, tamamen kel değildi ama azalan saçları kafasında muntazam dağılmamıştı. Kelliğin karizmasından da faydalanamamıştı zavallı. Onu izlediğim ikinci tekrarda aslında caddenin broşürcüye göre uzak noktasından yürüdüğünü fark ettim. Broşürcüyü uzaktan gördü, herkesin onun broşürlerini pas geçtiğini fark etti, işte o anda anlık bir üzüntü yakaladım yüzünde. Sonra yavaş yavaş broşürcüye doğru meylettiğini fark ettim. Yaklaştı ve broşürcü o sırada ona broşür uzatmadığı halde, bizzat kendi bir hamle yaparak uzanıp bir tane aldı. Bir an acaba broşürü sadece merakından ya da atıyorum rakip firmadandır, broşürü görmek için isteyerek mi aldı diye düşündüm. Ama broşürü alır almaz hiç bakmadan cebine sıkıştırmasından niyetinin bu olmadığını anladım. Cebine dikkat ettim, biraz şişmişti, içeride yol boyunca topladığı diğer broşürlerin olduğunu hayal ettim. Doğru da bilmiştim, adamı biraz takip edince, en yakın çöp kutusuna cebindeki broşürleri boşalttığına şahit oldum. Adam resmen yol boyunca broşürleri sadece o broşür dağıtıcılarına yardımcı olmak için almıştı. O broşürcüler pis birer gerçekçi de olabilirlerdi ama o kel fodul memur onların hayatını bir gıdım kolaylaştırmak için o broşürleri toplamıştı. Ha belki de kolaylaştırmamıştı, belki de hiç o broşürleri bitirmek gibi bir amaçları yoktu, belki de broşürleri elden çıkarmak için değil, orada bir saat ayakta durma karşılığında para alıyorlardı ama sonuçta o adam kendi hayaline uyarak yardımcı olmuştu, bu ona yeterdi. O bir hayalciydi. Bundan emindim ve bu soruyu da doğru yanıtlamıştım.</span></p>
				<p class="METIN"><span class="METIN" style="font-size:1em;" xml:lang="tr-TR">Sıra gelmişti, dördüncü sınava, Balıkçı’nın dediğine göre en zoruna... Çekici Şişhane’de bir umumi tuvalete yaklaştı. Herhalde şakadır diye düşünürken umumi tuvaletin tepe penceresinin yanına park ettik. Bisikletçi kafasından kayan kaskı eliyle eski yerine monte ederken “Buraya girecek iki kişiden biri hayalci, diğeri değil” dedi. Arabanın içindekilere “Ciddi olamazsınız” dedim. Ciddilerdi. </span></p>
				<p class="METIN"><span class="METIN" style="font-size:1em;" xml:lang="tr-TR">Umumi tuvalete iki adam girdi. İkisi de birbirine benziyordu, takım elbiseli, düzgün tıraşlı, tam beyaz Türk. Ayakkabıları, kol saatleri, kıyafetleri neredeyse birebir aynıydı. Sadece birinin elinde çizgi roman, diğerinin elinde gazete vardı, başka da onları ayıran bir şey yoktu. Sonra kabinlere girdiler ve uzunca bir süre orada kaldılar, büyük ihtimalle hacetlerini gideriyorlardı. Allahtan içeride ne yaptıklarını apaçık göremiyordum ama sağdaki kabinde gazete okuyan gencin, soldaki kabinde ise çizgi roman okuyan gencin olduğunu biliyordum. En zor sınav dedikleri bu muydu? Yanıt çok barizdi. Bizimkilere yanıtımı vermek için ağzımı açtığım anda ön tarafta oturan Ajan’ın yüzünde sinsi bir gülümseme yakaladım, hemen ağzımı kapadım ve tekrar o ufak tuvalet penceresinden baktım. Kabinler açılmamıştı, o esnada kabinin tepesinde ayna işlevi gören bir alüminyum parçası fark ettim. Böylece onları –ne kadar tiksinti verici bir manzara olsa da– yamru yumru ve flu bir şekilde görmeyi başardım. Soldaki genç alafranga tuvaletin üzerinde </span><span class="METIN-ITALIK" style="font-size:1em;" xml:lang="tr-TR">X-Men</span><span class="METIN" style="font-size:1em;" xml:lang="tr-TR"> okuyordu, sağdaki ise gazetenin ekonomi sayfasına bakıyordu. Hiçbir ayrıntı onları ayırt edebilmem için bana yardımcı olmuyordu. Görebildiğim tek ayırt edici özellikleri ellerinde okumak üzere getirdikleri gazete ve çizgi romandı. Şaşırtmacalı bir soru muydu bu, yoksa şaşırtmacası, şaşırtmacası varmış gibi davranmasında mı yatıyordu? </span></p>
				<p class="METIN"><span class="METIN" style="font-size:1em;" xml:lang="tr-TR">İçgüdülerim şaşırtmacalı bir soru olduğunu söylüyordu. Eskiden, lisedeyken bu şaşırtmacalı soruları hemen fark eder, sadece öyle olduğunu fark ettiğim için sorudaki mantık örgüsünü çözerek değil, ilk bakışta dikkati çekmeyen seçeneği işaretleyerek doğru yanıtı bulurdum. Şimdi mezuniyetimden ve seçenekli sınavlardan kurtulmamdan on küsur yıl sonra yine aynı meziyetimi göstererek sağdaki adamı işaretledim. Sıçarken gazetenin ekonomi sayfasını okuyan adamı! Söyler söylemez doğru yanıtı verdiğimi Ajan’ın dikiz aynasına yansıyan hayal kırıklığı ifadesinden anladım. Diğerleri sevinmişe, azcık da şaşırmışa benziyorlardı.</span></p>
				<p class="METIN"><span class="METIN" style="font-size:1em;" xml:lang="tr-TR">Albino “Nasıl bildin?” diye sordu.</span></p>
				<p class="METIN"><span class="METIN" style="font-size:1em;" xml:lang="tr-TR">İşte esas zor olan buydu. Şimdi sırtımı dönerek onlara Müfettiş Kruzo gibi katili nasıl ortaya çıkardığımı anlatmam gerekiyordu. Bu açıklamada saçmalarsam verdiğim doğru yanıtın da bir anlamı kalmamış olacaktı. Hemen tuvalete yan gözle tekrar baktım, yeni ayrıntılar aradım. Adamların parmaklarına baktım, hani bir yüzük falan olsa evlilik kurumuna bağlılığından dolayı onun gerçekçi olduğunu çıkarabilirim diye düşünüyordum ama yoktu. İki konu mankenini birbirinden ayırabilecek tek detay tuvalette okumak için yanlarında getirdikleri “şey”di. Gazete, biraz sol tandanslı gazete olsa o da bana yardımcı olurdu ama yok, değildi işte, sol mu sağ mı belli olmayan çok satan gazetelerden biriydi. Aksi gibi de gazetenin ekonomi sayfası açıktı, hani spor sayfası veya kültür sanat sayfası açık olsa oradan yol alarak, biraz da edebiyat yaparak gözlerini bir güzel boyayabilirdim. Benim bunları düşündüğüm esnada da vakit geçiyordu ve iyice kıllanıyorlardı. Hemen biraz daha oyalamak için, “E çok bariz” dedim. Biraz vakit kazanmış olsam da bu kadar iddialı bir cümleyle açılış yapmam, sağlam bir argümanı dile getirmemi farz kılıyordu. </span></p>
				<p class="METIN"><span class="METIN" style="font-size:1em;" xml:lang="tr-TR">Hızla akıl yürüttüm. Sonuçta bu organizasyon paganların ve putperestlerin inançlarını yücelten, o dönemlerde hayallerin hayata hükmettiğini iddia eden bir kuruluştu. Bu durumda, nasıl dindar bir kişi Kuran-ı Kerim elindeyken hacetini gidermiyor, kıçındaki boku temizlediği eliyle İncil’in sayfalarını çevirmiyorsa, bir hayalcinin de </span><span class="METIN-ITALIK" style="font-size:1em;" xml:lang="tr-TR">X-Men</span><span class="METIN" style="font-size:1em;" xml:lang="tr-TR">’i patır patır sıçarken okumaması gerektiği sonucuna vardım. Hemen açıklamama başladım.</span></p>
				<p class="METIN"><span class="METIN" style="font-size:1em;" xml:lang="tr-TR">“</span><span class="METIN-ITALIK" style="font-size:1em;" xml:lang="tr-TR">X-Men</span><span class="METIN" style="font-size:1em;" xml:lang="tr-TR">’le, özellikle de orijinal </span><span class="METIN-ITALIK" style="font-size:1em;" xml:lang="tr-TR">X-Men</span><span class="METIN" style="font-size:1em;" xml:lang="tr-TR"> cildiyle, özellikle de </span><span class="METIN-ITALIK" style="font-size:1em;" xml:lang="tr-TR">X-Men</span><span class="METIN" style="font-size:1em;" xml:lang="tr-TR">’in en iyi maceralarından biri olan ‘Landlord’ ile (iyi atıyordum) tuvalete giren adam bir hayalci olamaz. Olsa olsa bizi beceriksizce taklit etmeye çalışan pis bir gerçekçidir. Sidikli ve boklu elleriyle o sayfalara dokunmasına daha fazla katlanamayacağım!”</span></p>
				<p class="METIN"><span class="METIN" style="font-size:1em;" xml:lang="tr-TR">Dinleyicilerimden hayranlık ifadesi olan birkaç ses efekti aldıktan sonra açıklamama devam ettim.</span></p>
				<p class="METIN"><span class="METIN" style="font-size:1em;" xml:lang="tr-TR">“Diğer yanda hayalcimiz var. Tuvalete, tam da helâya yakışan bir gazeteyle girmiş. Ekonomi sayfasına bakıyor fakat gözlerine bakın, o sayılara, rakamlara sanki bir pislikmişler gibi nasıl bakışlar fırlatıyor görüyor musunuz? O sayfaya normal hayatında asla bakmayacağı için tuvalette onunla zamanını öldürüyor. Şu an tuvalette o. Onun küçük kaçışlarından birinde. Ama saatine bak, saat henüz daha 13.30. Mesaisinin bitimine nereden baksanız 5 saat var. Bu süreçte az sonra döneceği gerçekçiler takımından nefret etmesi gerekiyor, nefreti onun en büyük motivasyonu. O nefreti büyütebileceği en büyük malzeme şu an karşısında, çok satan bu gazetenin çok okunan ekonomi sayfası...”</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Etkilenmişlerdi. Balıkçı, bugüne dek bu soruyu doğru yanıtlayan tek kişi olduğumu söyledi, tabii ki testi hazırlayan ihtiyarı saymazsak... </span></p>
				<p class="x1--BASLIK"><span class="x1--BASLIK" xml:lang="tr-TR">En güçlü hayalciler </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">16 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">Varolmayanlara uyum programım dahilinde yine beni bir yere götürüyorlardı. </span></p>
				<p class="METIN"><span class="METIN" style="font-size:1em;" xml:lang="tr-TR">“En güçlü hayalciler sence kimler?” diye sordu İrfan Akay. Düşündüm, taşındım, biraz kendimden yola çıktım ve “Çocuklar” diye yanıt verdim.</span></p>
				<p class="METIN"><span class="METIN" style="font-size:1em;" xml:lang="tr-TR">İrfan Akay “Güzel” diyerek onayladı. “Evet çocukların hayalperest müdahale konusundaki yetenekleri su götürmez. Ufo görme vakalarının çoğuna olay mahallinde resim defterine uçan daire çizen bir çocuğun sebep olduğunu biliyoruz. Çocuklar işin püf noktalarına doğuştan hâkimler. Yaratılan bir düşün sadece silerek değil, yerine başka bir şey hayal ederek yok edilebileceği gibi ileri seviye metotları bile biliyorlar. Çocukların düşler kapısı açıldığında neler yapabileceklerini çok merak ediyorum.”</span></p>
				<p class="METIN"><span class="METIN" style="font-size:1em;" xml:lang="tr-TR">“Peki neden sonra bu yeteneklerini kaybediyorlar?”</span></p>
				<p class="METIN"><span class="METIN" style="font-size:1em;" xml:lang="tr-TR">“Çünkü okula gidiyorlar.”</span></p>
				<p class="METIN"><span class="METIN" style="font-size:1em;" xml:lang="tr-TR">“Peki kim en güçlü hayalciler?”</span></p>
				<p class="METIN"><span class="METIN" style="font-size:1em;" xml:lang="tr-TR">“Göreceksin.”</span></p>
				<p class="METIN"><span class="METIN" style="font-size:1em;" xml:lang="tr-TR">“Nereye gidiyoruz?”</span></p>
				<p class="METIN"><span class="METIN" style="font-size:1em;" xml:lang="tr-TR">İrfan Akay vakur tavrıyla, “Çok acele ediyorsun. Yöntemlerimize ve dünyamıza yavaş yavaş hazırlanman gerek. Bu yeni hayatla baş edemeyenlerin gittiği yeri biliyorsundur...” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">“Yo, bilmiyorum...”</span></p>
				<p class="METIN"><span class="METIN" style="font-size:1em;" xml:lang="tr-TR">Tam o esnada yol kenarındaki bir levhayı gösterdi, levhada Bakırköy yazıyordu. “Bakırköy mü?” dedim. “Aynen,” dedi. Birkaç dakika sonra ağaçlık alanla çevrelenmiş tarihi bir binanın önünde durduğumuzda “Bakırköy Ruh ve Sinir Hastalıkları Hastanesi” diyerek cümlesini tamamladı. </span></p>
				<p class="METIN"><span class="METIN" style="font-size:1em;" xml:lang="tr-TR">“Bu çok...” diyordum ki...</span></p>
				<p class="METIN"><span class="METIN" style="font-size:1em;" xml:lang="tr-TR">“Saçma değil. Normal bir hayatı olan, zeki, sıhhatli insanlar bir anda nasıl akıllarını kaçırıyorlar sanıyorsun?”</span></p>
				<p class="METIN"><span class="METIN" style="font-size:1em;" xml:lang="tr-TR">“Bilmem. Yani... Filmde biraz bahsediyordu ama...” diye kekemeye bağladım.</span></p>
				<p class="METIN"><span class="METIN" style="font-size:1em;" xml:lang="tr-TR">“Edgar Allan Poe’nun ne dediğini bilirsin; ‘Delilik sandığınız şeyin aslında duyularınızın fazla keskinleşmesinden başka bir şey olmadığını biliyorsunuz değil mi?’ Bazıları içgüdüyle, bazıları şans eseri hayalgücünün ve yazının kuvvetinin farkına varıyorlar ama tek başlarına bu gerçekle başa çıkamıyorlar. Bir kere o hastanedeki tedaviler başladı mı iş işten geçmiş oluyor. Tedavi dediğime bakma, gerçekçiler onların güçlerinin farkındalar. O yüzden de bu yetilerini yok etmek için ilacı, elektroşoku dayıyorlar. Ne büyük bir kayıp. Aslında buradaki birçok hayalciden çok daha kuvvetli bir hayalgücüne sahip onlar.”</span></p>
				<p class="METIN"><span class="METIN" style="font-size:1em;" xml:lang="tr-TR">Deliler adına üzülmüştüm, hiçbir yorum yapamadan sessizliğe sığındım.</span></p>
				<p class="METIN"><span class="METIN" style="font-size:1em;" xml:lang="tr-TR">“Şu bahçedekilere iyi bak. Şuradaki adamın adı Alpay. Organizasyonumuzun eski üyelerinden. Hayalgücü inanılmazdı. Ama gücünü kontrol etmek için çalışmadı. Çok aceleciydi, zamanla kafayı yedi, aramızda tutmaya çalıştık ama başaramadık. Dış dünyada kendini hemen belli etti. Onu da diğerleri gibi buraya tıktılar. Burası sadece Avrupa’nın en büyük ruh ve sinir hastalıkları hastanesi değil, aynı zamanda Avrupa’nın en büyük hayalperest toplama kampı.”</span></p>
				<p class="METIN"><span class="METIN" style="font-size:1em;" xml:lang="tr-TR">İlk duyuşta kulağa biraz abartılı gelse de bahçede deli gömleğiyle dolaşanların bir zamanlar sıradan insanlar olduğunu sezmek zor değildi. Bizden hiçbir farkları yoktu. Bahçede onlarla birlikte gezen hastabakıcılarının ve doktorların ise “gerçekçi” oldukları çok açıktı. Okudukları gazeteden, kılık kıyafetlerinden, hareketlerinden o kadar belli ediyorlardı ki.</span></p>
				<p class="METIN"><span class="METIN" style="font-size:1em;" xml:lang="tr-TR">“Açıkçası onları kontrol edemediğimiz için buralarda tutulmalarına karşı gelmiyoruz. Yoksa istesek şimdi bu bahçeye girip en azından on tane sıfırı kurtarabiliriz. Peki ya sonra? Sana Alpay’dan bahsettim, bir gün bile onu kontrol altında tutamadık. Yazdıklarıyla gerçekliği değiştirmedi, onu bir süreliğine bozdu, çarpıttı, kaosa neden oldu. Biz gerçekliği yeniden yazmak istiyoruz, deli saçması bir gelecek kurgulamak değil amacımız...”</span></p>
				<p class="METIN"><span class="METIN" style="font-size:1em;" xml:lang="tr-TR">Balıkçı araya girdi: “Dikkat et. Değil hastalarda, doktorların cebinde bile kalem göremezsin. Doktor dediğin, hastabakıcı dediğin not alır değil mi? Tımarhanelerde ise kalem sadece korunaklı cam odaların içinde kullanılabilir. Deli gömleklerinin iki kolu neden birbirine bağladığını sanıyorsun?”</span></p>
				<p class="METIN"><span class="METIN" style="font-size:1em;" xml:lang="tr-TR">“Birbirlerine zarar vermesinler diye...”</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">“Hayır” dedi ve hesap istermiş gibi avucuna yazma hareketi yaptı. Ne demek istediğini anlamıştım. Bahçedeki delilere tekrar baktım. Uyuşturulmuş, işkenceye uğramış, ömür boyu hapse çarptırılmış bir mahpustan daha kötü görünüyorlardı. Sadece özgürlükleri değil hayal güçleri de dört duvar arasına sıkıştırılmıştı. Bu manzarayı zihnimden atmak benim için çok zor olacak...</span></p>
				<p class="x1--BASLIK"><span class="x1--BASLIK" xml:lang="tr-TR">En tehlikeli gerçekçi türü ve onlardan korunma yöntemi </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">17 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">Gerçekçiler ve hayalciler arasındaki farkları daha iyi idrak edince işyerindeki meslektaşlarıma, yeni tanıştığım insanlara, sokaktan geçenlere hep o gözle bakmaya başladım. Bu pek hoş değil. Bir tür ayrımcılık. Fakat biliyorum ki, böyle bir gerçek var ve ben bir gerçekçi değilim. Peki ya dostlarım? Tolga? Sevgilim?</span></p>
				<p class="METIN"><span class="METIN" style="font-size:1em;" xml:lang="tr-TR">Bunları aklımdan geçirirken Balıkçı’yla birlikte Ortaköy’de bir çay bahçesinde oturuyordum. “Dostlarım, mesela Tolga, o da onlardan biri, değil mi?” diye sordum. Balıkçı kafasını salladı, “Biraz geçmişine bakarsan seni bir gerçekçiye dönüştürmek için ne kadar çabaladığını daha iyi anlayacaksın.” Haklıydı. Liseden beri üniversite sınavında seçtiğim bölümden, giyimimden kuşamıma kadar etkisi var onun. Lisede dinlediğim müzikle dalga geçip benim müzik tarzımın değişmesine sebep olan da o değil miydi? Sonrası da devam ediyor üstelik. Sevmediğim bir işten çıktığımda beni suçlayan ve hemen akabinde bana yine sevmeyeceğim bir iş bulan da o. Kız konularında da pek farklı değildi. Ezgi’ye duyduğum sevgiyi “saplantı” ve “hastalık” olarak yorumlayan, kendisini ise “hastalığımı iyileştiren aşk doktoru” olarak tanımlayan oydu. Tüm semptomlar bu kadar mı yerli yerine oturur? </span></p>
				<p class="METIN"><span class="METIN" style="font-size:1em;" xml:lang="tr-TR">Sonra “Aslı...” dedim. Bu bir soru değildi, sadece yüksek sesle düşünmüştüm ama Balıkçı, kız arkadaşına saydırmak için fırsat kollayan kanka moduna geçmekte gecikmedi. Hemen kafasını salladı. “Kız arkadaşın bizim en çok korktuğumuz gerçekçilerden biri” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">“Ne demek istiyorsun?”</span></p>
				<p class="METIN"><span class="METIN" style="font-size:1em;" xml:lang="tr-TR">“En tehlikeli gerçekçi türü.”</span></p>
				<p class="METIN"><span class="METIN" style="font-size:1em;" xml:lang="tr-TR">Çok saçma ama cümlesinin fonunda bir korku müziği duydum sanki... </span></p>
				<p class="METIN"><span class="METIN" style="font-size:1em;" xml:lang="tr-TR">“En tehlikeli mi?”</span></p>
				<p class="METIN"><span class="METIN" style="font-size:1em;" xml:lang="tr-TR">“Evet abi, en tehlikelisi...”</span></p>
				<p class="METIN"><span class="METIN" style="font-size:1em;" xml:lang="tr-TR">“Diğerlerinden ne farkı var?” diye sordum merakla.</span></p>
				<p class="METIN"><span class="METIN" style="font-size:1em;" xml:lang="tr-TR">Balıkçı patlak gözleriyle etrafına bakındı, yakındaki bir masaya sağ kaşını kaldırarak baktı, sonra bana döndü, sandalyesini masaya yaklaştırdı, eğildi ve fısıldayarak “O bir kız” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">Durdum. Kalakaldım. Hele o ciddi ciddi bakışı yok mu?! Herhalde espri yaptı diye baktım, yüzündeki ciddiyette en ufak bir azalma olmadı. CIA’ya ait çok gizli bir sırrı KGB’ye sızdırmış gibi bir tavır. Tutamadım kendimi ve gülmeye başladım. Durduramadım da gülmemi.</span></p>
				<p class="METIN"><span class="METIN" style="font-size:1em;" xml:lang="tr-TR">“N’apıyorsun sen?” diye çıkıştı.</span></p>
				<p class="METIN"><span class="METIN" style="font-size:1em;" xml:lang="tr-TR">“Gülüyorum söylediğine, ne yapacağım?”</span></p>
				<p class="METIN"><span class="METIN" style="font-size:1em;" xml:lang="tr-TR">“Cahil olduğun için gülüyorsun. Önsezilerin sana ne diyor?”</span></p>
				<p class="METIN"><span class="METIN" style="font-size:1em;" xml:lang="tr-TR">“Tamam Aslı onlardan biri olabilir ama...” dedim, cümlemi onun o teatral sesini taklit ederek, “O bir kız” diye fısıldayarak devam ettirdim, “Yapma ya!” deyip kahkahayı koydum. Alındı.</span></p>
				<p class="METIN"><span class="METIN" style="font-size:1em;" xml:lang="tr-TR">“Derslerin bitmediği için bilmiyor olabilirsin ama kızlarda gerçekçilik oranı erkeklerdekinden üç katı fazladır. Ayrıca erkeklerden çok daha etkilidirler. Erkek bir gerçekçinin, bir hayalciyi gerçekçiye dönüştürme hızından on bir kat daha hızlıdırlar. Hele güzel ve alımlı bir kız... Yani Aslı gibi. En tehlikeli gerçekçi türüdür. Karşısında hiçbir şansın yoktur.”</span></p>
				<p class="METIN"><span class="METIN" style="font-size:1em;" xml:lang="tr-TR">“Ne yapmış olabilir ki? Ne seçtiğim işe karıştı, ne bir şeye...”</span></p>
				<p class="METIN"><span class="METIN" style="font-size:1em;" xml:lang="tr-TR">“Bak bunu kimseye söyleme. Gizlice İrfan Bey’in odasına girip günlüklerini okudum.” Bir sır veriyordu ama sır doğrudan beni ilgilendiriyordu, bu Balıkçı beni öldürecekti valla!</span></p>
				<p class="METIN"><span class="METIN" style="font-size:1em;" xml:lang="tr-TR">“Ee?”</span></p>
				<p class="METIN"><span class="METIN" style="font-size:1em;" xml:lang="tr-TR">“Seni nasıl yönlendirdiği o günlüklerde çok açık gözüküyor. Psikiyatristi kim önerdi? O. Her daim, işinden soğuduğunda seni durduran, düzenli bir adam olmanı sağlayan o değil mi? Hatırla. Şu lokantaya gitmiştiniz, X-Wings isimli mönüyü istediğinde nasıl paniklemişti? O ismin sana çocukluk anılarını hatırlatacağını biliyordu. Buna benzer her anınızda sohbet konusunu değiştirmeye nasıl çalıştığını hatırla. Senin gözünü bizim tarafa çevirmemek için gerektiğinde seni hemen yatağa attığını hatırla. Zaten bu onların en büyük kozudur” dedi ve düşüncelere daldı.</span></p>
				<p class="METIN"><span class="METIN" style="font-size:1em;" xml:lang="tr-TR">“Ne o?”</span></p>
				<p class="METIN"><span class="METIN" style="font-size:1em;" xml:lang="tr-TR">“Aloo? Sen beni dinlemiyor musun? Seksten bahsediyorum tabii ki. Onların en büyük kozu, bizim en büyük zaafımız.”</span></p>
				<p class="METIN"><span class="METIN" style="font-size:1em;" xml:lang="tr-TR">“Nasıl yani?”</span></p>
				<p class="METIN"><span class="METIN" style="font-size:1em;" xml:lang="tr-TR">“Seni girdiğin yoldan çıkarmak için şehveti kullandı. Migren hastalığına karşı nasıl tavır takındığını hatırla... Migren nöbetindeyken senden nasıl rahatsız olduğunu... Neden? Düşün. Her gece, tam yazmak istediğinde kaybolan kalemlerini düşün. Kim alıyordu, kim saklıyordu o kalemleri...”</span></p>
				<p class="METIN"><span class="METIN" style="font-size:1em;" xml:lang="tr-TR">“Kalemler kaybolur...” dedim tutuk bir şekilde.</span></p>
				<p class="METIN"><span class="METIN" style="font-size:1em;" xml:lang="tr-TR">“Kalemler kaybolmaz, gerçekçiler kalemleri toplarlar. Tükenmezkalemleri hemen tükenecek şekilde tasarlarlar. Kurşunkalemlerin uçlarını kırılacak şekilde imal ederler... Ah ah... O kadar çaylaksın ki...”</span></p>
				<p class="METIN"><span class="METIN" style="font-size:1em;" xml:lang="tr-TR">Geçmişi şöyle bir taradığımda Balıkçı haklıydı, hayatımın son iki yılında her evrede Aslı’nın sözü geçmişti ve ne zaman hayalcilik yapsam ondan zılgıt işitmiştim. O mahalle maçındaki topu kurtardığımda gözlerindeki kötü ifade onu ele vermeye yetiyordu ama daha fazlası vardı. Ne zaman çocuksu davransam, beni güzelliğiyle baştan çıkarıp yatağa atan da oydu, tam yazacakken kalemlerimi kaybeden de. Düş kurduğumda beni oradan çekip bana işimi, kariyerimi, geleceğimi hatırlatan da oydu. Kaybolan kalemler, silinen hayaller... Gerçeği nihayet idrak etmiştim.</span></p>
				<p class="METIN"><span class="METIN" style="font-size:1em;" xml:lang="tr-TR">Balıkçı düşüncelerimi okumuş ve “Seni ondan kurtardığımıza dua etmelisin” demişti.</span></p>
				<p class="METIN"><span class="METIN" style="font-size:1em;" xml:lang="tr-TR">“Varolmayanlar sağ olsun” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">Güldüm. Balıkçı gülmedi. Sonra aklıma geldi, şöyle bir hatırlamaya çalıştım, Varolmayanlar binasında çok az kıza rastlamıştım. Bisikletçi vardı, Gorbaçov vardı, birkaç tane daha görmüştüm ama iki elin parmaklarını zor geçerdi. </span></p>
				<p class="METIN"><span class="METIN" style="font-size:1em;" xml:lang="tr-TR">“Bu yüzden mi az kız var binada?”</span></p>
				<p class="METIN"><span class="METIN" style="font-size:1em;" xml:lang="tr-TR">“Bu ve diğer sebepler yüzünden...”</span></p>
				<p class="METIN"><span class="METIN" style="font-size:1em;" xml:lang="tr-TR">“Ne gibi?”</span></p>
				<p class="METIN"><span class="METIN" style="font-size:1em;" xml:lang="tr-TR">Nasıl açıklayacağını bilemedi, az önce bir spiker gibi uzun uzun açıklayan, öğretmen edasıyla örnekleyen, geyik lafları bilim insanı gibi söyleyen Balıkçı ancak şunu söyleyebildi: “Abi şöyle diyeyim: Kızlar problem oluyor...”</span></p>
				<p class="METIN"><span class="METIN" style="font-size:1em;" xml:lang="tr-TR">“Problem mi?”</span></p>
				<p class="METIN"><span class="METIN" style="font-size:1em;" xml:lang="tr-TR">“Evet abi.”</span></p>
				<p class="METIN"><span class="METIN" style="font-size:1em;" xml:lang="tr-TR">“Oğlum kızlar her yerde problemdir” deyip güldüm. O gülümsemekle yetindi. Baktı, ben bu konuda ilgiliyim ve bu mevzunun peşini bırakmayacağım, anlatmaya başladı: </span></p>
				<p class="METIN"><span class="METIN" style="font-size:1em;" xml:lang="tr-TR">“Her şeyden önce kızlarda kimin hayalci kimin gerçekçi olduğunu ayrımsamak çok daha zor. O yüzden biz beş testten geçiyorsak onlar otuz testten geçiyor. Daha önce çok oldu. Koca teşkilatı kandırarak içeri girdiler, bizim gibi davrandılar, türlü oyunlarla birbirimize düşürdüler, sonra da gittiler. Birçok sırrımızı gerçekçilere yetiştirdiler tabii. Çok yara aldık. Bir de abi... Nasıl desem...”</span></p>
				<p class="METIN"><span class="METIN" style="font-size:1em;" xml:lang="tr-TR">Nasıl diyecekse deseydi artık...</span></p>
				<p class="METIN"><span class="METIN" style="font-size:1em;" xml:lang="tr-TR">“Abi kız olunca ortamda, az da olunca...”</span></p>
				<p class="METIN"><span class="METIN" style="font-size:1em;" xml:lang="tr-TR">Mevzu anlaşılmıştı, erkekler kızlar için kavga ediyorlardı. E tamam, hayalcilerdi mayalcilerdi de, erkekti bunlar da sonuçta.</span></p>
				<p class="METIN"><span class="METIN" style="font-size:1em;" xml:lang="tr-TR">“İşte abi o yüzden son yıllarda İrfan Bey’in de kararıyla organizasyona çok az kız katıldı. Kızların hiçbiri de nasıl derler...”</span></p>
				<p class="METIN"><span class="METIN" style="font-size:1em;" xml:lang="tr-TR">Nasıl diyeceklerse artık...</span></p>
				<p class="METIN"><span class="METIN" style="font-size:1em;" xml:lang="tr-TR">“Albenili değillerdi diyeyim, sen anla...”</span></p>
				<p class="METIN"><span class="METIN" style="font-size:1em;" xml:lang="tr-TR">Saçma bir aydınlanma yaşadım o anda, gördüğüm dişi varolmayanları gözden geçirdim ve hepsinin de... Nasıl yazılır... Biraz düz olduklarını fark ettim. Bisikletçi şirin bir kızdı mesela, sınıftaki diğer çilli kız da, ama düşününce onları hiç “kadın” gibi görmemiştim. Erkekleri birbirine düşüren vücut hatları onlarda yoktu. Bisikletçi maraton koşucuları gibi dümdüzdü. Gorbaçov’un da yüzünün yarısında doğum lekesi vardı.</span></p>
				<p class="METIN"><span class="METIN" style="font-size:1em;" xml:lang="tr-TR">“E peki bu albenili kızların hayalci olamayacağı anlamına mı geliyor?”</span></p>
				<p class="METIN"><span class="METIN" style="font-size:1em;" xml:lang="tr-TR">“Tabii ki hayır. Ama alamıyoruz abi binaya. Hatta onlarla ilişki yaşayamıyoruz da, çünkü bilemiyorsun ki...” diye hayıflandı sonra da ekledi: “Bu kız milletini anlayamıyorum abi.”</span></p>
				<p class="METIN"><span class="METIN" style="font-size:1em;" xml:lang="tr-TR">Dışarıdan biri duysa klasik kız muhabbeti diyecekti ama konu aslında tamamen farklıydı. </span></p>
				<p class="METIN"><span class="METIN" style="font-size:1em;" xml:lang="tr-TR">“Peki, kız arkadaşlarınız yok mu oğlum, ne diyorsun sen?” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">“Olanlar var tabii. İdareten işte. Ama yarımızdan fazlası abazayız bildiğin” dedi ve hayrettir, güldü.</span></p>
				<p class="METIN"><span class="METIN" style="font-size:1em;" xml:lang="tr-TR">“Olur mu öyle şey ya, İrfan Bey mi koydu bu kuralı?”</span></p>
				<p class="METIN"><span class="METIN" style="font-size:1em;" xml:lang="tr-TR">“Abi kural mural yok, olmuyor işte, devrimin yapısına aykırı. Hangi devrimci, bir yandan devrimi bir yandan kızları idare etmiş, yok bunun bir örneği tarihte. Hem zaten bulamıyorduk ki, organizasyona katılınca bir farkı olmadı yani...” dedi ve başını eğdi. Gülmüyordu, ben de gülmedim.</span></p>
				<p class="METIN"><span class="METIN" style="font-size:1em;" xml:lang="tr-TR">“Ee peki şey...” dedim, tamamlayamadım. “Yani işte...” dedim, devamı gelmedi. Balıkçı’nın anlayacağı yoktu, soran gözlerle bakıyordu. Sonra patladım:</span></p>
				<p class="METIN"><span class="METIN" style="font-size:1em;" xml:lang="tr-TR">“O kadar erkek, bu kadar yıldır devrim ayağına abazasınız, valla millet bir süre sonra birbirini siker...” dedim. Biraz samimiyet sınırını aşmıştım sanırım, Balıkçı’nın o takıntılı ruh hastası modundaki sert çıkışlarından biri gelecek sandım.</span></p>
				<p class="METIN"><span class="METIN" style="font-size:1em;" xml:lang="tr-TR">“Ha, cinsel ihtiyaç diyorsun” dedi çok robotik bir ifadeyle.</span></p>
				<p class="METIN"><span class="METIN" style="font-size:1em;" xml:lang="tr-TR">“Yani...”</span></p>
				<p class="METIN"><span class="METIN" style="font-size:1em;" xml:lang="tr-TR">“Onun için odalar var” dedi. Sonra sormama fırsat vermeden “Haydi gidiyoruz” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">Yarım saat sonra araba mezarlığındaydık. Binanın daha önce gitmediğim bir koridorunda yürüyorduk. Balıkçı bana birtakım açıklamalar yapıyordu. “Abi mesela sen şimdi Aslı’nın bir gerçekçi olduğunu öğrendin ya, ne yapacaksın?”</span></p>
				<p class="METIN"><span class="METIN" style="font-size:1em;" xml:lang="tr-TR">“Bilmem. Ayrılmam mı gerekiyor?”</span></p>
				<p class="METIN"><span class="METIN" style="font-size:1em;" xml:lang="tr-TR">“Yok da, ne bileyim...”</span></p>
				<p class="METIN"><span class="METIN" style="font-size:1em;" xml:lang="tr-TR">“Aslı’dan ayrılabileceğimi sanmıyorum.”</span></p>
				<p class="METIN"><span class="METIN" style="font-size:1em;" xml:lang="tr-TR">“Mesele de o işte abi. Ayrılamazsın. Neden? Alıştın bir kere. Kız da taş gibi.”</span></p>
				<p class="METIN"><span class="METIN" style="font-size:1em;" xml:lang="tr-TR">“Şşşht. Ayıp oluyor” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">“Bu bir gerçek. Şimdi sen bu kızdan ayrılsan romantik boşluğu bırak, o cinsel boşluk seni çıldırtır. Bu kızın yerine başkasını da koyamazsın, değil mi?”</span></p>
				<p class="METIN"><span class="METIN" style="font-size:1em;" xml:lang="tr-TR">Balıkçı’nın fazla açık sözlü olmaya başlaması sinirime dokunmaya başlamıştı. Haklı olsa da iç dünyamın derinliklerine ve bel altlarına bu kadar girmese iyi olacaktı.</span></p>
				<p class="METIN"><span class="METIN" style="font-size:1em;" xml:lang="tr-TR">“Bak fazla ileri gidiyorsun...”</span></p>
				<p class="METIN"><span class="METIN" style="font-size:1em;" xml:lang="tr-TR">“Abi biliyorum ama varmak istediğim bir nokta var... Bu kızlar, özellikle de güzel, alımlı, seksapel olan gerçekçiler... Seksi de iyi biliyorlar hani. Bu yüzden de acayip bağımlılık yaratıyorlar. O bağımlılığı kırmamız gerekiyor. Haksızsam söyle.”</span></p>
				<p class="METIN"><span class="METIN" style="font-size:1em;" xml:lang="tr-TR">“Tamam haklısın.”</span></p>
				<p class="METIN"><span class="METIN" style="font-size:1em;" xml:lang="tr-TR">“Şehvet ve aşk farkı abi. Senin içinde bulunduğun şeyin adı şehvet. Sigara gibi, uyuşturucu gibi, sana zarar verdiğini biliyorsun ama bırakamıyorsun. Peki, nasıl bırakabilirsin?”</span></p>
				<p class="METIN"><span class="METIN" style="font-size:1em;" xml:lang="tr-TR">“Bilmem, nasıl?”</span></p>
				<p class="METIN"><span class="METIN" style="font-size:1em;" xml:lang="tr-TR">“Yerine başkasını koyman lazım.”</span></p>
				<p class="METIN"><span class="METIN" style="font-size:1em;" xml:lang="tr-TR">“Başka birini mi?”</span></p>
				<p class="METIN"><span class="METIN" style="font-size:1em;" xml:lang="tr-TR">“Hayır abi. Başka bir şeyi. İşte bu amaçla bu odaları yarattık. O başka şey için...”</span></p>
				<p class="METIN"><span class="METIN" style="font-size:1em;" xml:lang="tr-TR">Ne odası, odaya fahişe mi çağırıyorlar, striptiz mi var, nedir bu gizem diye içimden Balıkçı’ya saydırırken bir odanın önünde durduk. Bana aşk ve şehvet arasındaki farkı anlatan didaktik konuşmasını sürdürdü, daha ne kadar saçmalayabilir diye düşünüyordum, o sırada duvarda üzerinde “Acil durumda kırınız” yazılı camekân bir kutu gördüm. Kutunun içindeki şey prezervatife benziyordu. İçinde bulunduğumuz koridorun organizasyonun bir nevi genelevi olduğuna dair izlenimim giderek güçleniyordu. Sonra daha dikkatli baktım, bu bir prezervatif veya ona benzer cinsel bir edevat değildi, bu bir sakızdı. Bunun şaşkınlığını doyasıya yaşayamadan Balıkçı “Buyur abi” diyerek kol saatini kapının üzerindeki manyetik okuma aletine gösterdi ve kapıyı açtı. Bir bar girişi gibi loştu odanın antresi. Odanın geri kalanı bir perdeyle ayrılmıştı. Girişte ise bir masa, üzerinde de bir laptop vardı. </span></p>
				<p class="METIN"><span class="METIN" style="font-size:1em;" xml:lang="tr-TR">“Abi tarzın nedir, onu gireceksin bu bilgisayara... Esmer mi, sarışın mı, uzun boylu mu, minyon mu, hoş sohbet mi, sessiz mi, büyük göğüslü mü, küçük göğüslü mü... Bunun gibi bilgileri...”</span></p>
				<p class="METIN"><span class="METIN" style="font-size:1em;" xml:lang="tr-TR">“Ee sonra?”</span></p>
				<p class="METIN"><span class="METIN" style="font-size:1em;" xml:lang="tr-TR">“Sonrasını göreceksin...”</span></p>
				<p class="METIN"><span class="METIN" style="font-size:1em;" xml:lang="tr-TR">“Yok öyle, valla şişme bebek yapacak halim yok...”</span></p>
				<p class="METIN"><span class="METIN" style="font-size:1em;" xml:lang="tr-TR">“Bu öyle bir şey değil... Eski Mastder’cilerdensin, anlarsın.”</span></p>
				<p class="METIN"><span class="METIN" style="font-size:1em;" xml:lang="tr-TR">“Ne demek istiyorsun?”</span></p>
				<p class="METIN"><span class="METIN" style="font-size:1em;" xml:lang="tr-TR">“Sen de benim gibi Mastder’in üyesi değil miydin?”</span></p>
				<p class="METIN"><span class="METIN" style="font-size:1em;" xml:lang="tr-TR">Memo Tembelçizer’in eski köşesinden bahsediyordu, birkaç ay önce günlüğümde yazmıştım hatta. Mastürbasyonun seksten daha iyi olduğunu, yalnız bireyin güçlü birey olduğunu iddia eden, mizah amacıyla yaratılan bir kulüptü, kartı bile vardı.</span></p>
				<p class="METIN"><span class="METIN" style="font-size:1em;" xml:lang="tr-TR">“Oğlum o uydurma bir kulüptü.”</span></p>
				<p class="METIN"><span class="METIN" style="font-size:1em;" xml:lang="tr-TR">“Uydurma muydurma, orada yazılan manifestoya inanıyor muydun, inanmıyor muydun?”</span></p>
				<p class="METIN"><span class="METIN" style="font-size:1em;" xml:lang="tr-TR">“İnanıyordum da, eskidendi lan, ortaokuldaydım!”</span></p>
				<p class="METIN"><span class="METIN" style="font-size:1em;" xml:lang="tr-TR">“Fark etmez. Senin özün o işte. Diğer erkekler gibi yaşıtın kızlara bakmıyordun ama. Sınıfındaki kızlar gibi gerçek insanlar yerine dergilerde, filmlerde gördüklerini fantezilerine alıyordun. İlk aşkın kim?”</span></p>
				<p class="METIN"><span class="METIN" style="font-size:1em;" xml:lang="tr-TR">Onu çürütmenin tarifsiz zevkiyle “Ezgi” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">“Emin misin? İyi düşün” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">İyi düşündüm ve keyfim kaçtı. Ezgi’den önce </span><span class="METIN-ITALIK" style="font-size:1em;" xml:lang="tr-TR">Edward Scissorhands</span><span class="METIN" style="font-size:1em;" xml:lang="tr-TR">’deki Winona Ryder’a ve </span><span class="METIN-ITALIK" style="font-size:1em;" xml:lang="tr-TR">Sleepy Hollow</span><span class="METIN" style="font-size:1em;" xml:lang="tr-TR">’daki Christina Ricci’ye âşık olduğum aklıma geldi. Bir de platonik aşklarım olmuştu...</span></p>
				<p class="METIN"><span class="METIN" style="font-size:1em;" xml:lang="tr-TR">Düşüncelerimi okudu Balıkçı, “Platonik aşklar, hayali karakterler... Çok tipik! Gördün mü? Sen bizdensin, bir varolmayansın.”</span></p>
				<p class="METIN"><span class="METIN" style="font-size:1em;" xml:lang="tr-TR">“Ne demeye getiriyorsun? Şimdi içeride mastürbasyon yapacağımı falan mı sanıyorsun, yüz yıl abazan kalsam burada yapmam, gider evimde yaparım, bu ne be!” diye çıkıştım.</span></p>
				<p class="METIN"><span class="METIN" style="font-size:1em;" xml:lang="tr-TR">“Bu mastürbasyondan da iyi. Seksten de. Bak şimdi, hepimiz hayalciyiz, yabancı yok. En çok kimi düşünerek otuz bir çektin küçükken?”</span></p>
				<p class="METIN"><span class="METIN" style="font-size:1em;" xml:lang="tr-TR">“Ayıp oluyor ama...”</span></p>
				<p class="METIN"><span class="METIN" style="font-size:1em;" xml:lang="tr-TR">“Hadi abi.”</span></p>
				<p class="METIN"><span class="METIN" style="font-size:1em;" xml:lang="tr-TR">“Tamam şey, bir çizer vardı. Neydi adı, Bedri...”</span></p>
				<p class="METIN"><span class="METIN" style="font-size:1em;" xml:lang="tr-TR">Güldü. “Bedri Koraman’ın çizdiği kadınlar değil mi? Neydi abi be onlar?” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">“Kesip kesip saklardım, az mı...” dedim, cümlemi bitirmeden utançla sustum.</span></p>
				<p class="METIN"><span class="METIN" style="font-size:1em;" xml:lang="tr-TR">“Peki... </span><span class="METIN-ITALIK" style="font-size:1em;" xml:lang="tr-TR">Temel İçgüdü</span><span class="METIN" style="font-size:1em;" xml:lang="tr-TR">’deki o sorgu sahnesinde ter döktün mü?”</span></p>
				<p class="METIN"><span class="METIN" style="font-size:1em;" xml:lang="tr-TR">Aha, bir açığını yakalamıştım. “Hayır. Anlamamıştım ne olduğunu. Vajina hiç çekici gelmemiştir bana!”</span></p>
				<p class="METIN"><span class="METIN" style="font-size:1em;" xml:lang="tr-TR">“Aynen. Neden? Çizgi romanlarda, filmlerde yoktu da ondan. Bizim cinsel kodlarımız diğerlerinden farklı abi. Ve inan bu perdenin arkasında karşılaşacağın şey seksten daha iyi. Aslı’yla yaşadığın orgazmın bin katını yaşayacaksın” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">Güldüm. İnandırıcı olmanın köşesinden geçmiyordu. Balıkçı bu saçma sapan konuşmasına devam ederken bilgisayarda sorulan sorulara yanıt verdim. Kendimi ucuz bir seks dergisinin anketini doldururken bulmuştum ama eğlenceliydi. “Brianna Banks mi, Shawna Lenee mi?”, “Amatör mü, stüdyo yapımı mı?”, “Hentai mi, animasyon mu?” gibi sorular bizim şirketteki performans testlerinde pek sorulmazdı. Hepsini yanıtladım.</span></p>
				<p class="METIN"><span class="METIN" style="font-size:1em;" xml:lang="tr-TR">Balıkçı “Hadi, bana eyvallah” deyip, terk etti odayı ve kapıyı kapattı. Formu doldurduktan sonra perdeyi açtım. Bundan sonrasını nasıl anlatabilirim bilmiyorum. Dişçi koltuğunu andıran bir koltuk vardı. Etrafında ikinci sınıf bir bilimkurgu filminden fırlamış cihazlar var gibiydi. Bir demir kol fırladı önüme, elinde bir kutu vardı. “Çiklet?” diye bir soru geldi dijital bir sesle? Kutuyu aldım, içinden kırmızı bir çiklet aldım, çiğnemeye başladım. Sonra bir başka kol geldi ve bana bir deniz gözlüğü uzattı! Evet, yeşil çerçeveli, geniş camlı bir deniz gözlüğü. Gözlük camı 3 boyutlu gözlüklere benzese de şekil olarak sayfiye yerlerindeki bakkallardan bulabileceğiniz cinste dandik bir deniz gözlüğü. Kayışını kafama göre ayarlayıp taktım. Ne olacağını çok merak ediyordum ama artık kendimi bu dünyaya öylesine bırakmıştım ki bir başka kol gelip bana şnorkel uzatsa şaşırmayacaktım. Bir anda tavandan fotokopi çeker gibi bir ışık huzmesi geçti. Sonra öğrendiğime göre zevk bölgelerimin haritasını çıkarmak için beni taramışlardı.</span></p>
				<p class="METIN"><span class="METIN" style="font-size:1em;" xml:lang="tr-TR">Bundan sonra olanlar çok tuhaf ve hayli edepsizdi. Odanın tümü üç boyutlu bir sinemaya dönüştü. Film başladı, inanılmaz bir seks tertibatı vardı burada. Vücuduma yapışan cihazlar bana sadece zevk vermekle yükümlü değildi, aynı zamanda kalp ritmimden yaşadığım zevki çıkarıyorlar ve sanal seksin uzun ama en ufak sıkıcılığa sebep vermeyecek kadar ideal sürede kalmasını sağlıyorlardı. Sinemada ne mi oynuyordu, tıpkı bilgisayar formunda detaylandırdığım gibi ideal partnerimle ateşli bir fantezi. İdeal partnerim gerçek bir insan değildi, animasyon gibiydi, biraz da bilgisayarda yaratılmış bir CGI karakteri gibiydi. Ama gerçekten de Bedri Koraman’ın çizdiği kadınlar gibi mükemmel, biraz da Galip Tekin’in çizdikleri gibi dünyadışı vücut hatlarına sahip bir kadındı. Bu özellikleri, yaşadığım şeyi gerçekdışı bir deneyim gibi kılsa da bana verdiği zevk gerçekte yaşadığımdan katbekat fazlaydı. </span></p>
				<p class="METIN"><span class="METIN" style="font-size:1em;" xml:lang="tr-TR">Burada ne kadar detaya girebilirim bilemiyorum ama gerçekten de dediği gibi olmuştu, yaşadığım orgazm daha öncekilerle kıyaslayamayacağım kadar tatmin ediciydi. Resmen yarım saat zihnimin ve zamanın durduğunu hissettim. Bir saat sonra dışarı çıktığımda Leyla gibiydim. Balıkçı, koridorda milli olan arkadaşının genelevden çıkmasını bekleyen kanka gibi beni bekliyordu. “Nasıldı?” diye sormadı bile, gözlerimden nasıl olduğu belli oluyordu.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Tekrar dışarı çıktığımızda yaşadığım deneyimin hayat değiştirici bir yan etkisi olduğunu fark ettim. Artık gördüğüm kadınlar bana hiç çekici gelmiyordu. Bedri Koraman’ın kadınlarından biriyle sevişmiştim, ne Aslı ne Pamela Anderson beni paklardı artık. Varolmayanları anlayabiliyordum, burada bu cihazla gerçekten sonsuza kadar abazan kalabilirdim, hiç koymazdı.</span></p>
				<p class="x1--BASLIK"><span class="x1--BASLIK" xml:lang="tr-TR">Alışılmadık bir yasak aşk </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">20 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">Varolmayan oryantasyonuna iki gün ara verdik. Bu süre zarfında normal hayatıma devam ettim. Tabii ki etrafımdaki “gerçekçi”lere karşı önlemlerimi alarak. Özellikle Aslı’nın manipülasyonlarına karşı gardımı aldım. Belli ki Aslı varolmayanlarla ilişkide olduğumun farkındaydı.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Her gün “Bana söylemediğin bir şey mi var?”, “Dün akşam neredeydin?”, “İki kravatın kayıp, nerede kalmış olabilirler?”, “Neden iki gündür yorgunsun, bir kere bile sevişmedik...” gibi aldatıldığından şüphe duyan kadın sorularına boğuyordu beni. Ben de aldattığını saklayan koca misali yeni sorularla yanıtlıyordum bu soruları. “Yoo, nereden çıkardın?”, “Arkadaşlarlaydım, kimle olacağım?”, “Ya ne alakası var?”, “Kafam çok dolu n’apayım?” gibi... Aslında doğru yanıtlar; “Evet, sizin düşmanınız olan hayalcilerin bir numaralı merkez üssüne gidip geliyorum”, “Araba mezarlığının göbeğinde gizli bir binadaydım”, “Kravat yasağı var binada, girişte bırakılıyor, sonra da almayı unutuyorum”, “Bizimkilerin icadı bir fantezi aleti var, adamın iliğini kurutuyor be canım” idi. İçten içe bunları söyleyip yüzündeki şoke olmuş ifadeyi görmek istesem de bunu yapamıyordum. Emir yukarıdan gelmişti; asla ve asla hayalci olduğumuzu, tüm sistemin farkında olduğumuzu çaktırmamalıydık, özellikle de azılı bir gerçekçi zanlısına.</span></p>
				<p class="x1--BASLIK"><span class="x1--BASLIK" xml:lang="tr-TR">Varolmayan kütüphane </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">21 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">Varolmayan üssündeki 11. günüm. Oryantasyon süreci devam ediyor. Dersler bitti ama henüz yazmaya ve kaderi değiştirmeye başlamadım. Sistemi daha iyi anlıyorum, buradaki insanları daha yakından tanıyorum, bu binanın daha önce keşfetmediğim yerlerini keşfediyorum. Bugünkü keşfim Ajan’la başladı. En baştan beri nedendir bilinmez bana gıcık gittiğini düşündüğüm Ajan’ı gördüm koridorda. Hâlâ onun müzik dinlediğine inanamıyordum, o bir ajan olmalıydı, komut alıyor, komut veriyor, ciddiyetinden hiç ödün vermiyordu. Biraz yaklaştım ve ne dinlediğini duymak istedim. Çaktırmadan, duvara sürtüne sürtüne, bir ajana nasıl yaklaşılıyorsa öyle yaklaştım. İlk duyduğum cayır cayır gitar sesi oldu, nedense Ajan’ın daha cool müziklerle ilgilendiğini düşünüyordum, indie mindie. Sonra vokali duydum, güçlü bir rock vokaliydi bu. Dayanamadım, sordum:</span></p>
				<p class="METIN"><span class="METIN" style="font-size:1em;" xml:lang="tr-TR">“Ne dinliyorsun?”</span></p>
				<p class="METIN"><span class="METIN" style="font-size:1em;" xml:lang="tr-TR">Kulaklığını çıkarırken “Ne?” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">“Ne dinliyorsun?” diye tekrarladım.</span></p>
				<p class="METIN"><span class="METIN" style="font-size:1em;" xml:lang="tr-TR">“Sen bilmezsin” dedi ve tekrar kulaklığı taktı. </span></p>
				<p class="METIN"><span class="METIN" style="font-size:1em;" xml:lang="tr-TR">Çok sinir bir hareketti ama pes etmeye gönüllü değildim.</span></p>
				<p class="METIN"><span class="METIN" style="font-size:1em;" xml:lang="tr-TR">“Sen söyle, belki bilirim” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">Kulaklığını çıkarmaya gerek duymadan mıymıntı bir ses tonuyla “Dr.Skull” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">İnanamadım ve “Oha, Wory Zover mı?” diye sordum.</span></p>
				<p class="METIN"><span class="METIN" style="font-size:1em;" xml:lang="tr-TR">Kulaklığını çıkarıp boynuna asmıştı, demek ki Dr.Skull’ı biliyor olmamla aramızdaki buzdağını eritmeyi başarmıştım. </span></p>
				<p class="METIN"><span class="METIN" style="font-size:1em;" xml:lang="tr-TR">“Evet. Yeni albümlerini daha çok seviyorum ama bunda yok” deyip mp3 player’ını gösterdi. </span></p>
				<p class="METIN"><span class="METIN" style="font-size:1em;" xml:lang="tr-TR">“Yeni mi?” diye şaşkınlıkla sordum.</span></p>
				<p class="METIN"><span class="METIN" style="font-size:1em;" xml:lang="tr-TR">“Evet, yeni.”</span></p>
				<p class="METIN"><span class="METIN" style="font-size:1em;" xml:lang="tr-TR">“Nasıl ya? Dr.Skull dağılalı on beş yıldan fazla olmuştur.”</span></p>
				<p class="METIN"><span class="METIN" style="font-size:1em;" xml:lang="tr-TR">Ajan durdu, kafasında düşünceleri evirdi çevirdi sonra etrafına bakıp lakabını hak eden daha kısık bir ses tonuyla “Öyle söylendi. Ama bizde var. Henüz yeni olduğun için organizasyonumuzun boyutlarını anlamış değilsin, bu çok normal. Varolmayanlar 20. yüzyılın ortalarından itibaren dünyanın en önemli sanatçılarını, yazarlarını, yönetmenlerini, müzisyenlerini bünyesinde toplamış bir örgüt. Üyelerimiz bu sanatçıların dünyayla paylaşılmamış eserlerine ulaşabiliyorlar. Bu üyelerimize sunduğumuz en büyük ayrıcalıklardan biridir.”</span></p>
				<p class="METIN"><span class="METIN" style="font-size:1em;" xml:lang="tr-TR">Bugüne kadar bana söylediklerinin toplamından bile uzundu bu cümle. Ve Varolmayanlar’la ilgili belki de en cazip bilgileri barındırıyordu. Varlığından haberdar olmadığım, dinlemediğim albümler, okumadığım kitaplar, izlemediğim filmler olduğu düşüncesi beni zevkten dört köşe etmeye yetti. Hemen “Ben de dinleyebilir miyim?” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">“Sadece kütüphanede dinleyebilirsin. Sonra da binadan çıkaramazsın zaten...”</span></p>
				<p class="METIN"><span class="METIN" style="font-size:1em;" xml:lang="tr-TR">“Kütüphane mi?” diye sordum.</span></p>
				<p class="METIN"><span class="METIN" style="font-size:1em;" xml:lang="tr-TR">“Evet. Bak göstereyim” dedi. Cebinden çıkardığı kâğıda hemen bir kroki çizdi ve o krokide bir yeri işaretledi. 15 dakika boyunca binanın labirentlerinde çılgın bir rotayla ilerledikten sonra diğerlerinin iki misli olan elips kapıya ulaştım. Kapı açıldığında karşımda devasa bir kütüphane belirdi.</span></p>
				<p class="METIN"><span class="METIN" style="font-size:1em;" xml:lang="tr-TR">Girdiğim salon ortaçağa özgü kütüphaneleri anımsatacak kadar büyüktü. Tavanı o kadar yüksekti ki üst raflardaki kitaplara nasıl ulaşılabileceğini anlayamadım başta, sonra raylı bir sistemle raflar arasında gezinen merdivenleri gördüm. Yaklaştıkça buranın büyüklüğüne, kitapların çokluğuna daha fazla şaşırıyordum. Daha sonra fark ettim ki bu kütüphane raflarında sadece kitap yoktu, aynı zamanda rulo bantlar şeklinde filmler ve plak formatında albümler vardı. Yüzlerce, binlerce, on binlerce... Birçoğu duyduğum, bazısı varlığından bile haberdar olmadığım sanat eserleri. </span></p>
				<p class="METIN"><span class="METIN" style="font-size:1em;" xml:lang="tr-TR">Kütüphane görevlisi bir masanın arkasında oturuyordu. Saçları dağınık, pis sakallı, cin bakışlarını yamuk yumuk duran gözlüklerinin arkasına saklayan bir adamdı bu. Biraz peltek konuşuyordu, dili hep dişlerine değiyor, bu yüzden kurduğu her cümlenin sonunda bir tıslama duyuluyordu. Değişik bir tipti, onu tanıdığım birine benzetmiş ama çıkaramamıştım. Ben Dr.Skull’ın yeni albümünü istedikten beş saniye sonra arkasındaki raftan bir plak aldı, bana uzattı: Dr.Skull-</span><span class="METIN-ITALIK" style="font-size:1em;" xml:lang="tr-TR">Vehbi’nin Dönüşü</span><span class="METIN" style="font-size:1em;" xml:lang="tr-TR">. Kapağı da süperdi. Plağı zarfından çıkardım, üstündeki çizgilere baktım, bir sevgiliyi okşar gibi okşadım. Görevli cebinden bir şey çıkardı, hayalgücüm burada diyalogları söylenmeden, objeleri önceden tahmin eder gibi çalıştığı için çıkardığı şeyin bir kütüphane kartı olduğunu sandım önce. Ama değildi, bu kırmızı bir çikletti. </span></p>
				<p class="METIN"><span class="METIN" style="font-size:1em;" xml:lang="tr-TR">“Çiklet?”</span></p>
				<p class="METIN"><span class="METIN" style="font-size:1em;" xml:lang="tr-TR">“Neden olmasın.”</span></p>
				<p class="METIN"><span class="METIN" style="font-size:1em;" xml:lang="tr-TR">“3 numaralı oda” dedi ve bir odayı işaret etti. </span></p>
				<p class="METIN"><span class="METIN" style="font-size:1em;" xml:lang="tr-TR">Ufak bir odaydı bu, ortada bir pikap vardı, kenarlarda ise eski tarz hoparlörler. Daha şatafatlı bir ses sistemi beklerdim. Müzik başladığında kulaklarıma inanamadım. İlk üç albümdeki tarzlarından izler taşısa da onlardan bile daha iyi bir albümdü bu. Farklı vokal denemeleri, nefis gitar melodileri ve marş kıvamında nakaratlar... Tek kelimeyle şu an burada, bu albümü dinlediğime inanamıyordum. Müziğin mistik gücünün üstümde hüküm sürdüğü o kırk dakika ve bu şerefe nail olan ayrıcalıklı azınlıktan biri olduğum hissi tüm vücudumu inanılmaz bir mutlulukla sarmalamıştı. Albüm bitince, kütüphane görevlisine plağı bıraktım. </span></p>
				<p class="METIN"><span class="METIN" style="font-size:1em;" xml:lang="tr-TR">Görevli “Bu tarz eski grupları seviyorsan Cultus’ı da seversin belki. Onların da yeni albümü geldi: </span><span class="METIN-ITALIK" style="font-size:1em;" xml:lang="tr-TR">Bliss</span><span class="METIN" style="font-size:1em;" xml:lang="tr-TR">” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">“Yok artık! O albümün kayıtlarını yaktılar diye duymuştum.”</span></p>
				<p class="METIN"><span class="METIN" style="font-size:1em;" xml:lang="tr-TR">“Öyle söylediler dışarıya. Kayıtları buraya sakladılar. İlla ki yerli mi takılıyorsun, bak daha yeni Crimson Glory’in albümü geldi.”</span></p>
				<p class="METIN"><span class="METIN" style="font-size:1em;" xml:lang="tr-TR">“Nasıl ya, solistleri Midnight daha yeni öldü.”</span></p>
				<p class="METIN"><span class="METIN" style="font-size:1em;" xml:lang="tr-TR">Alaycı bir tavırla gülümsedi. “Sen öyle sanıyorsun” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">“İyi de gazetelerde çıktı, kalp krizinden...”</span></p>
				<p class="METIN"><span class="METIN" style="font-size:1em;" xml:lang="tr-TR">“Sana söylenenlere bu kadar çabuk inanma. Manic Street Preachers’ın Richey Edwards ile kaydettiği üç yeni albüm var.”</span></p>
				<p class="METIN"><span class="METIN" style="font-size:1em;" xml:lang="tr-TR">“Oha, 90’larda kaybolmuştu o eleman, ölü ilan edildi hatta...” diye kekelemeye başladım. </span></p>
				<p class="METIN"><span class="METIN" style="font-size:1em;" xml:lang="tr-TR">“Galler büromuzdan getirteyim istersen...”</span></p>
				<p class="METIN"><span class="METIN" style="font-size:1em;" xml:lang="tr-TR">Bu kadarı fazlaydı. Ya benimle dalga geçiyordu ya da kafayı üşütmüştü bu eleman. Üşütük bir tipe benziyordu zaten. Hareketlerine biraz daha dikkat ettim. Hâlâ onu benzettiğim kişiyi çıkaramamıştım. O esnada tozunu aldığı kitaplar konsantrasyonumu dağıttı. Müfit Özdeş imzalı </span><span class="METIN-ITALIK" style="font-size:1em;" xml:lang="tr-TR">İlk Tiryaki</span><span class="METIN" style="font-size:1em;" xml:lang="tr-TR">, Giovanni Scognamillo imzalı </span><span class="METIN-ITALIK" style="font-size:1em;" xml:lang="tr-TR">Kontun Sırrı</span><span class="METIN" style="font-size:1em;" xml:lang="tr-TR"> ve Dost Körpe imzalı </span><span class="METIN-ITALIK" style="font-size:1em;" xml:lang="tr-TR">Günah Yiyenler</span><span class="METIN" style="font-size:1em;" xml:lang="tr-TR">...</span></p>
				<p class="METIN"><span class="METIN" style="font-size:1em;" xml:lang="tr-TR">“Nasıl ya? Bu yazarların hayranıydım eskiden, bu kitaplarını hiç duymadım.”</span></p>
				<p class="METIN"><span class="METIN" style="font-size:1em;" xml:lang="tr-TR">Kütüphanenin müdürü gözlüğünün tepesinden bahsettiğim kitaplara baktı. “Ha, Dost’u mu diyorsun, dört kitabı daha var. Organizasyonumuzun önde gelenlerinden biri. Dışarıda çevirmenlikle zehirliyor dimağları, burada ise kitaplarıyla hayal kurmaya devam ediyor. Müfit’in beşinci hikâye kitabı, romanı pek tutmayınca hikâyeye geri döndü. Giovanni de kurmaca kitaplarını sadece buraya gönderiyor.”</span></p>
				<p class="METIN"><span class="METIN" style="font-size:1em;" xml:lang="tr-TR">Duyduklarıma inanamıyordum. </span></p>
				<p class="METIN"><span class="METIN" style="font-size:1em;" xml:lang="tr-TR">“Bak, Barış Müstecaplıoğlu’nun </span><span class="METIN-ITALIK" style="font-size:1em;" xml:lang="tr-TR">Perg Efsaneleri</span><span class="METIN" style="font-size:1em;" xml:lang="tr-TR">’nin son serisi de geldi.”</span></p>
				<p class="METIN"><span class="METIN" style="font-size:1em;" xml:lang="tr-TR">“Nasıl ya, o fantastik edebiyatı bırakmıştı...” </span></p>
				<p class="METIN"><span class="METIN" style="font-size:1em;" xml:lang="tr-TR">“Aslında bırakmadı, gerçekçi romanlarını dış dünya için yazarken fantastik olanları buraya sakladı. Yiğit Değer Bengi gibi ilk kitabını çıkarıp kayıplara karışan yazarların birçoğu da burada dünyayı değiştirmek için kalem oynatıyorlar. Hem böylece doğrudan onları anlayacak bir kitleye ulaşıyorlar. Bak mesela </span><span class="METIN-ITALIK" style="font-size:1em;" xml:lang="tr-TR">Evil Dead’</span><span class="METIN" style="font-size:1em;" xml:lang="tr-TR">in dördüncü filmi geldi, yine Bruce Campbell oynuyor. Nasılsa bu filmi dışarıdakiler anlamayacak, ne anlamı var o zaman, burada kalsın, buradakiler izlesin, okusun...”</span></p>
				<p class="METIN"><span class="METIN" style="font-size:1em;" xml:lang="tr-TR">En baştan beri birine benzetiyordum ya, bu uzadıkça uzayan ve keyfinden bir gram kaybetmeyen muhabbetin sonlarına doğru gelen bu </span><span class="METIN-ITALIK" style="font-size:1em;" xml:lang="tr-TR">Evil Dead</span><span class="METIN" style="font-size:1em;" xml:lang="tr-TR"> göndermesiyle onu kime benzettiğimi buldum. Lisedeyken sık sık fantastik çizgi roman-film ıvır zıvır dükkânına gittiğim, iki yıl önce beyin kanamasından vefat ettiğini gazeteden okuduğum Metin Demirhan’a benzetmiştim.</span></p>
				<p class="METIN"><span class="METIN" style="font-size:1em;" xml:lang="tr-TR">“Metin abi?” diyerek bu şüphemi test ettim. Kafasını çevirmedi. Sorumu tekrarlayınca “Biriyle karıştırdınız sanırım” dedi. Biraz daha muhabbet ettim, hep bir açığını yakalamaya çalıştım, yakalayamadım. Adının Burak Çambol olduğunu söyledi. Sonunda beni ikna etti, o değildi, sadece benzetmiştim.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Kütüphaneden muhteşem bir albüm ve hiçbir yerde duyamayacağım şeyleri işitmiş biri olarak çıkıyordum ki, dev kapı kapanmadan çaktırmadan içeriye, görevlinin masasına baktım. Burak Çambol ayağa kalktı, tozunu aldığı kitapları en yakındaki rafa götürmeye başladı. Topallıyordu. Evet, topallıyordu, aynı Metin abi gibi topallayarak, ayağını yere sürerek yürüyordu. Biliyordum ki, bu kütüphaneye sık sık gelip gidecektim, tıpkı lisede onun dükkânına uğradığım gibi.</span></p>
				<p class="x1--BASLIK"><span class="x1--BASLIK" xml:lang="tr-TR">Kulüp aidatı </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">22 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">Sadece ben değil, hayallerim de özgürlük kazanmıştı. Artık bir şey düşünürken ket vurmuyordum kendime, sınırlamıyordum... Yeniden kalemi elime alacağım ve hikâyelerimle misyonumuz, devrimimiz, geleceğimiz için gerçekliği baştan kurgulayacağım o anı iple çekiyordum. Sabrımın artık tükenmekte olduğu günlerden birinde İrfan Bey odasına çağırdı. </span></p>
				<p class="METIN"><span class="METIN" style="font-size:1em;" xml:lang="tr-TR">“Yazmayı özledin. Yaratmayı... Hayatı değiştirmek istiyorsun. Ama teşkilatımıza resmen girmek için son bir şey yapman gerekiyor.”</span></p>
				<p class="METIN"><span class="METIN" style="font-size:1em;" xml:lang="tr-TR">“Ne o?”</span></p>
				<p class="METIN"><span class="METIN" style="font-size:1em;" xml:lang="tr-TR">“Ne olduğunu çok iyi biliyorsun” dedi her zamanki gibi. Sonra hemen; “Şaka şaka, bunu bilmen veya tahmin etmen çok zor. O kadar da değil!” dedi. Buna çok güldü diğerleri. Bu adamların enteresan bir mizah anlayışları vardı, zamanla sevmeye başlamıştım. Bizim şirkettekilerden daha komik oldukları kesindi. Bir süre daha gülmeye devam edince dayanamadım böldüm bu gülüşleri. “Evet ne yapmam gerekiyor?”</span></p>
				<p class="METIN"><span class="METIN" style="font-size:1em;" xml:lang="tr-TR">“Kasko.”</span></p>
				<p class="METIN"><span class="METIN" style="font-size:1em;" xml:lang="tr-TR">“Kasko mu?”</span></p>
				<p class="METIN"><span class="METIN" style="font-size:1em;" xml:lang="tr-TR">“Tabii ki. Önce kasko yaptırman gerekiyor.”</span></p>
				<p class="METIN"><span class="METIN" style="font-size:1em;" xml:lang="tr-TR">“Neye kasko?”</span></p>
				<p class="METIN"><span class="METIN" style="font-size:1em;" xml:lang="tr-TR">“Arabana. Neye olacak?”</span></p>
				<p class="METIN"><span class="METIN" style="font-size:1em;" xml:lang="tr-TR">“Arabamın kaskosu zaten var.”</span></p>
				<p class="METIN"><span class="METIN" style="font-size:1em;" xml:lang="tr-TR">“Güzel, o zaman kasko yaptırmana gerek yok.”</span></p>
				<p class="METIN"><span class="METIN" style="font-size:1em;" xml:lang="tr-TR">“Ee?”</span></p>
				<p class="METIN"><span class="METIN" style="font-size:1em;" xml:lang="tr-TR">“O zaman kaza yapman gerekiyor.”</span></p>
				<p class="METIN"><span class="METIN" style="font-size:1em;" xml:lang="tr-TR">“Tabii ki. Nasıl istersiniz? Takla mı atayım, yoksa duvara mı bindireyim?”</span></p>
				<p class="METIN"><span class="METIN" style="font-size:1em;" xml:lang="tr-TR">“Sen nasıl istersen.”</span></p>
				<p class="METIN"><span class="METIN" style="font-size:1em;" xml:lang="tr-TR">“Sanırım bir açıklama yapsanız iyi olur çünkü bu tuhaf şakalarınızı anlamakta zorlanıyorum...”</span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar baktı bana ve sonra sırtını dönerek odasının arkasındaki manzarayı seyre daldı.</span></p>
				<p class="METIN"><span class="METIN" style="font-size:1em;" xml:lang="tr-TR">“Bu pencereden baktığında ne görüyorsun?”</span></p>
				<p class="METIN"><span class="METIN" style="font-size:1em;" xml:lang="tr-TR">“Araba mezarlığı...”</span></p>
				<p class="METIN"><span class="METIN" style="font-size:1em;" xml:lang="tr-TR">“Peki, kimlerin arabaları bunlar?”</span></p>
				<p class="METIN"><span class="METIN" style="font-size:1em;" xml:lang="tr-TR">“İnsanların...”</span></p>
				<p class="METIN"><span class="METIN" style="font-size:1em;" xml:lang="tr-TR">“Sence neden bir araba mezarlığının ortasına kurduk bu binayı?”</span></p>
				<p class="METIN"><span class="METIN" style="font-size:1em;" xml:lang="tr-TR">“Saklanmak için.”</span></p>
				<p class="METIN"><span class="METIN" style="font-size:1em;" xml:lang="tr-TR">“Başka bir yere de kurabilirdik, neden özellikle araba mezarlığı?”</span></p>
				<p class="METIN"><span class="METIN" style="font-size:1em;" xml:lang="tr-TR">Aklıma bir şey gelmedi, “Pentagram’ın klibinde gösterildiği için mi?” diye soruyla yanıt verdim.</span></p>
				<p class="METIN"><span class="METIN" style="font-size:1em;" xml:lang="tr-TR">Güldü ihtiyar. Daha elle tutulur bir yanıt vermem gerektiğini biliyordum. “Burası sadece kendinizi kamufle etmek için bulduğunuz bir yer değil, her şeye daha masalsı, daha dünyadışı bir atmosfer katmak için hayal ettiğiniz bir yer...” diyerek uydurdum bir şeyler.</span></p>
				<p class="METIN"><span class="METIN" style="font-size:1em;" xml:lang="tr-TR">Odadaki Sıfırlar alkışlayacak gibiydi beni, Allah için güzel yanıtlamıştım. 	</span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar “Güzel ama dahası var” dedi ve ekledi; “Arabalar ve otomotiv sanayi, gerçekçi diktatörlüğün kurduğu bu çürümüş sistemin atardamarını oluşturuyor. Petrol bu sistemi besleyen kan, otomobiller ise kanın akmasını sağlayan araçlardır. Çift anlamı fark ettin, değil mi?”</span></p>
				<p class="METIN"><span class="METIN" style="font-size:1em;" xml:lang="tr-TR">Kan akmasını kastediyordu, olumlu anlamda başımı salladım.</span></p>
				<p class="METIN"><span class="METIN" style="font-size:1em;" xml:lang="tr-TR">“İlaç endüstrisinden de pistir otomotiv sektörü. İşledikleri cinayet sayısı ilaçlarla yarışır. Düşün; oturduğun evin, binanın depreme dayanıklı olması gerekiyor, her ne kadar tam olarak uygulanmasa da bu konuda bir devlet yaptırımı var en azından. Ama ya arabalar? Neredeyse kartondan bile araba yapıp satabilirsin. Güvenlik şartı yok! Yasal olarak kullanımına hız sınırı koyuyorlar. Peki, arabaları imal ederken neden hız sınırı koyamıyorlar? Nedeni belli, ne kadar hızlı, o kadar pahalı... Bisikletlilere, motorculara kask şart, arabalara neden koruma getirilmiyor? Bilimsel bir çalışmanın sonuçları: Arabaların tamponları güçlendirilse ve tüm modellerin tamponları aynı hizaya getirilse ölümcül kazalardan sağ kurtulma olasılığı üç misli artıyor. Komünist rejimde olduğu gibi tüm arabalar Trabant ve Lada olmak zorunda değil, sadece tamponların aynı hizada olmasından bahsediyorum. Ama bu bile mümkün değil! Söylesen gülerler! Hep yaptıkları gibi. Bu arada tüm arabalar Trabant olsa, o da şahane olur, komünist Rusya’da trafik kazalarının yüzde 72 oranında azaldığını biliyor muydun? Hiç güvenli arabalar değil Trabant’lar ama hızlı değillerdi, ayrıca tüm arabalar aynı olduğu için kimse arabasıyla böbürlenme gereği duymuyordu, kazalar inanılmaz oranda azalmıştı. </span></p>
				<p class="METIN"><span class="METIN" style="font-size:1em;" xml:lang="tr-TR">Şimdi ise her yıl İkinci Dünya Savaşı’ndan daha çok kişinin katli söz konusu. Benzin için açılan savaşlara girmiyorum bile. Elektrikli arabayı, zamanında Nikola Tesla icat etmişti, engellediler, taş koydular, öldükten sonra projelerini yok ettiler. Yakın geçmişte EV1 Motors elektrikli arabanın üretimini yaptı. Güneş ışığıyla çalışan araba da yapıldı esasında. Bil bakalım, kim bu projeleri durdurdu? Amerikan Başkanı... Genelde en leş gerçekçilerden seçilir. Sosyal statüyü belirleyen en önemli iki şey; moda ve araba. İkisini de parçalamak bizim temel görevlerimiz arasında yer alıyor.”</span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar sırtını bana döndü ve manzaraya baktı.</span></p>
				<p class="METIN"><span class="METIN" style="font-size:1em;" xml:lang="tr-TR">“İşte o yüzden bu hurdalıkta yaşıyoruz. Burası bir sembol. Kulübümüze giren herkesin öncelikle kendi arabalarına duydukları bağımlılığı kırması gerekmektedir. Parçaladığımız her araba kapitalizmin tapınağında yıktığımız bir tuğladır. O tuğlalarla kendi sığınağımızı kurduk. Arabaların mezarlığı, bizim düşlerimizin doğduğu yer oldu.”</span></p>
				<p class="METIN"><span class="METIN" style="font-size:1em;" xml:lang="tr-TR">Güzel anlatmıştı ihtiyar. Şimdi içinde bulunduğum bu yer, bir araba mezarlığının ötesinde bir anlam kazanmaya başlamıştı. Hani yanından geçtiğiniz mezarlıklar sizin için bir anlam ifade etmez de, bir yakınınızın yattığı mezarlık sizin için çok önemlidir ya, onun benzeri bir durum. Bu defa bu hurdalık, geride bıraktığım hayatımın yattığı bir mezarlık halini almıştı. Yalnız ne kadar anlam kazanırsa kazansın, eski hayatımın mezarı olacak bu yerin, benim de mezarım olmasını istemezdim.</span></p>
				<p class="METIN"><span class="METIN" style="font-size:1em;" xml:lang="tr-TR">“Peki neden kaza yapmam gerekiyor?”</span></p>
				<p class="METIN"><span class="METIN" style="font-size:1em;" xml:lang="tr-TR">“Bu değirmenin suyu nasıl dönüyor diye düşünmüşsündür mutlaka. Gelir kaynaklarımızdan biri de bu işte; üyelerimizin araba sigortalarından aldıkları para. En başta bu fikre alışmak zor oluyor ama işin gidişatını anlayınca herkes bunu kabul ediyor. Araba mezarlığında hayatımızın bir bölümünü geçirmemiz arabamızın ölümünü kabullenmemizi kolaylaştırıyor. Mezarlık bekçilerinin ölümle çok barışık olması gibi bir şey bu.”</span></p>
				<p class="METIN"><span class="METIN" style="font-size:1em;" xml:lang="tr-TR">“Yani kaza yapacağım ve arabamın tamir masrafı ne kadarsa o parayı size vereceğim öyle mi?”</span></p>
				<p class="METIN"><span class="METIN" style="font-size:1em;" xml:lang="tr-TR">“Hayır. Kaza yapacaksın ve araban kurtarılamaz bir hale gelecek. Araban ne kadarsa, sigorta onu sana ödeyecek, sen de sana ödeneni bize vereceksin.”</span></p>
				<p class="METIN"><span class="METIN" style="font-size:1em;" xml:lang="tr-TR">“Bu çok...”, saçma diyecekken durdum, “çılgınca” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">“Evet öyle. Araştırdık, arabanı ortalama üç buçuk günde bir kullanıyorsun, kullandığın dönemde de hep trafikte kalmaktan ya da park yeri bulamamaktan şikâyetçisin. Arabanı gözden çıkartman bizimle başladığın yeni hayatının çok önemli bir parçasını oluşturuyor. Arabanı bu mezarlığa getirerek bir zincirinden daha kurtulacaksın.”</span></p>
				<p class="METIN"><span class="METIN" style="font-size:1em;" xml:lang="tr-TR">Diğerleri de ihtiyarı onaylar şekilde kafalarını salladılar. </span></p>
				<p class="METIN"><span class="METIN" style="font-size:1em;" xml:lang="tr-TR">“Evet yani, araba hayatımın vazgeçilmezi sayılmaz.”</span></p>
				<p class="METIN"><span class="METIN" style="font-size:1em;" xml:lang="tr-TR">“Onlar öyle hissettirir. Ama değildir. Merak etme. Kurtul ondan” dedi Balıkçı. </span></p>
				<p class="METIN"><span class="METIN" style="font-size:1em;" xml:lang="tr-TR">“Hem böylece cebinden beş kuruş harcamadan kulübe aidatını ödemiş olacaksın. Arabaların hurdalarını da buraya getiriyoruz. Hem üyelerimize yaptıkları fedakârlığı hatırlatmak hem de eskiden çok önem verdikleri bir şeyin demir yığınından öte olmadığını göstermek için... Eskiden haftada bir yıkadığın, vergisiydi, benziniydi, servisiydi derken maaşının çoğunu yatırdığın, varoluşunun en kıymetlisi saydığın şey her sabah karşına dünyanın sonuna kadar hiçbir işe yaramayacak bir hurda yığını, paslanmış, hor görülmüş bir çöplük olarak çıktığında ne kadar sahte tutkularla yaşadığının daha iyi idrakine varıyorsun...” dedi ihtiyar, hipnotik anlatımıyla.</span></p>
				<p class="METIN"><span class="METIN" style="font-size:1em;" xml:lang="tr-TR">Birkaç soru işaretim vardı yine de. “Peki, işim doğrudan arabayla alakalı olmasa da statü gereği bile araba lazım gelir. Arabasız olmam birçoklarının tuhafına gidecektir...”</span></p>
				<p class="METIN"><span class="METIN" style="font-size:1em;" xml:lang="tr-TR">“Merak etme. İşin araba kullanmakla ilgili olsaydı, mesela sık sık yolculuk yapman gerekseydi bile, diğer insanları neden bir daha araba kullanamayacağına dair rahatlıkla ikna edecek travmatik bir kazada başrol oynayacaksın. Bu kazayı atlatan birinin yeniden araba sahibi olmak istememesini kimse sorgulamayacaktır.”</span></p>
				<p class="METIN"><span class="METIN" style="font-size:1em;" xml:lang="tr-TR">“İyi de” dedim, “Nasıl bir kaza olacak bu? Araba paramparça olacaksa ben içinden nasıl sağ çıkacağım?”</span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar kendinden çok emindi: “Kazayı biz kurguluyoruz. Üyelerin kılına zarar gelmiyor, hiç merak etme. Yıllar içinde bu konuda o kadar ustalaştık ki, sigorta şirketleri kazaların kurmaca olduğuna dair tek bir kanıt bile bulamıyorlar. Ama tabii istersen dublör kullanabiliriz.”</span></p>
				<p class="METIN"><span class="METIN" style="font-size:1em;" xml:lang="tr-TR">“Dublör mü?”</span></p>
				<p class="METIN"><span class="METIN" style="font-size:1em;" xml:lang="tr-TR">“Evet. Hiçbir şeye zorlamıyoruz üyelerimizi.”</span></p>
				<p class="METIN"><span class="METIN" style="font-size:1em;" xml:lang="tr-TR">Bir duraksamadan sonra aksiyon sahnelerinde bizzat oynamaya gönüllü olan yıldız oyuncu kibriyle, “Hayır, ben yaparım” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">Kulağa en başta deli saçması gelen her şey bu binada bir süre sonra mantıklı gelmeye başlıyordu. Keramet binada mıydı, yoksa söylenenlerin gerçekten mantıklı olmasında mıydı bunu tam olarak teşhis edemiyordum. Birdenbire kendimi bir şeyleri hayal ederken buluyordum. Şimdi korkunç bir kazanın peşindeydi hayalgücüm... İster istemez aklım izlediğim filmlerdeki, kliplerdeki sahnelere gidiyordu, köprüden denize uçan arabalar falan... Oysa insanın geçmişi, hatırlamak istemediği hatıraları her zaman daha büyük bir kaynaktı... O kaynağı deşince birdenbire kazanın senaryosunu oluşturdum:</span></p>
				<p class="METIN"><span class="METIN" style="font-size:1em;" xml:lang="tr-TR">“Buldum” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar “Güzel” dedi ve bir el işareti yaptı, Balıkçı cebinden not defterini çıkardı ve not almak üzere kalemine davrandı. </span></p>
				<p class="METIN"><span class="METIN" style="font-size:1em;" xml:lang="tr-TR">Anlatmaya başladım: “Otobanda hız yapmak, ani bir frenle defalarca takla atmak ve bariyerlere bindirmek istiyorum.”</span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar bana baktı, sakalını sıvazladı. Balıkçı ihtiyara dönerek “Efendim. Ani fren hususu önemli. Sigorta şirketleri bu tip kazalarda sanılandan çok daha fazla didikliyorlar. Kuşkulanabilirler” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">Ben tam kafamdaki senaryonun detaylarını aktarmaya başlarken ihtiyar ikimize de bakmadan “Çünkü karşına aniden bir köpek çıkacak” dedi. Doğru bilmişti. Doğru bilmeye devam etti; “Emniyet kemeri takmadığın için cama çarpıp arabadan yola doğru uçacaksın.”</span></p>
				<p class="METIN"><span class="METIN" style="font-size:1em;" xml:lang="tr-TR">Ne yapmaya çalıştığımı ihtiyar anlamıştı. </span></p>
				<p class="METIN"><span class="METIN" style="font-size:1em;" xml:lang="tr-TR">“Babanın öldüğü kazayı tekrarlamak istiyorsun. Onun son anlarında ne hissettiğini duyumsamak istiyorsun...”</span></p>
				<p class="METIN"><span class="METIN" style="font-size:1em;" xml:lang="tr-TR">“Evet” dememe gerek yoktu. </span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Buz gibi bir sessizlik...</span></p>
				<p class="x1--BASLIK"><span class="x1--BASLIK" xml:lang="tr-TR">Travma, yeniden </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">23 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">İşyerinde günün sonunda darağacına gidecek bir mahkûm gibiydim. Oysa ölmeyecektim, tam tersine yeni bir hayata başlayacaktım. Babamın ölümünü kopyalama fikri olmasa akşam yüksek bütçeli filminin en şaşalı sahnesine çıkacak bir aksiyon kahramanı gibi içim pır pır edebilirdi ama ne yapmış etmiş, bu adrenalini yaşarken bir travmamı da kaşımayı becermiştim. Pişman değildim, bir taşla iki kuş vuracak, hem arabamı parçalayacaktım, hem de bir travmayı yıkacaktım. Daha önce hiç olmadığı kadar babama yaklaşacaktım, tam onun hayatını yitirdiği yerde, tam onun yaptığı hatayı yapacak, karşıma çıkan bir köpeğe vurmamak için frene basıp taklalar atacak, taklalar esnasında arabanın ön camını parçalayarak fırlayacak ve otobanın bariyerlerine uçacaktım. </span></p>
				<p class="METIN"><span class="METIN" style="font-size:1em;" xml:lang="tr-TR">Tek bir farkla; üzerimde bu tip kazalar için ürettikleri dublör giysileri, kafamda da bir kask olacak ve kazayı gerçekleştireceğim yerde ölmemi, yaralanmamı ve sakatlanmamı engelleyecek minderler yerleştirilecekti. Ajan’ın dediğine göre burnum bile kanamayacaktı. </span></p>
				<p class="METIN"><span class="METIN" style="font-size:1em;" xml:lang="tr-TR">Dediği oldu; burnum kanamadı.</span></p>
				<p class="METIN"><span class="METIN" style="font-size:1em;" xml:lang="tr-TR">Ama o acı freni yaptığımda ve sonrasında sanki her yerimden kan boşandı. </span></p>
				<p class="METIN"><span class="METIN" style="font-size:1em;" xml:lang="tr-TR">Taklalar atan arabanın içinden fırladım, ön camı parçalayarak yola atıldım, yere çarptım, sürüklenerek bariyerlere çarptım. Arabanın camı film çekimlerinde kullanılan şeker camlarla değiştirilmemiş olsa, üstümde koruyucu kıyafetler olmasa ve minderlere değil de asfalt zemine çarpmış olsam, şu an babamın yanında olacaktım. Belki de başka bir boyutta yanındaydım onun. Onu araba takla atmaya başladığında yanımda hissetmiştim, camdan fırladığımda ise sanki benliklerimiz birleşti. Geçmiş ve gelecek baba oğul hüviyetinde bir araya geldi, tek bir varlık oldu...</span></p>
				<p class="METIN"><span class="METIN" style="font-size:1em;" xml:lang="tr-TR">Şimdi bir yol kenarında birkaç sıyrıkla ve sonra organizasyondan gelen makyözlerin yüzümde yaptığı birkaç sahte yarayla yatıyordum. Organizasyonun teknik birimi kaza mahallinde yer alan ve kazanın kurgulandığını ele veren her şeyi bir Formula1 pit stop ekibinin disipliniyle, hızla kaldırdı. Şeker camlar süpürüldü, gerçek cam kırıntıları etrafa serpiştirildi. Son olarak da oralarda gezinen bir sokak köpeğini yol kenarına salıverdiler, polislerin ve sigortacıların menzilinden çıkmaması için etrafa yiyecek şeyler attılar. </span></p>
				<p class="METIN"><span class="METIN" style="font-size:1em;" xml:lang="tr-TR">Gerisi benim rol yeteneğime bakıyordu. O da zor olmadı, şoka uğrayan bir adamın neler yaptığını organizasyondaki oyuncu koçları anlatmışlardı. Tek bir yere odaklanmak, ağzını çok oynatmadan konuşmaya çalışmak gibi tüyoları kapmıştım. Fakat bunları uygulama gereği duymadım, babamla benliklerimizin açıklanamaz bir şekilde birleştiğini duyumsamak yeterince şoke ediciydi.</span></p>
				<p class="METIN"><span class="METIN" style="font-size:1em;" xml:lang="tr-TR">Polise ifademi verdikten sonra hastanede tedavi gördüm. Hastanedeyken sigorta şirketinden bilirkişi tekrar ifademi aldı. Aslı’yı aradım. Kaza geçirdiğimi söyledim. Aramız soğuk olsa da hemen hastaneye geldi. Karşılaştığımızda sarıldı, sevgi ve şefkat gösterisinde bulundu. Ona da anlattım kazayı. Tekrar sarıldı. Ağlıyordu.</span></p>
				<p class="METIN"><span class="METIN" style="font-size:1em;" xml:lang="tr-TR">“Çok korkuttun beni” dedi.</span></p>
				<p class="METIN"><span class="METIN" style="font-size:1em;" xml:lang="tr-TR">Neredeyse ona yeniden âşık oluyordum!</span></p>
				<p class="METIN"><span class="METIN" style="font-size:1em;" xml:lang="tr-TR">Ah şu gerçekçiler yok mu, rollerini çok iyi kıvırıyorlar. </span></p>
				<p class="METIN"><span class="METIN" style="font-size:1em;" xml:lang="tr-TR">Hastaneden sigorta için gerekli raporları aldıktan sonra Aslı’yla beraber eve döndük. Eve döner dönmez mutfaktaki ilaç dolabında migren hapıma ve antidepresanıma baktı, bulamayınca şaşırdı. “Kalmamış, boşver” diye geçiştirdim. “İstersen hemen çıkıp bir nöbetçi eczaneden alayım” dedi. “Yok, yok, iyi hissediyorum kendimi” dedim. Çakal seni.</span></p>
				<p class="METIN"><span class="METIN" style="font-size:1em;" xml:lang="tr-TR">Yatakta da kollarıyla sarmaladı beni. Sanki beni görünmez bir güçten korumak istermiş gibi. Sürekli aynı lafları tekrarlıyordu, “Allah korudu”, “İnanamıyorum olanlara”, “Bu bir mucize”... Sonra uyudu. Tek isteğim bugün başımdan geçen hayat değiştirici tecrübeyi günlüğüme yazmaktı. Bunu, o kaza sırasında babamla bir olma anımı, dünyanın tüm dillerinin kelimeleri bir araya gelse hakkıyla kâğıda yansıtamayacağımı ise şu anda anlıyorum. Bu kaza benim Varolmayanlar’a katılmak için uyguladığım bir formaliteden, bir prosedürden çok daha öte bir anlam taşıyordu. Belki de bunun anlamını daha sonra tam anlamıyla idrak edeceğim.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">Şu an özgürlüğün keyfini çıkarıyorum. Önce haplarımdan, sonra arabamdan kurtuldum. Zincirlerim bir bir çözülüyor. Bir de az sonra yatağımda kollarıyla beni sarmalayacak olan zincirden kurtulmam gerekecek sanırım. Er geç o da olacak... </span></p>
				<p class="x1--BASLIK"><span class="x1--BASLIK" xml:lang="tr-TR">Hayalperest anarşi </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">24 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">Aldığım en güzel hediye olmalı bu. </span></p>
				<p class="METIN"><span class="METIN" style="font-size:1em;" xml:lang="tr-TR">Bugün iş çıkışı ihtiyarın odasına girdiğimde böyle bir hediye alacağımı hiç beklemiyordum açıkçası. İrfan Akay, “Yeni hayatına hoş geldin” deyip çekmecesine davrandığında yine çiklet ikram edeceğini sanıyordum. Onun yerine siyah şık bir kutu uzattı. </span></p>
				<p class="METIN"><span class="METIN" style="font-size:1em;" xml:lang="tr-TR">Kutuyu açtığımda muhteşem bir kalem karşımda duruyordu. Yeni yıkanmış, cilalanmış, simsiyah bir araba gibi parlıyordu. Aslında babamın kalemine çok benziyordu, onun bakımdan geçmiş hali gibiydi. Tutacağı ve ucu altın sarısı rengindeydi. Aynı renkte “0” sembolü işlenmişti. Yavaşça, en kibar hareketlerimle kalemi yerinden çıkardım. Sanki herhangi bir ağırlığı yoktu ve elime tam oturmuştu. Elime alır almaz benim için yaratıldığını hissetmiştim ve hislerim yalan söylemiyordu.</span></p>
				<p class="METIN"><span class="METIN" style="font-size:1em;" xml:lang="tr-TR">“Al bir şeyler yaz” diyerek bir kâğıt uzattı bana.	 Kâğıdın üzerinde kalemi gezdirdiğim anda aramızda daha önceki kalemimle yaşadığımdan da güçlü bir bağ kurulduğunu hissettim. O kadar hafif ve o kadar rahattı ki...	</span></p>
				<p class="METIN"><span class="METIN" style="font-size:1em;" xml:lang="tr-TR">“Çok rahat. İnanamıyorum.”</span></p>
				<p class="METIN"><span class="METIN" style="font-size:1em;" xml:lang="tr-TR">Biraz daha yazdım. Sanki boş elimle havaya yazıyormuş gibiydim. Birkaç cümle yazdım, elim bir orkestra şefinin hızlı bir senfoniyi yönetmesi gibi dans ediyordu kâğıdın üzerinde. El yazım hiç bu kadar güzel olmamıştı. Sonsuza kadar yazabilirdim, aklıma ne gelirse, ne gelmezse, saçma sapan harfleri yan yana bile koyarak birkaç saat oyalayabilirdim kendimi.</span></p>
				<p class="METIN"><span class="METIN" style="font-size:1em;" xml:lang="tr-TR">“Yazmayı seviyorsun ama kendini kontrol etmen gerek. Sendeki hayalgücü çok güçlü. Çok iyi şeylere de yol açabilirsin, çok kötü şeylere de. ‘Geber İt!’ hikâyeni okudum, o hikâyenin sonunda ana karakterin, diğer karakterlerin ölümlerine yol açabilirdi.”</span></p>
				<p class="METIN"><span class="METIN" style="font-size:1em;" xml:lang="tr-TR">“Ama öyle yazmış olsam bile onların hepsi hayali karakterlerdi.”</span></p>
				<p class="METIN"><span class="METIN" style="font-size:1em;" xml:lang="tr-TR">“Hayali karakterler olsalar bile, gerçek insanlarla aynı gerçekliği paylaşıyorlar. En ufak bir kaza bir insanın hayatına mal olabilir, o insan bir gerçekçi olsa bile bunu istemeyiz.”</span></p>
				<p class="METIN"><span class="METIN" style="font-size:1em;" xml:lang="tr-TR">İrfan Akay yavaş yavaş asabiyete bağladı.</span></p>
				<p class="METIN"><span class="METIN" style="font-size:1em;" xml:lang="tr-TR">“Yazarak yaratmanın esaslarını anlatmak günümüzde biraz zor olmaya başladı. Çünkü bu rüyagörmezler başımıza </span><span class="METIN-ITALIK" style="font-size:1em;" xml:lang="tr-TR">Secret </span><span class="METIN" style="font-size:1em;" xml:lang="tr-TR">gibi new age felsefelerini çıkartıp durdular. Hepsi o pis stratejilerinin bir parçası. Düşünce gücünü bile servete dönüştürme merakları yok mu? Hepsi şov! ‘Fenomen’ gibi televizyon programlarında bizden olan insanları kullanıp rating elde ediyorlar. Bunlar hep o gerçekçilerin korkunç uzun vadeli planlarının parçaları. Uzun vadede bizden tamamen kurtulmak istiyorlar. Fakat buna izin vermeyeceğiz.”</span></p>
				<p class="METIN"><span class="METIN" style="font-size:1em;" xml:lang="tr-TR">“Şunu çok merak ediyorum. Daha önce de yazıyordum, bunlar gerçek...”</span></p>
				<p class="METIN"><span class="METIN" style="font-size:1em;" xml:lang="tr-TR">Lafımı böldü.</span></p>
				<p class="METIN"><span class="METIN" style="font-size:1em;" xml:lang="tr-TR">“Gerçekleşmiyorlardı çünkü sen o zaman bizden biri değildin. Bir Varolmayan olduğunun farkında değildin. Farkındalık düzeyin arttıkça hayalgücün ve var etme gücün arttı. Hayatının değiştiği o günlerin öncesini hatırla. Bir robot gibi yaşıyordun. Her gün aynı üniformayla aynı saatte kalk, aynı saatte işe git, aynı saatte çık, aynı ilişkinin aynı rutinlerini yaşa dur. Otomatik yaşayan birinin hayalgücü ne kadar güçlü olabilir ki?” </span></p>
				<p class="METIN"><span class="METIN" style="font-size:1em;" xml:lang="tr-TR">“Kafka? O da tipik bir memurdu” dedim.</span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar gülümsedi. “Kafka da özünün farkına varmadan önce yazamıyordu, yazdıktan sonra da yazdıkları gerçeğe sirayet etmedi. Bunda kapının kapalı oluşu da etkili. Ama şunu bil ki, eğer birliğimizin bir parçası olsa şu an camdan baktığımızda uzakta bir yerde Şato’yu görürdük. Bundan emin olabilirsin.”</span></p>
				<p class="METIN"><span class="METIN" style="font-size:1em;" xml:lang="tr-TR">“Peki ya gençken yazdıklarım, aklım bir karış havada olduğu o dönem. Kitaplardan kafamı kaldırmadığım dönemlerde... Kapı kapalı olduğundan mı gerçekleşmediler?”</span></p>
				<p class="METIN"><span class="METIN" style="font-size:1em;" xml:lang="tr-TR">“Çok nedeni var. Babanın engellemelerinin etkisi de var bunda. Kapının kapalı olmasının da. Senin neyi nasıl yapman gerektiğini bilmememin de... Bağlarından kurtulmamıştın. İki günde bir din dersi gördüğün bir dönemde hayalgücün ne kadar özgür olabilir?”</span></p>
				<p class="METIN"><span class="METIN" style="font-size:1em;" xml:lang="tr-TR">“Dinin bununla ne alakası var?”</span></p>
				<p class="METIN"><span class="METIN" style="font-size:1em;" xml:lang="tr-TR">“Din, gerçekçilerin kendi kabuklarını kırmasını sağlayan ilk silahtı. Çok tanrılı inanışlar, putperestlik ve paganizm insanlara belli oranlarda özgürlük hakkı tanıyordu. Tek tanrılı dinler ise cezalarla ve katı kurallarla bu hakkı insanlardan aldı. Kölelik düzeni başladı. Zincir orada koptu denir ya, zincir orada ayağımıza bağlandı.”</span></p>
				<p class="METIN"><span class="METIN" style="font-size:1em;" xml:lang="tr-TR">Arkadaki raftan üç tane kalın kitap çıkartıp masanın üzerine koydu. Tevrat, İncil</span><span class="METIN-ITALIK" style="font-size:1em;" xml:lang="tr-TR"> </span><span class="METIN" style="font-size:1em;" xml:lang="tr-TR">ve Kuran-ı Kerim’di bunlar. </span></p>
				<p class="METIN"><span class="METIN" style="font-size:1em;" xml:lang="tr-TR">“Ayrımcılık bu kitaplarla başladı. Dinimizden olmayanlar kötüdür, dediler. Üç mukaddes dinin ortak söylemidir bu; diğer dinlere mensup olanlar cehenneme gidecektir. Hangisi doğru, belli değil. Sadece dinle değil, sınıflarla da ayırdılar insanları. Kim işçi, kim patron, kim köle, kim efendi, hepsi yazılmıştır ve herkes kaderine razı olmalıdır.”</span></p>
				<p class="METIN"><span class="METIN" style="font-size:1em;" xml:lang="tr-TR">Son derece sığ dini bilgimle İslam’ı savunmak istedim.</span></p>
				<p class="METIN"><span class="METIN" style="font-size:1em;" xml:lang="tr-TR">“İslam son dindir, diğer dinlerdeki yanlışları bir bir düzeltmiştir.”</span></p>
				<p class="METIN"><span class="METIN" style="font-size:1em;" xml:lang="tr-TR">Kuran’dan bir sayfa açtı. “Zuhruf Suresi. 32. ayet. Ey Muhammed! Rabbinin rahmetini onlar mı taksim edip paylaştırıyor? Dünya hayatında onların geçimlerini aralarında biz taksim ettik. İş gördürmeleri için kimini kimine derecelerle üstün kıldık...” diye okudu, “Bu mu ilahi adalet?”</span></p>
				<p class="METIN"><span class="METIN" style="font-size:1em;" xml:lang="tr-TR">“Bir açıklaması mutlaka vardır.”</span></p>
				<p class="METIN"><span class="METIN" style="font-size:1em;" xml:lang="tr-TR">“Din öğretmenlerinin söylediklerini tekrar ediyorsun şu anda. Yedi yaşından on sekiz yaşına on bir yıl boyunca din dersi görürsen farklı bir durumda olmazsın tabii. Dinlerin özü budur; dinine göre, hatta mezhebine, sınıfına, ırkına ve cinsiyetine göre seni ayırmak ve kaderini tayin etmektir. Kader! Mukaddes dinler her şeyden önce insanoğlundan iradesini çalmıştır. İradesiz biri, kendi hayatına hükmedemeyecek kadar aciz biri ne kadar özgür olabilir?” </span></p>
				<p class="METIN"><span class="METIN" style="font-size:1em;" xml:lang="tr-TR"> Abandone olmuştum bir anda. Din, üstüne çok kafa yorduğum bir konu değildi. Bu konuda ona karşı çok büyük bir direniş göstermeden geri çekilmeye karar verdim.</span></p>
				<p class="METIN"><span class="METIN" style="font-size:1em;" xml:lang="tr-TR">“Çok dindar biri olduğum söylenemez. Hani tamam ramazanda en az bir kere oruç tutarım, yeri geldiğinde ‘elhamdülillah Müslümanım’ derim ama hepsi bu...”</span></p>
				<p class="METIN"><span class="METIN" style="font-size:1em;" xml:lang="tr-TR">Ama kolay kolay çekilemeyeceğimi anladım.</span></p>
				<p class="METIN"><span class="METIN" style="font-size:1em;" xml:lang="tr-TR">“Tehlike burada. Ne kadar yönlendirildiğinin farkında bile değilsin. Kazançlı bir işe sahip olduğun için Tanrı’ya şükrettin mi? Evet, şükrettin.”</span></p>
				<p class="METIN"><span class="METIN" style="font-size:1em;" xml:lang="tr-TR">“Siz nereden...”</span></p>
				<p class="METIN"><span class="METIN" style="font-size:1em;" xml:lang="tr-TR">“Günlüklerinde yazıyor.”</span></p>
				<p class="METIN"><span class="METIN" style="font-size:1em;" xml:lang="tr-TR">“ ‘Allah dualarıma yanıt verdi ve video çalıştı’ diye yazmışsın. Bir makinenin çalışmasını bile ilahi güce bağlıyorsan kendi hareketlerini ne kadar sahiplenebilirsin? Her işe başlamadan ‘hayırlısı neyse o olsun’ mantığını yürütürsen, ‘Allah ne yazdıysa o’ dersen iplerini teslim etmiş bir kukladan farkın kalmaz. Oysa kimsenin sana empoze etmediği, sadece kalpten sevdiğin şarkılarda, filmlerde, romanlarda açıkça dinlerin yanlışlığı satır altlarında hep söylenmiştir.”</span></p>
				<p class="METIN"><span class="METIN" style="font-size:1em;" xml:lang="tr-TR"> “Ama bunlar hep yoruma açıktır. Dinler de şarkılar ve hikâyeler gibi herkese farklı bir şey söyleyebilir” diye karşılık verdim.</span></p>
				<p class="METIN"><span class="METIN" style="font-size:1em;" xml:lang="tr-TR">“Dinler emir verir, hikâyeler ise yol çizer. Mukaddes kitaplar göründüğünden başka niyetlerle yazılmıştır. Toplumları kontrol etmek, suç oranlarını düşürmek için ilahi cezalar konmuştur. İslam’da nüfusu çoğaltmak için dört kadın kaidesi uydurulmuştur. Bereketi ve üretimi artırmak için üç din de aynı şeyi yapar; çalışmayı, çoğalmayı ve ülken için ölmeyi en büyük erdem, tembelliği ve korkaklığı en büyük günah olarak gösterir.”</span></p>
				<p class="METIN"><span class="METIN" style="font-size:1em;" xml:lang="tr-TR">Ellerini kitapların üzerine koydu.</span></p>
				<p class="METIN"><span class="METIN" style="font-size:1em;" xml:lang="tr-TR">“Din, hayal dünyalarının yüzüne kapatılan kapının kilididir.”</span></p>
				<p class="METIN"><span class="METIN" style="font-size:1em;" xml:lang="tr-TR">Etkili bir vaaz veriyordu. Giderek daha fazla hak veriyordum ona. Fakat karşı argümanlar geliştirip kafamdaki tüm şüpheleri silmek istiyordum.</span></p>
				<p class="METIN"><span class="METIN" style="font-size:1em;" xml:lang="tr-TR">“Fakat din kitaplarındaki hikâyeler de yıllarca insanların hayalgücünü tetiklemedi mi? Musa’nın denizi ikiye bölüşü, Nuh’un gemisi, İbrahim’in oğluyla olan hikâyesi... Bunlar da insanların hayal dünyalarını renklendirmedi mi?”</span></p>
				<p class="METIN"><span class="METIN" style="font-size:1em;" xml:lang="tr-TR">İrfan Akay’ın gözlerine bir öfke perdesinin indiğini gördüm adeta. Hışımla yerinden kalkarak arkasındaki raftan üç kitap indirdi. </span><span class="METIN-ITALIK" style="font-size:1em;" xml:lang="tr-TR">Yüzüklerin Efendisi</span><span class="METIN" style="font-size:1em;" xml:lang="tr-TR">, </span><span class="METIN-ITALIK" style="font-size:1em;" xml:lang="tr-TR">Don Kişot</span><span class="METIN" style="font-size:1em;" xml:lang="tr-TR"> ve kalın bir </span><span class="METIN-ITALIK" style="font-size:1em;" xml:lang="tr-TR">Yunan Mitolojisi Antolojisi</span><span class="METIN" style="font-size:1em;" xml:lang="tr-TR">. Sesini yükseltmeden ama ses tonunda öfkesini gizlemekte zorlanarak konuşmaya başladı.</span></p>
				<p class="METIN"><span class="METIN" style="font-size:1em;" xml:lang="tr-TR">“Musa’nın kestirmeden götürmek amacıyla Kızıl Deniz’i ikiye ayırması ile Gandalf’ın büyülerini nasıl bir tutabilirsin? İbrahim’in rüyasında duyduğu emirle çocuğunu öldürecekken bir koçun çıkagelmesi ile Don Kişot’un yel değirmenleriyle dövüşmesi aynı olabilir mi? Omzundaki kuzgunlarıyla yaşayan tek gözlü Odin’le, flüt çalan yarı keçi yarı insan Pan’la, dört kollu fil hortumlu Ganeşa’yla, Truva Atı’yla, kendisine bakan herkesi taşa çeviren yılan saçlı Medusa’yla cumartesi balık avlayanları maymuna dönüştüren Tanrı bir, diyebilir misin?”</span></p>
				<p class="METIN"><span class="METIN" style="font-size:1em;" xml:lang="tr-TR">“Elbette çok daha güzel hikâyeler bunlar, Gandalf ve diğerleri... Ama sonuçta dini hikâyeler gerçekleşti...” diye karşılık verdim. Gülümsedi ve “Rüyagörmezler hikâye, öykü gibi kelimeleri sevmez. kutsal kitapların yazdıklarına hikâye değil kıssa derler. Hisse alınacak, ders çıkarılacak öykülerdir onlar, gerçekle ilgileri yoktur.” </span></p>
				<p class="METIN"><span class="METIN" style="font-size:1em;" xml:lang="tr-TR">“O zaman gençken hayalgücümü tam anlamıyla kullanamamış olmamı dine mi bağlıyorsunuz?”</span></p>
				<p class="METIN"><span class="METIN" style="font-size:1em;" xml:lang="tr-TR">“Hayır. Tüm bağlarını kastediyorum. Tüm zincirlerini. Ettiğin dualardan, her sabah içtiğin anttan, soyadından, soy ağacından, okuldaki ödevinden, evindeki görevinden...”</span></p>
				<p class="METIN"><span class="METIN" style="font-size:1em;" xml:lang="tr-TR">“Sahip olduğum tüm değerlerden yani...”</span></p>
				<p class="METIN"><span class="METIN" style="font-size:1em;" xml:lang="tr-TR">“Sana dayattırılan değerler bunlar. Sana aşılanan anlamsız şeyler. Antidepresanlar gibi, ders notları gibi, hesabındaki sanal rakamlar, bembeyaz dişler gibi. Gerçekçilerin planlarını iyi gör; haplardan, diş macunlarından ibaret değil bu. Dört koldan ilerleyen devasa bir operasyondan bahsediyoruz. Hayatını gözden geçir. Çocukken kurduğun hayallerin, mahalledeki bıçkın çocuk tarafından nasıl yıkıldığını hatırla...”</span></p>
				<p class="METIN"><span class="METIN" style="font-size:1em;" xml:lang="tr-TR">“Neden bahsediyorsun?” </span></p>
				<p class="METIN"><span class="METIN" style="font-size:1em;" xml:lang="tr-TR">“Perili ev olduğu söylenen metruk bir köşk vardı mahallenizde. Sen orayla ilgili hikâyeler kurardın kafanda ve inanırdın oranın perili olduğuna ama diğer çocuklar buna inanmıyordu. Seni zorla köşkün bahçesine atıp kapıyı kapatmışlardı. Kapının dışından, senin orayı perili sanmanla dalga geçmişlerdi. O makarayı başlatan çocuk, o salt bir gerçekçiydi. Başarılı da olmuştu. Evine döndüğünde yastığına yapışmış ağlarken bir daha bu tip hayaller kurmayacağına kendi kendine söz vermiştin.”</span></p>
				<p class="METIN"><span class="METIN" style="font-size:1em;" xml:lang="tr-TR">“Siz nereden biliyorsunuz bunu?”</span></p>
				<p class="METIN"><span class="METIN" style="font-size:1em;" xml:lang="tr-TR">“Çocukken hep öyle çocuklar çıkar karşına, yazlıkta bilye oynadığın günü hatırla. Tanrıya kafa yorduğun zamanlardı... Arkadaşlarına ‘Tanrı da gezegenlerle bilye niyetine oynuyor mudur?’ diye sormuştun. Alt tarafı çocukça bir laftı senin söylediğin. Sonra o çocuklardan biri üzerine yürüyüp ‘Beş gün içinde çarpılacaksın, o zaman oynarsın bilyelerini’ demişti. Beş gece uyku girmemişti gözüne. İşte o çocuk bir gerçekçiydi ve başarmıştı, Tanrı korkusu ilk o anda kalbine girmişti. Sonra din dersi öğretmenlerinin işi kolay oldu tabii ki.”</span></p>
				<p class="METIN"><span class="METIN" style="font-size:1em;" xml:lang="tr-TR">Ne diyeceğimi bilemiyordum. Adeta tüm hayatımı önüme serecek gibi konuşuyordu.</span></p>
				<p class="METIN"><span class="METIN" style="font-size:1em;" xml:lang="tr-TR">“Sadece çocukken başına gelenlerden bahsettim. Bilmem, okuldaki öğretmenlerinin, arkadaşlarının, evdeki babanın, apartmandaki komşularının, hiç üstlerine vazife olmadığı halde seni kısıtlamak için yaptıklarını hatırlatmama gerek var mı?”</span></p>
				<p class="METIN"><span class="METIN" style="font-size:1em;" xml:lang="tr-TR">“Yok” anlamında bir mimik.</span></p>
				<p class="METIN"><span class="METIN" style="font-size:1em;" xml:lang="tr-TR">“Peki, senin içini boşalttıktan sonra ne yapıyorlar? Senin ‘değer’ dediğin şeylerle seni dolduruyorlar. Din, milliyetçilik, prestij, fanatizm, sosyal statü, kariyer sevdası, şık bir araba, güzel bir kız arkadaş, seks, para, ayakkabı, kravat, telefon, sigorta. Bunlar senin değerlerin değil. Kanada’da doğmuş olsan, Müslüman mı olacaktın? Fildişi Kıyısı’nda doğmuş olsan milliyetçi olacak mıydın? Ama sen sensen yine aynı şarkıları, aynı kitapları sevecektin. Senin özün bu. Ne hissediyorsan o. Başkalarının söylediğini kafandan sil. Dünyaya tepeden bak.” </span></p>
				<p class="METIN"><span class="METIN" style="font-size:1em;" xml:lang="tr-TR">Masasındaki dünya küresine yaklaştı. Onu eliyle tuttu. </span></p>
				<p class="METIN"><span class="METIN" style="font-size:1em;" xml:lang="tr-TR">“Masmavi güzel bir gezegen.” </span></p>
				<p class="METIN"><span class="METIN" style="font-size:1em;" xml:lang="tr-TR">Bir düğmeye bastı ve bir anda o gezegenin üzerinde kırmızı sınır çizgileri belirdi. </span></p>
				<p class="METIN"><span class="METIN" style="font-size:1em;" xml:lang="tr-TR">“Bu güzelliğe sınırlar çizmek kimin aklına geldi?! Ne işe yarıyorlar?”</span></p>
				<p class="METIN"><span class="METIN" style="font-size:1em;" xml:lang="tr-TR">“Ülkelerin ayrılmasına...” diye kekeledim.</span></p>
				<p class="METIN"><span class="METIN" style="font-size:1em;" xml:lang="tr-TR">“Ülkeler dünyanın en büyük şirketleridir, kâr amaçlı çalışırlar, bu amaçla işçilerini yani vatandaşlarını çalıştırırlar. Dünyanın en zalim şirketleridirler aynı zamanda, kazanç uğruna çalışanlarını ölüme yollamakta beis görmezler. Tarihteki efendisiz halklara bak, lidersiz kabilelere, otoritesiz topluluklara... Eşitlik, yaratıcılık, mutluluk onlara özgüydü. Sonra devlet kavramı keşfedildi, kimler tarafından olduğunu bilirsin...”</span></p>
				<p class="METIN"><span class="METIN" style="font-size:1em;" xml:lang="tr-TR">Evet anlamında kafamı salladım.</span></p>
				<p class="METIN"><span class="METIN" style="font-size:1em;" xml:lang="tr-TR">“İşte böyle kafanı sallamanı isterler hep ve bunu da başarırlar. Gerçekçilerin vicdanı yoktur. Onların sadece iki amacı vardır; kendi refahları ve bizim ölümümüz.”</span></p>
				<p class="METIN"><span class="METIN" style="font-size:1em;" xml:lang="tr-TR">Kafamı sallamadan ona katıldığımı mimiklerimle belli etmeye çalıştım.</span></p>
				<p class="METIN"><span class="METIN" style="font-size:1em;" xml:lang="tr-TR">“Gerçekçilerin hepsi bu kadar kötü değil ama has gerçekçiler, köklü gerçekçiler, yani dönüştürülmemiş, saf olan ve soyları boyunca ailelerinden birinin bile hayalciliğe kapılmadığı o salt gerçekçiler çok kötü. Onların sayıları çok değil aslında. Yine de yaptıkları çok etkili. Şu anki tüm sistemin dayandığı ekonomik düzen mesela. İki sümüklü ekonomistin buluşu değil mi? Adam Smith ve Milton Friedman. İki üç eğri çizdiler, kapitalizmi tüm dünyaya kabul ettirdiler. İki kişi. Bir savaşı başlatan kaç kişi? İki. Hıristiyanlık, Yahuda ve İsa’nın çatışmasından yaratıldı... Yine iki. Bazen birlik oluyorlar, bazen çatışıp öyle bir sonuç çıkarıyorlar ki insanlığın gidişatı değişiyor. Bazen gözünün önündeki adam olabiliyor bu, bazen ise hiç tanımadığın biri. Bazen kral, bazen onun dalkavuğu, bazen padişah, bazen yaveri. Onlar hep çoğuldur, ‘onlar’dır. Ama biz bunu değiştireceğiz. Biz değiştiremezsek kimse değiştiremez.”</span></p>
				<p class="METIN"><span class="METIN" style="font-size:1em;" xml:lang="tr-TR">“Peki, ya dışarıdakiler...”</span></p>
				<p class="METIN"><span class="METIN" style="font-size:1em;" xml:lang="tr-TR">“Ne demek istiyorsun?”</span></p>
				<p class="METIN"><span class="METIN" style="font-size:1em;" xml:lang="tr-TR">“Dışarıdaki politik direniş? Sokaklardaki eylemciler, üniversitelerdeki öğrenci birlikleri, aktivistler, düzeni değiştirmek için devrime baş koymuşlar... Onlar değişimde rol sahibi değiller mi?”</span></p>
				<p class="METIN"><span class="METIN" style="font-size:1em;" xml:lang="tr-TR">“Üzgünüm ki, hayır.”</span></p>
				<p class="METIN"><span class="METIN" style="font-size:1em;" xml:lang="tr-TR">“Onlar gerçeğin ortasında gerçekliği değiştiremeyecekler ama biz buradan, bir araba mezarlığının içinden değiştireceğiz öyle mi?”</span></p>
				<p class="METIN"><span class="METIN" style="font-size:1em;" xml:lang="tr-TR">“Bugüne kadar hiçbir şeyi değiştirebildiler mi? Değiştirebileceklerine dair en ufak bir ışık var mı? Yok. Oysa bizim burada yaptıklarımızın, seninle yapabileceklerimizin sınırı yok. Politik direniş kaybetti. Ve bu düzen var olduğu sürece hep kaybetmeye mahkûm. Tek çare var; hayalperest anarşi.”</span></p>
				<p class="METIN"><span class="METIN" style="font-size:1em;" xml:lang="tr-TR">Kalktı, kafamın üstüne elini koydu. Rahatsız olmadım, tam tersine rahatlatıcı bir his veriyordu.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">“Dünyadaki sınırları kaldırdığımız gibi buradakileri de kaldıracağız. O zaman her şey çok güzel olacak...”</span></p>
				<p class="x1--BASLIK"><span class="x1--BASLIK" xml:lang="tr-TR">Hayal kurma dersleri </span></p>
				<p class="METIN-BOLD-TARIH"><span class="METIN-BOLD" style="font-size:1em;" xml:lang="tr-TR">25 Nisan 2009</span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar bana armağan ettiği kaleme baktı.</span></p>
				<p class="METIN"><span class="METIN" style="font-size:1em;" xml:lang="tr-TR">“Kalem kılıçtan üstündür, eğer nasıl kullanıldığını bilirsen, kalem her şeyden üstündür. Bugüne kadar yazdığın üç hikâye gerçekleşti, bunları yazarken içgüdülerin seni doğru yönlendirdi. Fakat bazen içgüdülerin seni yanlış yollara sokabilir. İşin tekniğini az buçuk bilmen gerekiyor. Yazarak yaratmanın beş şartı vardır.”</span></p>
				<p class="METIN"><span class="METIN" style="font-size:1em;" xml:lang="tr-TR">İhtiyar ayağa kalktı, tebeşiri aldı, tahtaya “1- İnandırıcılık” yazdı. Soran gözlerle ona bakıyordum.</span></p>
				<p class="METIN"><span class="METIN" style="font-size:1em;" xml:lang="tr-TR">“Hayalci olsak da uçup ipe sapa gelmez olayları hiçbir kurgu olmadan sıralayamayız. Kendi içinde tutarlı ve mantıklı olması gerekir. Mesela ilk hikâyende Varol süper performansıyla bir birinci lig takımıyla anlaşsaydı o hikâye tüm inandırıcılığını yitirirdi. Eğer öyle yapsaydın ertesi gün bir gazete kupüründe onu göremezdin.”</span></p>
				<p class="METIN"><span class="METIN" style="font-size:1em;" xml:lang="tr-TR">Tahtaya ikinci bir “şart” yazdı. “İçtenlik.” </span></p>
				<p class="METIN"><span class="METIN" style="font-size:1em;" xml:lang="tr-TR">“Adı üzerinde; bir hikâye içten, içinden, beyninden, kalbinden, ciğerinden, ta derinliklerinden gelmelidir. İçten, samimi, hakiki duygularla yazılmış olmalıdır. Dışa dönük hedefler için, karı kız tavlamak, prestij veya başka dünyevi zevklere ulaşmak için bir şey yazarsan daha ilk cümlende ilham perisini küstürürsün. Gerçekliğe sirayet etmeni engeller.”</span></p>
				<p class="METIN"><span class="METIN" style="font-size:1em;" xml:lang="tr-TR">Üçüncü şart yazıldı kara tahtaya: “Karakterler.”</span></p>
				<p class="METIN"><span class="METIN" style="font-size:1em;" xml:lang="tr-TR">“Karakterlerin canlı değilse öykün de ölüdür. Olay örgüsünü yaratan karakterlerdir. Öyküyü sen değil, onlar yazacak.”</span></p>
				<p class="METIN"><span class="METIN" style="font-size:1em;" xml:lang="tr-TR">Dördüncü kaide: “Yalnızlık.” </span></p>
				<p class="METIN"><span class="METIN" style="font-size:1em;" xml:lang="tr-TR">“Yazmak bir yalnızlık deneyimidir. Arkanda şahit bırakmaman gerekiyor. Hikâye yazıyorsan, yazdığın süre esnasında hikâyenin bitmemiş halini kimsenin okumaması gerekiyor. Eğer herhangi bir hikâyeni yazarken Aslı’ya göstermiş olsaydın hiçbiri gerçekleşmeyecekti. Bittikten sonra gösterebilirsin ama bitmeden gösterirsen sihir yarım kalır ve bu, gerçeklikte birtakım çarpıklıklara neden olur. Hikâyende bahsi geçen gerçek bir insan varsa çok dikkatli olman gerekir. Yalnızlık onlar için de geçerli olmalı. Onların hareketlerine, kararlarına ve fizyolojisine etkide bulunmak istersen o kişinin başka gerçek bir kişinin görüş ve müdahale sahasında olmaması gerekir. Kalabalıkta ve geniş mekânlarda gerçek kişileri en fazla figüran olarak kullanabilirsin. Sıfırdan var ettiğin karakterlerde ise daha özgürsün. İnandırıcılığı bozmadan ona telkinlerde bulunabilir, abartmadan hareketlerini etkileyebilirsin.”</span></p>
				<p class="METIN"><span class="METIN" style="font-size:1em;" xml:lang="tr-TR">Kara tahtada son şart yerini aldı: “Zaman ve mekâna uy.”</span></p>
				<p class="METIN"><span class="METIN" style="font-size:1em;" xml:lang="tr-TR">“Gerçek bir mekânda geçen bir hikâyeyi canlandırmak istiyorsan o mekânı görmelisin, tanımalısın. Tarih bilgisi de önemli. Hikâyende geçmişe dair öğeler varsa tarihe sadık olmalısın. Hikâyenle anında karşılaşmak seni ürkütüyorsa “Yıl 2112” diye başlayabilirsin, bu ihtimali de yok etmek istersen, yazdıklarının gerçeğe nüfuz etmesinden rahatsız oluyorsan masal zamanında yazarsın. Böylece yazdıkların masal dünyasında gerçekleşir, o dünya da burada değildir.”</span></p>
				<p class="METIN"><span class="METIN" style="font-size:1em;" xml:lang="tr-TR">“Nerededir?”</span></p>
				<p class="METIN"><span class="METIN" style="font-size:1em;" xml:lang="tr-TR">“Ölümden sonrasıdır.”</span></p>
				<p class="METIN"><span class="METIN" style="font-size:1em;" xml:lang="tr-TR">Gülümsedim. Varolmayanlar’ın da cenneti, cehennemi vardı demek... </span></p>
				<p class="METIN"><span class="METIN" style="font-size:1em;" xml:lang="tr-TR">“Var0lmayan felsefesine göre ruhlarımız ölümden sonra zamansız ve mekânsız olan masal diyarına gider. Aramızdan ayrılanları yazarak anarız biz, böylece öte diyarda da serüvenlere ortak ederiz...”</span></p>
				<p class="METIN"><span class="METIN" style="font-size:1em;" xml:lang="tr-TR">Bu teorinin gerçekliğinden daha çok bu tip teorilerin nereden çıktığını merak etmiştim. “Nerede yazıyor tüm bunlar?” diye sordum.</span></p>
				<p class="METIN"><span class="METIN" style="font-size:1em;" xml:lang="tr-TR">“Organizasyonun kurucularının taslaklarında. Kutsal klasörlerde...” gibi çok net olmayan bir adres gösterdi İrfan Akay ve tahtaya dönerek ilgimi yeniden beş şarta odaklamam için tahtaya vurdu. </span></p>
				<p class="METIN"><span class="METIN" style="font-size:1em;" xml:lang="tr-TR">“Bu beş şartı pratik ettikçe daha iyi anlayacaksın. Aslında işin özü şu; biz burada voodoo büyüsü yapmıyoruz, hayal ediyoruz. Hayallerine fesat karıştırmadığın ve onları doğal kıldığın sürece gücünü tüm potansiyeliyle kullanabilir, aklının hayalinin almayacağı şeyler yapabilirsin. Başka sorun var mı?”</span></p>
				<p class="METIN"><span class="METIN" style="font-size:1em;" xml:lang="tr-TR">Beş kaide aklıma yatmıştı, merak ettiğim bir şey vardı. “Hayal edip etten kemikten insanlara dönüştürdüğüm bu karakterlere ne oluyor hikâye bittikten sonra? Karakterler, binalar...”</span></p>
				<p class="METIN"><span class="METIN" style="font-size:1em;" xml:lang="tr-TR">“Hayallerinin çok kısa bir ömrü var. Örneğin Gece isimli karakteri yarattın, onu bir hikâyenin parçası yaptın, sonra o hikâye bitti, eğer kısa zaman sonra Gece karakterini bir başka hikâyende tekrar yazmazsan o karakter yavaş yavaş kaybolur. Hikâyendeki mekânlarla birlikte hayal dünyasına geri dönerler. O yüzden sperm bankasını önce buldun, ama sonra Aslı’yla gittiğinde bulamadın. Çünkü yazdığın hikâye bir süre sonra izlerini kaybettirir.”</span></p>
				<p class="METIN"><span class="METIN" style="font-size:1em;" xml:lang="tr-TR">“İzler kayboluyorsa dünyayı nasıl değiştireceğiz?”</span></p>
				<p class="METIN"><span class="METIN" style="font-size:1em;" xml:lang="tr-TR">“Hikâyenin fiziksel izleri kaybolsa da insanların zihnindeki ve doğadaki etkisi kaybolmaz. Mutlaka bir tortu bırakır arkasında. Bilimkurgu öyküleriyle küresel ısınmanın farkına varılmasını sağladık, ekonomik buhran hikâyeleriyle kapitalizmin sorgulanmasına yol açtık. Bu konuda artık hiçbir öykü yazmasak, yazılanları silsek, çöpe atsak bile bu etki silinmez. Sanal bir ağ hayal ettik, internet’i var ettik, ondan sonra onu işledikçe, gerçek dünya ondan istifade ettikçe ortadan kaybolmayacak şekilde cisimleşti. Piramitlerin kaybolmadığı gibi...”</span></p>
				<p class="METIN"><span class="METIN" style="font-size:1em;" xml:lang="tr-TR">Kalemi masanın üzerinden aldım. Elimin kaşıntısını hissedebiliyordum.</span></p>
				<p class="METIN-sonparagraf"><span class="METIN" style="font-size:1em;" xml:lang="tr-TR">“Ne zaman başlıyoruz?”</span></p>
				<p class="METIN-sonparagraf"/>
			</div>
			<div class="story">
				<p class="Basic-Paragraph" xml:lang="en-GB"/>
			</div>
			<div class="story">
				<p class="Basic-Paragraph" xml:lang="en-GB"/>
			</div>
			<div class="story">
				<p class="Basic-Paragraph" xml:lang="en-GB"/>
			</div>
			<div class="story">
				<p class="Basic-Paragraph" xml:lang="en-GB"/>
			</div>
		</div>
	</body>
</html>