<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ben_Neyim</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">IV<br class="chapter"/>
  KAÇ VARLIKLA KAHVE İÇİYORUM?</h1>

  <p class="normal">Bu bölümde, önceki bölümde tartışmaya çalıştığım ikilemin iki ucundan birini, yani insanlar ile kişilerin çakışabileceğini kabul etmenin, Psikolojik Yaklaşımın savunucuları için başka bir sorun daha çıkardığını göstermeye çalışacağım. İnsanlar ile kişilerin çakışabileceğini kabul etmek, bir ontolojik enflasyona yol açmaktadır. Bunu göstermek için önce Psikolojik Yaklaşımın doğru olduğunu varsayıp bu varsayımın ontolojik enflasyon yaratmaya ne kadar yatkın olduğunu göstermeye çalışacağım. Daha sonra da Psikolojik Yaklaşımın savunucularının uğraşmak zorunda oldukları başka bir sorun, örneğin köpekler gibi psikolojik halleri olan başka varlıklara tekabül eden başka psikolojik türler olması sorunu ele alınacaktır.</p>

  <p class="normal2">Çakışma ve Varlık Enflasyonu</p>

  <p class="normal">Ben, eğer Shoemaker ve Rudder Baker gibi kişi ile insanın çakıştıklarını, yani aynı mekân-zaman konumunu işgal ettiklerini kabul edersek, çok sayıda başka varlığın da onlarla çakışabileceğini kabul etmek zorunda olacağımızı iddia ediyorum. Bu kısmın büyük bölümü bu konuya ayrılmıştır.</p>

  <p class="normal2">Neden Kişilerle İnsanların Ayrık Olduğu İddia Ediliyor?</p>

  <p class="normal">Çakışmacı Görüşün savunucularının yaptığını yapalım ve normal şartlarda, yani geri dönüşü olmayan tam hafıza kaybının, zihinsel yetenek kaybının, ışınlanmanın,<sup class="calibre3"><a href="../Text/Ben_Neyim_split_015.html#footnote-1152-54" id="footnote-1152-54-backlink">[54]</a></sup> beynin alınmasının veya nakledilmesinin söz konusu olmadığı şartlarda, önümüzde bir kişinin bulunduğu her seferinde, aynı zamanda onunla çakışan bir insanın da bulunduğunu ve bunun tersinin de doğru olduğunu, yani önümüzde bir insanın bulunduğu her seferinde aynı zamanda onunla çakışan bir kişinin de bulunduğunu varsayalım. Bu ikisini, mekânsal konumlarındaki farklılığa dayanarak birbirlerinden ayırt edemeyiz; yine de Leibniz Kanunu’nu kabul edersek, bunların sayısal olarak özdeş olduklarını iddia edemeyiz. Kişi ile insan, birbirleriyle paylaşmadıkları birtakım özelliklere sahiptirler. Birincisi, devamlılık koşulları farklıdır. Beynin imha olması, geri dönüşsüz tam hafıza kaybı veya kalıcı bitkisel hayata girme, kişiyi ortadan kaldırır ama onunla çakışan insanın varoluşuna bir şey yapmaz. Diğer yandan, Kafka’nın <span class="ideitalik">Dönüşüm</span> adlı uzun öyküsündeki Gregor Samsa gibi bir metamorfoz geçirip dev bir hamam böceğine dönüşüldüğü zaman, insan da ortadan kalkmış olacaktır. Ama kişi, bu değişiklikten sağ çıkacaktır. Gregor Samsa, hamam böceğine dönüştükten sonra aynı karakter özelliklerine sahiptir. Aile fertlerini ve kendi geçmişini hatırlar. İçinde bulunduğu duruma rağmen, işe geç kalmama kaygısı içindedir. Konuşamamaktadır, ama rasyoneldir; düşünce yeteneklerini korumuş görünmektedir. Aile fertlerinin kendisine karşı tutumlarını değerlendirebilmektedir; kız kardeşi ona keman çalmak istemeyince gücenmekte; babasının az daha onu öldürecek olması onu üzmektedir.</p>

  <p class="normal">Şimdi, beni eleştiren bir filozof, Gregor’un başına gelenlerin insanın imha olması olarak nitelendirilemeyeceğini iddia edebilir. İnsanın var olmaya devam ettiği, sadece böcek şeklinde bir dış görünüşe büründüğünü söyleyebilir. Ancak, değişen sadece dış görünüş değildir. Gregor artık, insan türünün üyelerinin yapamadığı şeyleri yapabilmektedir. Duvarda ve tavanda yürüyebilmektedir. İnsanların yediği yiyecekler ona iğrenç gelmektedir; diğer böceklerin yediği şeylerle beslenmektedir. Üzerine atılan bir elma vücudunda kalıcı bir iz bırakmaktadır. Aile fertlerinin ona verdikleri yiyecek ve su onu hayatta tutmaya yetmemektedir. Kısacası artık o, başka bir ilkeye göre yaşamaktadır. Değişmiş olan sadece dış görünüşü değildir; aynı zamanda vücudunun işleyişi, hissedişi, gıdaları sindirişi, salgı bezlerinin ürettiği salgılar da değişmiştir, yani artık insan türü kapsamında değildir. Ama kişi, bütün psikolojik özellikleriyle oradadır. VI. Bölüm’de bu vakaya tekrar dönüp bu konuyu tekrar ele alacağım.</p>

  <p class="normal">İnsan ile kişi, tarih bakımından da farklı özelliklere sahiptirler. İnsan, tarih sıralamasında kişiden önce gelmektedir; kişinin varlık kazanmasından önce ortaya çıkmıştır. Akıl yürütme gibi bütün yüksek beyin faaliyetlerinden sorumlu organ olan beyin, döllenmeden itibaren beş ila altıncı ayda işlemeye başlar. Kişinin ortaya çıkması için ise daha uzun süre beklemek gerekir.</p>

  <p class="normal">Üstelik, psikolojide çocukluk veya bebeklik amnezisi denilen bir fenomenden ötürü, çoğumuz üçüncü hatta dördüncü yaş günümüzden önce olmuş şeyleri hatırlayamayız. Araştırmalar göstermektedir ki, daha ileri yaştaki çocukların ve yetişkinlerin hatıralarının kalıcılığı uzun olabilmektedir, ama erken yaşlardaki münferit (epizodik) hatıralar zamanla silinen ve geçici niteliktedir ve dolayısıyla ileri yaşlarda hatırlanamamaktadır.<sup class="calibre3"><a href="../Text/Ben_Neyim_split_015.html#footnote-1152-55" id="footnote-1152-55-backlink">[55]</a></sup></p>

  <p class="normal">Dolayısıyla eğer Psikolojik Yaklaşımın bizim benimsediğimiz versiyonu Locke’un açıklamasında olduğu gibi olay hatıralarıyla ilgili olarak da psikolojik süreklilik gerektiriyorsa, kişi, insana göre en az üç yıl daha geç varoluş kazanmaktadır. Eğer Parfit’in veya Lewis’in açıklamalarında olduğu gibi, olay hatıralarından ziyade psikolojik bağlantılılık ve sürekliliği gerektiren daha zayıf bir versiyonu benimsemişsek, yine kişi ile insan, farklı anlarda varlık kazanmaktadır.</p>

  <p class="normal">Başka bir deyişle, Psikolojik Yaklaşımın sadece zihinsel içerikler ve yetenekler bakımından süreklilik gerektiren zayıf versiyonlarında bile kişi, beyin işlemeye başladığında, yani döllenmeden en az beş ay sonra varlık kazanmaktadır. Diğer yandan insan, bir canlı organizma olarak, döllenmenin üzerinden daha birkaç hafta geçmişken bile oradadır. Bir genetikçi, daha bu erken aşamada bile, DNA’sını inceleyerek onun bir insan cenini olduğunu tespit edebilir. Dolayısıyla Psikolojik Yaklaşımda kişi, insanın varlık kazanmasından çok daha sonra varlık kazanmaktadır.</p>

  <p class="normal">Kişi ile insan, farklı geçmişlere sahip oldukları gibi, farklı geleceklere de sahip olabilirler. Farklı devamlılık koşulları olduğuna göre, onlardan biri, yukarıda tartışmaya çalıştığım gibi, diğeri ortadan kalktıktan sonra da yaşamını sürdürebilir. Psikolojik Yaklaşımın savunucuları, bu argümanları temel alarak ve Leibniz Kanunu’nu kabul ederek kişi ile insanın özdeş olmadığını iddia etmektedirler.</p>

  <p class="normal2">İnsanlar, Kişiler ve Konuşucular</p>

  <p class="normal">Şimdi argümanımızda araç olarak kullanmak için, en temelde “konuşucu” olan bir varlık düşünelim; bu varlık, konuşma yeteneği olduğu müddetçe var olmaya devam etsin, yani bir şey, konuşma yeteneği ortaya çıkınca varlık bulsun ve bu yetenek kaybolunca yok olsun. Burada “konuşma yeteneği” derken kastım, herkesin kabul edip anladığı, işitilebilen, ifadeli, anlamlı sesler ve, telaffuz edilişi ve birleştiriliş yöntemleri dikkate değer bir toplulukça kullanılmakta ve anlaşılmakta olan ve yerleşmiş uzun dönemli kullanımı olan kelimeler kullanma vasıtasıyla başkalarıyla iletişim kurma yeteneğidir.<sup class="calibre3"><a href="../Text/Ben_Neyim_split_015.html#footnote-1152-56" id="footnote-1152-56-backlink">[56]</a></sup></p>

  <p class="normal">Konuşucular, “konuşucu” türü kapsamında yer aldıkları sürece zaman içinde var olmaya devam ederler. Konuşma yeteneğine arızi olarak sahip olan ve bu yeteneği kaybetseler sadece yüzeysel bir değişiklik geçirmiş olacak olan insanların ve kişilerin tersine, konuşucular, konuşma yeteneği kazandıkları anda varlık kazanırlar ve bu yeteneği kalıcı olarak kaybettikleri taktirde kökten bir değişikliğe uğrarlar, yani var olmaktan çıkarlar.</p>

  <p class="normal">İzleyen bölümlerde, karşı tarafın açıklamalarına göre, çoğu zaman, ortada ne zaman bir insan ve/veya kişi olsa, aynı zamanda onlarla çakışan bir konuşucunun da olduğunu iddia edeceğim. Leibniz Kanunu’nu kabul ettiğimizde, konuşucunun, kişi veya insan ile sayısal olarak özdeş olduğunu söyleyemeyiz, çünkü tarihsel özellikleri ve devamlılık koşulları farklıdır. Birincisi, çoğu zaman insan da kişi de tarih bakımından konuşucudan önce gelmektedir. İnsanlar, döllenmeden hemen sonra, kişi de bundan yaklaşık beş ay sonra, beyin bir düşünce organı olarak işlemeye başladığında varlık kazanmaktadır. Halbuki konuşucu, söz konusu organizma konuşma yeteneğini kazandığı zaman varoluş kazanmaktadır ki, bu daha sonra gerçekleşen bir olaydır.<sup class="calibre3"><a href="../Text/Ben_Neyim_split_015.html#footnote-1152-57" id="footnote-1152-57-backlink">[57]</a></sup> Bebekler doğduklarında bu yeteneğe sahip değildirler. İnsan bebeğinin ilk anlaşılır kelimeleri söylemesi, birinci yaşı civarında gerçekleşir; ortalama bir çocuk, on dört aylık olduğunda kendiliğinden basit kelimeler kullanmaya başlamıştır; ikinci yaş gününde ise, çocuğun kelime dağarcığı 100-200 kelimeyi bulmuş olur. Çocuğun daha yetişkin tarzı kompleks cümleleri kurmaya başlaması bundan bir yıl sonra veya daha da geç meydana gelir.</p>

  <p class="normal">Devamlılık şartları da farklıdır. Konuşucu, konuşma yeteneğini kalıcı olarak kaybettiğinde, bütün diğer beyin faaliyetlerini muhafaza etse bile, ortadan kalkar. Halbuki, kişi ve insan, bu değişiklikten sağ çıkardı. Diğer yandan, Levent gibi Alzheimer hastalığının son aşamasında olan, ciddi amneziden mustarip olan ve birkaç kelime mırıldanmak dışında hemen hemen bütün yüksek beyin faaliyetlerini kaybetmiş bir hasta,<sup class="calibre3"><a href="../Text/Ben_Neyim_split_015.html#footnote-1152-58" id="footnote-1152-58-backlink">[58]</a></sup> kişi olmaksızın hâlâ bir konuşucu ve bir insan olacaktır. Yani gelecekleri de farklı olabilir; bunlardan biri, diğer ikisi ortadan kalktıktan sonra da yaşamını sürdürebilir. Geçmişlerindeki ve devamlılık şartlarındaki bu farkları düşündüğümüzde, yukarıda bahsi geçen üç varlık, birbirlerinden ayrıktır. Bunun dışında bir şey söylersek, Leibniz Kanunu’nu ihlal etmiş oluruz, ki Leibniz Kanunu, genellikle bir metafizik gerçek kabul edilir.</p>

  <p class="normal">Dahası kişi olup da konuşucu olmayan ve konuşucu olup da kişi olmayan varlıklar da vardır. Bir robot veya iyi eğitilmiş bir papağan konuşabilir ama Locke’un anlamında rasyonel kabul edilemez; bunlar, kişi veya insan olmaksızın konuşucu olacak varlıklardır. Benzer şekilde kaza veya hastalık nedeniyle konuşma yeteneğini kaybetmiş olan veya konuşma bakımından özürlü doğmuş bir insan da, Locke’un kişi olma kıstaslarını yerine getirdiği zaman kişi olur, ama konuşucu olmaz. Bir şeyi hem olmak hem de olmamak çelişki oluşturacağı için, insanlar, kişiler ve konuşucular ayrık varlıklardır.<sup class="calibre3"><a href="../Text/Ben_Neyim_split_015.html#footnote-1152-59" id="footnote-1152-59-backlink">[59]</a></sup></p>

  <p class="normal">Daha ileri gitmeden önce, konuşucu tanımında bir netleştirme daha yapmam gerekiyor. Konuşucu konuşma yeteneğine, esasa ilişkin bir özellik olarak sahip olduğundan afazik<span class="ideitalik">leşemez</span>;<sup class="calibre3"><a href="../Text/Ben_Neyim_split_015.html#footnote-1152-60" id="footnote-1152-60-backlink">[60]</a></sup> tıpkı zihinsel içerikleri ve akıl yürütme yeteneği gibi psikolojik özelliklerine esasa ilişkin birer özellik olarak sahip olan kişinin, bitkisel hayatta insan<span class="ideitalik">laşamayacağı</span> gibi. Böyle bir kişi, varlığını kaybeder ve yerine başkası geçer. Bunun gibi, bir konuşucu konuşma yeteneğini kalıcı şekilde kaybettiği zaman, öze ilişkin bir değişikliğe uğrar; artık “konuşucu” türünün kapsamı içinde değildir. Bir tür değişikliği gerçekleşmiş olur ve konuşucu varlığını kaybeder. Başka sözlerle ifade etmek gerekirse: “Konuşucu”, sadece, bu, konuşma yeteneğine sahip olduğu müddetçe devam eden varlık demek olsun ve “Afazik” de bu özelliğe sahip olmayan bir varlık olsun; o zaman Konuşucu, bu esasa ilişkin özelliğini kaybettiğinde var olmaktan çıkar ve onun yerine Afazik geçer.</p>

  <p class="normal">Buna göre şöyle diyebiliriz: Arkadaşım Tuba’yla buluştuğum zaman, aslında insan, kişi ve konuşucu diye sayısal olarak farklı olan üç varlıkla buluşmuş oluyorum. Sayısal olarak farklı olan üç varlıkla oturup kahve içiyorum; eğer Tuba konuşma yeteneğini kaybederse bu varlıkların sayısı ikiye düşecektir. Tuba kaza geçirip bitkisel hayata girerse, aniden bu sayı bire düşecektir –tabii bu durumda artık birlikte kahve içmemiz de mümkün olmayacaktır.</p>

  <p class="normal">Aynı şekilde şunu da söyleyebiliriz: döllenmeden hemen sonra, insan cenini sadece tek birimdir, yani bir adet insandır. Beyni düşünce organı olarak işlemeye başladığı zaman, ayrı bir varlık olan kişiyle yerini paylaşmaya başlar. Doğumundan kabaca iki yıl sonra, konuşma yeteneğini yavaş yavaş kazandıkça, üçüncü bir varlık, konuşucu, onlarla çakışmaya başlar. İşitme yeteneğine esas özellik olarak sahip olan işitici ile yürüme yeteneğine esas özellik olarak sahip olan yürüyücü de o arada onlara katılır. Buna göre, söz konusu cenin-çocuk, üç yaşına geldiğinde bunların dördüyle birden aynı yeri paylaşıyor olabilir.</p>

  <p class="normal">Bunun gibi, ben Tuba’yla birlikte kahve içerken, aslında şu beş ayrı varlıkla birlikte kahve içiyor olabilirim: insan, kişi, konuşucu, yürüyücü ve işitici. Üstelik, rahatlıkla bunlara başkaları da eklenebilir.</p>

  <p class="normal">Şunu iddia ediyorum: Psikolojik Yaklaşımın savunucuları, kendi psikolojik ve zihinsel özelliklerine esas özellik olarak sahip olan ve çoğu zaman da sayısal olarak farklı bir varlıkla, yani kişiyi insanla çakışan bir varlık olarak kabul ettiklerinde, eninde sonunda, kendi özelliklerine ‘esas özellik’ olarak sahip olan çok sayıda başka çakışan birimi de kabul etmek zorunda kalmaktadırlar. Eğer sadece tarihsel özelliklerindeki ve devamlılık şartlarındaki farklılıktan dolayı ayrık olan insan ile kişi çakışabiliyorsa, o zaman konuşucu ve yürüyücü gibi çok sayıda başka varlık da onlarla çakışabilir. Yukarıda örneklendirmeye çalıştığım gibi bu, hiç arzu edilmeyen bir ontolojik enflasyona yol açmaktadır. Dünyanın nüfusu gereğinden fazla artmaktadır. Üstelik de böyle bir bakış açısı, doğal sezgilerimize de son derece terstir. Eğer ben Tuba’yla birlikte kahve içerken birisi bana karşımda kaç kişinin oturduğunu sorarsa, benim doğal cevabım, “beş” değil “bir” olacaktır.<sup class="calibre3"><a href="../Text/Ben_Neyim_split_015.html#footnote-1152-61" id="footnote-1152-61-backlink">[61]</a></sup></p>

  <p class="normal">Şimdi Psikolojik Yaklaşımın savunucusu karşı taraf, ontolojik enflasyonu öne süren bu argümana cevaben, kişi bir türdür ve dolayısıyla bir varlık esas özellik olarak kişi olabilir; ama bu, konuşucu ve yürüyücü için geçerli değildir, diyecektir. Bunlar gerçek türler değildirler. Bu yüzden, herhangi bir varlığın devamlılık şartlarını tanımlayamazlar. Dolayısıyla Psikolojik Yaklaşım, iki varlığın, yani insan ile kişinin çakışmasını kabul ettiğinde, bundan başka bir çakışmayı kabul etmek zorunda kalmamaktadır.</p>

  <p class="normal">Ancak, ontolojik enflasyonu öne süren bu argümana cevaben, kişinin <span class="ideitalik">gerçek</span> bir tür olduğunu ama yürüyücü ile konuşucunun tür olmadıklarını iddia etmek, bence, ancak o anda durumu idare etmeye yetecek bir hamledir. Psikolojik Yaklaşımın savunucularının, bunun lehine argümanda bulunmak için bir ilkeye, hangi türlerin gerçek türler olduğunu belirleyebilecek bir ilkeye ihtiyaçları vardır. Akıl yürütebilmek, hafızasında anılar muhafaza edebilmek, kendini farklı anlarda ve yerlerde bile olsa kendisi olarak görebilmek; bütün bunlar nasıl birtakım yeteneklerse, konuşabilmek, yürüyebilmek ve işitebilmek de birtakım yeteneklerdir. Bir varlık esas özellik olarak ilk saydığımız yeteneklere sahip olabiliyorsa, başka bir varlık da diğer özelliklerden bir veya daha fazlasına esas özellik olarak sahip olabilir. Dolayısıyla, akıl yürütebilme, hafızada anılar muhafaza edebilme vesaire gibi esasa ilişkin özellikler bir türe, yani kişiye tekabül edebiliyorsa, o zaman konuşma yeteneği de başka bir türe, yani konuşucuya tekabül edebilir.</p>

  <p class="normal">Eğer bir varlık zihinsel içeriklerini ve yeteneklerini kaybettiğinde varlığını kaybediyorsa, başka bir varlık da konuşma veya yürüme yeteneğini kaybettiği zaman var olmaktan çıkabilir. Bundan şunu çıkarsayabiliriz: Bir varlığın sahip olduğu her yetenek için, söz konusu yeteneğe, esasa ilişkin bir özellik olarak sahip olan varlıklar vardır ve bu yetenekler bu varlıkların türüne tekabül eder.</p>

  <p class="normal">Olson, benzer bir izahta bulunur ve kişinin öz kavramı olduğunu iddia eden bir Psikolojik Yaklaşım savunucusunun, devinicinin, yani ancak ve ancak hareket ettiği müddetçe devam eden bir varlığın da bir öz kavramı olduğunu iddia etmek zorunda olduğunu öne sürer. Diğer yandan, eğer bu oldukça saçma sonuca varmayı kabul etmezse, kişinin öz kavramı olduğunu da reddetmek zorunda kalacaktır:</p>

  <p class="indentmetin">Bir şeyin kişi olduğunu söylemek, bir şeyin devinici olduğunu söylemek gibidir.</p>

  <p class="indentmetin">Kişi olma, hareket etme gibi sadece, bir şeyin bir yeteneğidir ve değişik türde kişiler arasında, değişik türde deviniciler arasında olandan daha fazla asli benzerlik olmayabilir. İnsanlar, tanrılar ve bilgisayarlar arasındaki ortak yanlar, yengeçlerle savaş gemileri arasındaki ortak yanlardan bile daha azdır. Bir şeyin kişi (kabaca tanımlarsak, rasyonel, bilinçli bir varlık) olduğunu söylediğimizde, söz konusu şeyin <span class="ideitalik">ne</span> olduğu konusunda, o şeyin devinici olduğunu söylediğimiz zamankinden de daha az bilgi vermiş oluruz.<sup class="calibre3"><a href="../Text/Ben_Neyim_split_015.html#footnote-1152-62" id="footnote-1152-62-backlink">[62]</a></sup></p>

  <p class="normal">Bence, Psikolojik Yaklaşımın savunucusu olan bir kimse, başka hiçbir neden olmasa bile sırf ontolojik enflasyon gibi arzu edilmeyen ve doğal sezgilere aykırı bir sonuca vardığı için, bu sonucu kabul edip devinicileri ve konuşucuları ontolojisine almaya yanaşmazdı. Bununla birlikte, bu sonucu reddedebilmek için bir ilkeye başvurması gereklidir; neden bir şeyin esas özellik olarak kişi olup da konuşucu olamayacağını açıklayan bir ilkeye başvurması; neden kişi olma, bir varlığın devamlılık şartlarını tanımlayabilirken konuşucu olmanın bunu yapamadığını izah etmesi gerekir.</p>

  <p class="normal">Neden kişinin bir öz kavramı olup da konuşucunun olamadığını açıklaması gerekir. Öyle görünüyor ki, bunların her ikisi de bize, bir varlığın devam edebilmek için ne yapabilecek yetenekte olması gerektiğinden fazlasını söylememektedir. Kişi, ancak düşünebildiği, akıl yürütebildiği müddetçe hayatta kalmakta; konuşucu da ancak konuşabildiği müddetçe hayatta kalmaktadır.</p>

  <p class="normal">Eğer böyle bir ilkeyi bulup çıkaramazsa, şunu kabul etmek zorundadır: Eğer ben bir kişiyle konuştuğumu düşünürken aslında iki ayrı varlıkla, biri insan biri kişi olmak üzere iki bireyle konuşuyorsam, o zaman pekala, biri insan, biri kişi, biri konuşucu ve biri de yürüyücü olmak üzere üç veya dört ayrı varlıkla hatta birçok başka varlıkla da konuşuyor olabilirim.</p>

  <p class="normal">Başka bir eleştiri de şu şekilde olabilir: Başka filozofların Tibbles’ın bir parçası olarak Tib’in<sup class="calibre3"><a href="../Text/Ben_Neyim_split_015.html#footnote-1152-63" id="footnote-1152-63-backlink">[63]</a></sup> tanımını vermesi ve herhangi bir argümana gerek duymadan böyle bir varlığın bulunduğunu varsayması gibi, siz de konuşucular ve yürüyücüler tanımlayarak bunları var ediyorsunuz. Ben, bu varlıkları tanımlayarak onları var etmiyorum. Konuşucular ve yürüyücüler tanımları verirken bütün yapmaya çalıştığım, bir soru ortaya atmak: acaba kişi, ilk kez tanımlandığında, tıpkı benim konuşucuları ve yürüyücüleri tanımladığım gibi tanımlanmış olabilir mi? Evet, hepimiz şimdi bu tanımları kabul ediyoruz ve onları yüzyıllardır kullanıyoruz. Ama, muhakkak ki bir zamanlar kişi böyle tanımlanmıyordu. Ben, sadece, çoğumuzun ezelden beri varmış gibi kabul ettiği bir türün, tam bu şekilde tanımlanmış olabileceğine dikkat çekiyorum. Kişi, biyolojik bir tür değildir. Doğal bir tür değildir. Türleri veya tipleri sınıflandırmaya çalışan bilim insanları tarafından tanımlanmış bir şey değildir. Bir varlığın kişi olup olmadığına DNA’sına bakarak karar veremeyiz. Dolayısıyla, çok muhtemeldir ki kişi bir tarihte bu şekilde tanımlanmıştır. Eğer doğal olmayan bir türü kabul edebiliyorsak, birkaç tanesini daha niye kabul etmeyelim ki?</p>

  <p class="normal2">Ceset Sorunu</p>

  <p class="normal">Psikolojik Yaklaşımın savunucularının benim teorimin tutarlılığı aleyhine öne sürebileceği şu argümanı ele alalım: Senin görüşüne göre ceset, insan olmadığından, beden de insanla özdeş değildir. Dolayısıyla enflasyon sorunu tekrar ortaya çıkıyor. Birlikte kahve içerken, karşımda oturan şey hem bir insan hem de senin bedenindir. Demek ki, biri insan biri de beden olmak üzere iki varlıkla birlikte kahve içmekteyim.</p>

  <p class="normal">Bu soruna genellikle literatürde “Ceset Sorunu” denir. Yedinci bölümde “insan” derken ne kastettiğimin gelişmiş bir tanımını vereceğim. Fakat şimdiden, insanın neden bir insan bedeniyle çakışmadığını net bir şekilde göstermek isterim. İnsan bedeni, bir öz kavramı değildir. Karşımda oturan varlık için geçerli olabilecek tek öz kavramı, “insan”dır. Benim bir bedenle çakıştığımı iddia edenler, argümanlarını, öldüğümüzde ardımızda bir beden bırakmamız gerçeğine dayandırırlar. Beden, insan öldükten sonra da devam ettiğine göre, onunla özdeş olamaz. Benim savunduğum animalizm gereği, biz öldüğümüz zaman, öze ilişkin bir değişiklik meydana gelmektedir. Bir organizma olan, dolayısıyla da muhakkak canlı olması gereken insan, varlığını kaybetmektedir ve onun yerine ceset geçmektedir. İnsanın, birlikte aynı yeri paylaştığı bir bedeni “ardında bırakması” söz konusu değildir; daha ziyade, insan var olmaktan çıkıp, yerine bir ceset geçmektedir. Bir insan öldüğünde meydana gelen değişme, bir evin yandığı zaman geçirdiği değişme gibidir. Ev var olmaktan çıkmıştır ve onun yerine bir kül yığını geçmiştir. Organizma, ölüm meydana geldiği zaman, Rudder Baker’ın iddia ettiği gibi ceset olarak var olmaz; var olmaktan çıkar. “Ölü organizma” diye bir şey yoktur; bu bir çelişkidir. İnsan, bir cesetle özdeş değildir; bunlardan biri muhakkak canlı olmak, diğeri muhakkak ölü olmak zorundadır. Hiçbir insan ölümden sonra var olmaya devam etmez.</p>

  <p class="normal">Bununla birlikte, bundan, insanın canlı olduğu süre boyunca insanla cesedin çakıştığı sonucu da çıkmaz. İnsan oradayken ceset yoktur; ve benzer şekilde ceset oradayken insan yoktur. Bu noktaya VI. Bölüm’de döneceğim ve bu konuyu ayrıntılı olarak tartışacağım.</p>

  <p class="normal2">Başka Psikolojik Türler Olabilir Mi?</p>

  <p class="normal">‘Kişi’nin bir tür olduğu şeklindeki varsayım, ontolojik enflasyon sorunundan başka sorunlar da yaratabilmektedir. Diğer bir sorun, başka psikolojik türlerle, psikolojik özellikleri olan başka biyolojik varlıklara tekabül eden türlerle ilgilidir. Aydınlanma döneminde, insanoğlunun diğer biyolojik varlıklarla bağları koparılmıştı. Descartes, insan dışı hayvanların bilinç sahibi bile olmadıklarına inanıyordu.<sup class="calibre3"><a href="../Text/Ben_Neyim_split_015.html#footnote-1152-64" id="footnote-1152-64-backlink">[64]</a></sup> Darwin’den önce, insanlarla doğanın kalan kısmı arasındaki süreklilik, vurgulanan bir şey değildi. İnsanlarla diğer canlı varlıklar arasında büyük bir uçurum olduğuna inanılıyordu. Darwin ve onun takipçileri insanlar ile diğer hayvanlar arasında akrabalık olduğunu göstermeye çalıştılar. Örneğin Wilson insanların eşi benzeri bulunmayan varlıklar olmadıklarını, onları diğer hayvanlardan temelden ayıran hiçbir şey bulunmadığını vurguladı.<sup class="calibre3"><a href="../Text/Ben_Neyim_split_015.html#footnote-1152-65" id="footnote-1152-65-backlink">[65]</a></sup> Bu tez, karşılaştırmalı psikolojinin gelişmesine yol açtı. Psikologlar, insan bilinçliliği ve zekâsı ile hayvan bilinçliliği ve zekâsı arasındaki süreklilikleri araştırmaya başladılar; tıp alanındaki ilerlemeler sayesinde, beyin haritalarını ve içgüdüsel tepkileri analiz edip karşılaştırmaya da başladılar. Örneğin Angell, belirli uyarmaların, insanlarda ve diğer hayvanlarda benzer içgüdüsel tepkiler başlattığını göstermeye çalıştı (örneğin öfke durumunda burun deliklerinin genişlemesi, damarların şişmesi, alt çenenin ileri doğru çıkarılması).</p>

  <p class="normal">İnsanların diğer hayvanlardan tamamen farklı olduğu şeklindeki görüş ölmeye yüz tuttukça, insanlarla diğer hayvanlar arasındaki benzerlikleri öne çıkaran birtakım bilim insanları, psikologlar ve sosyologlar, hayvan zihnine fazla şey atfetmekle ve antropomorfizmle, yani başka varlıklarda insan nitelikleri görme alışkanlığı göstermekle suçlandılar. Suçlayanların iddiası şuydu: Bizim bütün gözlemleyebildiğimiz, hayvanın belirli bir davranış sergilediğidir; bizim belirli bir duygu veya düşünce anında, yani üzgün, mutlu veya öfkeli olduğumuz bir anda sergilediğimiz davranışa benzer bir davranış sergilediğidir. Ama bundan dolayı hayvanların aynı düşünce ve duygulara sahip olduklarını iddia etmeyi meşru kılacak hiçbir şey yoktur.<sup class="calibre3"><a href="../Text/Ben_Neyim_split_015.html#footnote-1152-66" id="footnote-1152-66-backlink">[66]</a></sup></p>

  <p class="normal">Bu tartışma hâlâ sürmektedir. Bazı hayvanların bizim sahip olduğumuz duygularla aynı türden duygulara sahip olduklarına inananlar, hayvanların da duygusal acılar çekebildikleri –bunalıma girebildikleri, kıskanabildikleri, sıkılabildikleri, korktukları– yönünde kanıtları, dayanak olarak göstermeye çalışmaktadırlar. Hayvanların da benzer duygular yaşayabildiklerini ve benzer düşüncelere sahip olabildiklerini göstererek, hayvanların bilimsel araştırmalarda kullanılmasını ve hayvanat bahçelerinde tutulmasını engellemeye çalışmaktadırlar.</p>

  <p class="normal">Bu bilim insanları, hayvanların mutlu olabileceğini düşünmekte haklı olabilirler. Ancak, bizim gözlemleyebildiğimiz sadece onların davranışı olduğundan ve hayvanlarda zihinsel hallerin var olup olmadığı konusunda bir tartışma bu çalışmanın kapsamı dışında olduğundan, ben hayvanlarda zihinsel hallerin olduğu yönünde bir tavır alarak kendimi bağlamak istemiyorum. Bununla birlikte, şempanze ve goriller ve köpekler gibi birtakım gelişmiş hayvanların bir tür psikolojileri olduğunu varsayacağım.<sup class="calibre3"><a href="../Text/Ben_Neyim_split_015.html#footnote-1152-67" id="footnote-1152-67-backlink">[67]</a></sup></p>

  <p class="normal">Köpekleri düşünün. Köpek, bir hayvandır, bir organizmadır; dünyaya gelir, büyür, çoğalır ve ölür. Duyulu<sup class="calibre3"><a href="../Text/Ben_Neyim_split_015.html#footnote-1152-68" id="footnote-1152-68-backlink">[68]</a></sup> ve bilinçlidir. “Gelişmiş” bir hayvan olduğundan, sinekler ve bakterilerde olmayan birtakım psikolojik özelliklere de sahiptir. Belirli şeyleri belirli şekillerde yapacak ve belirli uyarımlara karşılık verecek şekilde eğitilebilir. Bir evi koruyacak, gizlenmiş uyuşturucu maddeleri bulacak, körlere yardımcı olacak veya enkaz altında canlıların varlığını tespit edecek şekilde eğitilebilir. Ödül veya cezayla şartlandırılabilir.</p>

  <p class="normal">Tıpkı insanlarda olduğu gibi, bu psikolojik özellikler, kaybedilip kazanılabilir. Yabancıların verdiği hiçbir şeyi yemeyecek şekilde eğitilmiş olan ve bir evi hırsızlara karşı koruyan bir köpek, örneğin bir kaza geçirip ciddi beyin travması geçirirse bütün bu psikolojik özellikleri kaybedebilir.</p>

  <p class="normal">Psikolojik Yaklaşımın savunucuları, insanın düşünemediğini, matematik problemleri çözemediğini, bilimsel araştırma yapamadığını iddia ederler. Bütün bunları yapan, kişidir. Hayvan –insan– ile kişi, özdeş değildir. Farklı türlere aittirler ve dolayısıyla her biri için farklı özdeşlik şartları geçerlidir.</p>

  <p class="normal">Hayvan, bitkisel hayata girdiğinde hayatta kalır ama kişi aynı durumda hayatta kalamaz. Ancak, aralarında çok yakın bir bağ vardır. Tamı tamına aynı malzemeden yapılmışlardır. Bu yakın ilişkiye, teşkil etme (çakışma) ilişkisi denmektedir.<sup class="calibre3"><a href="../Text/Ben_Neyim_split_015.html#footnote-1152-69" id="footnote-1152-69-backlink">[69]</a></sup> Hayvan, kişiyi teşkil etmektedir. İşte bu nedenledir ki, Psikolojik Yaklaşımın savunucuları, hayvanın düşünebildiğini reddetmek, maddesel olarak çakışan bu nesnelerin nitelik bakımından birbirlerinden farklı olduklarını göstermek zorundadırlar. Hayvan düşünebilseydi, matematik problemleri çözebilseydi, sanat eserleri ortaya çıkarabilseydi, o zaman kişiyle aynı zihinsel özelliklere sahip olacaktı. Birini diğerinden ayırmak son derece zor olacaktı. Bazı filozoflar, Leibniz Kanunu’na göre, paylaşılmayan hiçbir özellik kalmayacağına göre bunlar özdeş olurdu, diye iddia etmektedirler.</p>

  <p class="normal">Gel gelelim, Psikolojik Yaklaşımın savunucuları tam da bunu istememektedirler. Onlar insan ile kişinin farklı zihinsel özelliklere sahip olmalarından dolayı birbirlerinden ayrıldıklarını, insan ile kişi arasındaki ilişkinin özdeşlik değil çakışma (teşkil etme) ilişkisi olduğunu göstermek isterler. İnsan ile hayvanın, her ne kadar bütün atomları ortak olsa da ve ikisi aynı yeri paylaşsalar da ayrık olduklarını göstermek isterler.</p>

  <p class="normal">Bu argümanı köpeklere uygularsak, sahibinin sesini tanıyanın, bir hafızaya sahip olanın, gizlenmiş uyuşturucu maddeleri bulanın, köpek –yani biyolojik varlık– değil, tıpkı kişinin insanla olan bağı gibi köpekle bir çeşit bağı olan psikolojik bir varlık bulunduğunu iddia etmek zorunda kalırız. Bir parça daha netleştirirsek, ortaya çıkan şudur: eğer hafıza ve rasyonelliği insana –hayvana, biyolojik varlığa– atfedemiyorsak, hafızayı, bilinçliliği veya duyululuğu da köpeğe, hayvana atfedemeyiz. Bundan da şu sonuç çıkar: eğer köpeğin psikolojik hayatı olduğunu kabul ediyorsak ve eğer bu psikolojik özellikleri köpeğe atfedemiyorsak, o zaman, nasıl insana tekabül eden kişi diye bir psikolojik tür varsa, köpeğe tekabül eden bir psikolojik tür de olmalıdır.</p>

  <p class="normal">Köpeklere tekabül eden bu psikolojik tür, kişi olamaz, çünkü köpeklerde muhakeme ve düşünme yoktur. Köpekler, kişilerin çözebildiği problemleri çözemezler, birinci şahıs perspektifleri veya ikinci derece iradeleri yoktur. Köpekler, kişi olmak için gereken anlamda akıllı değildirler. Görünüşe göre, köpekler, her ne kadar psikolojik hayata sahip olma yetenekleri olmayan mercanlardan, tek hücrelilerden ve bitkilerden onları ayıran bir miktar psikolojiye sahip olsalar da, kişi değildirler.</p>

  <p class="normal">Dolayısıyla, kişiden ayrı, köpeklerin asli psikolojik özelliklerine tekabül edebilecek bir psikolojik tür bulunması gerekir. Köpeklerin psikolojik hayatına tekabül eden bu türe “becerili” diye isim takalım.</p>

  <p class="normal">Buna göre normal şartlarda, her köpek bir beceriliyle çakışmaktadır. Ancak, nasıl insan ile kişi ayrık ise, köpek ile becerili de sayısal olarak özdeş değildirler. Becerililer, esas olarak psikolojik canlılardır; köpekler ise esas olarak biyolojik canlılardır. Yani psikolojik özelliklerin kaybolması durumunda, becerili ortadan kalkar, ardında bir köpek bırakır. Becerililer en temelde becerili olduklarından, <span class="ideitalik">bitkisel hayatta köpek</span> haline gelemezler.<sup class="calibre3"><a href="../Text/Ben_Neyim_split_015.html#footnote-1152-70" id="footnote-1152-70-backlink">[70]</a></sup></p>

  <p class="normal">Benzer şekilde, köpek embriyoları da bu yeteneklere sahip olmadıklarından, becerili haline gelemezler. Dolayısıyla insan, kişi durumunda olduğu gibi becerili, hiçbir zaman köpek embriyosu olmamıştır ve hiçbir zaman da bitkisel hayatta köpek haline gelemez. Yeni Lockeçuluğun savunucularından olan Noonan, cenin ve bitkisel hayatta insan sorunlarının köpeklere uygulanışının, Psikolojik Yaklaşım için bir sorun oluşturduğunu kabul etmektedir:</p>

  <p class="indentmetin">Köpekler de hayata cenin olarak başladıklarına ve hayatları kalıcı bitkisel hayatta iken son bulabileceğine göre, bu düşünceler, <span class="ideitalik">mutatis mutandis</span> (gerekli değişiklikler yapılmak kaydıyla), psikolojik olarak diğerlerinden ayrı birer birey sıfatıyla köpek bireylerin köpek hayvanlardan ayrılması için eşit derecede güçlü bir destek sağlamaktadır.<sup class="calibre3"><a href="../Text/Ben_Neyim_split_015.html#footnote-1152-71" id="footnote-1152-71-backlink">[71]</a></sup></p>

  <p class="normal">Dahası başka varlıkların asli psikolojik özelliklerine tekabül eden birçok başka psikolojik tür de olabilir; örneğin kuşlar. Kuşların da psikolojisi vardır. En azından, bitkilerin ve birçok başka canlı organizmanın tersine, duyulu varlıklardır. Acıyı hissedebilirler. Bununla birlikte, kuşlara tekabül eden psikolojik tür becerili olamaz, çünkü becerili olarak kabul edilmek için aranan özelliklerin birçoğu –örneğin uzun dönemli hafıza, daha gelişmiş problem çözme yetenekleri– kuşlarda yoktur. Dolayısıyla, nasıl köpeklere tekabül eden becerili diye bir psikolojik tür varsa, kuşlara tekabül eden –örneğin kanatlı diye isim takabileceğimiz– başka bir psikolojik tür de olmalıdır.</p>

  <p class="normal">Ben, becerili ve kanatlı gibi başka psikolojik türlerin bulunmasının, Psikolojik Yaklaşım için bir soruna yol açtığını düşünüyorum. Becerili ve kanatlı gibi başka psikolojik türlerin bulunması, sıkıntı yaratmaktadır; Psikolojik Yaklaşımın savunucularının kişinin bir öz kavramı, hepimizin kapsamı içine girdiği ve bizim özdeşlik şartlarımızı belirleyen bir tür olarak varlığı yönündeki argümanlarının gücünü azaltmaktadır. Kişinin esas olarak kişi olduğu yönündeki iddiaları, tartışılır duruma düşürmektedir. Nasıl böyle olduğunu açıklamaya çalışacağım. Eğer birçok hayvan da ömürleri boyunca birtakım psikolojik özellikler kazanabiliyor ve kaybedebiliyorsa, o zaman, bunun gibi her genel tip için de ona tekabül eden bir psikolojik tür düşünebiliriz. Psikolojik türün en temel tür olduğunu da iddia edebiliriz. Bu ne demektir? Şu demektir: Becerililer ve kanatlılar varlık kazandıkları zaman, yeni bir şey varlık kazanmaktadır. Bir köpek birtakım psikolojik özellikler edindiği zaman, atomlarını bir beceriliyle paylaşmaya başlamaktadır. Ayrıca şu da demektir: hiçbir şey, varlığını kaybetmeden becerili olmaktan çıkamaz.</p>

  <p class="normal">Psikolojik Yaklaşımın savunucuları, yetişkin siz’in, annenizin yıllar önce doğurduğu bebekle özdeş olmadığını çünkü bebeğin birtakım psikolojik özelliklerden yoksun olduğunu iddia ederler. O zaman Psikolojik Yaklaşımın savunucuları, beş yıl önce eve aldığınız yeni doğmuş köpek yavrusu ile, evinizi hırsızlara karşı koruyan bekçi köpeğinin özdeş olmadığını da kabul etmek zorundadırlar. Kişi diye “özel” bir psikolojik tür hakkında makaleler ve kitaplar yazıp içinde becerililerin ve kanatlıların –veya onlara vereceğiz isim her ne ise onların– adını bile anmamak, garip olacaktır. Psikolojik Yaklaşımın savunucularının, tutarlı olmak için, becerililerin ve kanatlıların zaman içindeki özdeşlikleri hakkında da birtakım açıklamalar sunmaları gerekecektir. Bildiğimiz gibi psikolojik halleri olan çok sayıda varlık vardır. Psikolojik Yaklaşımın savunucuları, Psikolojik hallere sahip olan verili bir varlık tipinin esasa ilişkin özelliği olarak neyi kabul edeceklerdir? Bu esasa ilişkin özellikleri belirledikten sonra, bu kez, bu varlıkların özdeşliklerini kaybetmeden ne gibi değişikliklere uğrayabileceklerini belirleyecek birtakım açıklamalar geliştirmeleri gerekecektir.</p>

  <p class="normal">Dahası, beyin nakline ilişkin doğal sezginin, yani beynimiz nereye giderse biz de oraya gideriz şeklindeki doğal sezginin, gelişmiş insan-dışı hayvanlar için de geçerli olması gerektiğini göstermeleri gerecektir. Ben, kediler ve köpeklerle ilgili olarak aynı doğal sezgiye sahip olmadığımızı düşünüyorum. Bunu örneklendirmeye çalışacağım. Diyelim iki tane köpeğimiz var. Bunların adları Gozi ve Köpük olsun. Gozi ile Köpük, birinci bölümde Çağrı ile Çiğdem’in başına gelen olayın aynısını yaşasınlar. Ameliyat sırasında, yanlışlıkla her birinin beyni öbürünün kafatasına yerleştirilsin. Doktorlar, olanı biteni bize anlatır ve özür dilerler. Birkaç gün sonra, köpekler kendilerine geldiklerinde, iki köpeği eve götürürüz. Büyük bir ihtimalle, Köpük’ün beynini taşıyan köpeği Gozi diye, Gozi’nin beynini taşıyanı da Köpük diye çağırmaya devam ederiz. Birtakım değişiklikler gözlemlersek de, “ameliyattan sonra Gozi çok değişti” deriz, ama Gozi’nin beyni nerede ise orada olduğunu varsayıp onunla oynamak istediğimizde onun beynini taşıyan köpeğin yanına gitmeyiz. İşte ben bu yüzden, hayvanlara tekabül eden başka psikolojik varlıkların bulunmasının, bu doğal sezginin gücünü azalttığına inanıyorum. Aynı doğal sezgi, psikolojisi olan başka varlıklar için geçerli görünmemektedir.</p>

  <p class="normal">Ele almak istediğim bir başka ahlaki argüman var. Buna, muamele argümanı deniyor. Psikolojik Yaklaşımın savunucuları, Çağrı ile Çiğdem’in başına gelen beyinlerin yer değiştirmesi işleminden sonra, Çiğdem’in annesinin büyük ihtimalle kızının beynini taşıyan kadını ziyaret edeceğini iddia ederler. Ziyaret ettiği kadın, kızından son derece farklı görünmektedir, ama onu tanıyan, ona “anne” diye hitap eden ve çocuklarının nasıl olduğunu soran odur. Kendisinin Çiğdem olduğunu düşünen, Çiğdem’in arkadaşlarını ve ailesini hatırlayan odur. Dolayısıyla, beynimiz nereye giderse bizim de oraya gittiğimiz sonucuna varabiliriz. Bu argüman, pek ikna edici değil. Eğer birisine sanki o belirli bir kişiymiş gibi muamele etmemiz için yeterli gerekçe varsa, o zaman onun o kişi olduğu sonucuna varabiliriz diye bir varsayıma dayanıyor. Diyelim ki bu gerçekten güçlü bir argümandır; o zaman onu Gozi ile Köpük’ün durumuna da uygulayalım. Ameliyattan sonra ikisini de eve götürürüz. Şimdi, Gozi’nin annesi bunlardan hangisine doğru koşar? Gozi’nin beynini taşıyan köpeğe mi yoksa Gozi gibi görünen, kokan, dokunulduğunda Gozi gibi hissedilene mi? Eğer köpekleri birazcık tanıyorsanız, bilirsiniz ki Gozi’nin annesi ikincisine koşacaktır. İkincisine, sanki oğluymuş gibi muamele edecektir, yani muamele argümanı, psikolojisi olan başka hayvanlar için tutmamaktadır.</p>

  <p class="normal">Psikolojik Yaklaşımın savunucuları, bu arzu edilmeyen sonuçların önüne geçmek için, Locke’un kişi tanımını değiştirebilirler. Psikolojik bir hayata sahip olan bütün canlı varlıkların kişi olduklarını, yani ne kadar gelişmiş olduğuna bakılmaksızın psikolojisi olmanın, kişi olmak için hem gerekli hem de yeterli koşul olduğunu iddia edebilirler. Başka deyişle, bir miktar psikolojisi olan bütün varlıklar için geçerli olan tek bir psikolojik tür –kişi– olduğunu iddia edebilirler. Benim görüşüme göre, sırf bu sonuçtan kaçınmak için yaygın olarak kabul edilen kişi kavramını değiştirmek, haddinden fazla yüksek bir bedeldir. Böyle bir şeyin, birçok ahlaki ve yasal sonuçları olacaktır. Örneğin ceza kanununun yeniden yazılması gerekecektir. Komşusunun köpeğini çalan biri hırsızlıkla değil, bir kişiyi zorla alıkoymakla suçlanacaktır. Bunun gibi, başka bir köpeği öldüren bir köpek de, cinayetle suçlanacaktır. Dahası, doğal sezgilerimiz ve muamele argümanlarıyla ilgili sorunlar yine de devam edecektir.</p>

  <p class="normal">Şöyle bir başka strateji de düşünebiliriz: şempanze ve goriller ve köpekler gibi gelişmiş hayvanlar da dahil olmak üzere başka canlı varlıkların psikolojisi olduğunu reddedebiliriz. Descartes ve onun çağdaşları bu sorunlardan kaçınmak için bu yolu seçmişlerdir. Tek bilinçli hayvanın insan olduğunu iddia etmişlerdir. Eğer insan-dışı hayvanlarda hiçbir psikoloji yoksa, o zaman o hayvanlara tekabül eden, kişiden ayrı bir psikolojik türden bahsedemeyiz. Bu, yaygın olarak benimsenen kişi kavramını kurtarır ama, yaygın olarak benimsenmiş hayvan kavramını feda etme pahasına. Başka canlı varlıkların da bir miktar psikolojiye sahip olduklarını reddetmek, örneğin şempanze ve goriller gibi son derece sofistike varlıkların bile, bu bakımdan mercanlar veya tek hücrelilerden farkları olmadığını iddia etmek olacaktır. Bundan da, onlarla iletişim kurmaya çalışmanın veya onları eğitmeye çalışmanın anlamsız olduğu sonucu çıkacaktır. Bu, ayrıca, söz konusu varlıklar üzerinde anlama ve idrak gücüyle ilgili deneyler yapmanın da boşuna bir çaba olduğu gibi son derece tartışmalı bir sonuca varacaktır.<sup class="calibre3"><a href="../Text/Ben_Neyim_split_015.html#footnote-1152-72" id="footnote-1152-72-backlink">[72]</a></sup></p>

  <p class="normal2">Özet</p>

  <p class="normal">Böylece, kişinin bir tür olamayacağı şeklindeki tartışmamı sonuçlandırmış oluyoruz. Bu bölümde, ontolojik enflasyondan bir argüman ve psikolojik özellikleri olan başka biyolojik varlıklara tekabül eden başka psikolojik türler bulunmasından bir argümanla, kişinin bir tür olduğu iddiasını biraz daha şüpheli duruma düşürmeye çalıştım. Kişinin normal koşullarda başka bir bireyle, bir insanla çakıştığı şeklindeki bu iddianın son derece sorunlu olduğunu göstermeye çalıştım. “Eğer kişi bir tür değilse, biz neyiz?”, hemen akla gelen soru. İzleyen bölüm, bu soruya ilişkin bir tartışmaya ayrılmıştır. Descartes’ın “Biz neyiz?” sorusuna cevap bulmaya çalışacağım.</p>
</body>
</html>
