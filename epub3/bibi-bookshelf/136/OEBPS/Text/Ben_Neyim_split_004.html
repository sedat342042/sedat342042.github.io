<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ben_Neyim</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="h1baslik" id="calibre_toc_1">Önsöz</h1>

    <p class="normal">Anneanneme on sene önce Alzheimer tanısı kondu. O, hastalığın ilk safhasında yalnızca unutkanlıktan şikayetçiydi ve soyut düşünceyle ilgili sorunlar yaşıyordu. Bizlerse, kişiliğinde değişiklikler gözlemlemeye başlamıştık. Hastalık ilerledikçe, arkadaşlarını görmeyi, kitaplarını okumayı bıraktı. Zaman ve mekân algısını kaybetti. Bizleri tanıyamaz hale geldi. İşte bu noktada, bütün gün anneannemin koltuğunda oturan, oyuncaklarla oynayan, anlayamadığımız şarkılar mırıldanan varlık; bir zamanlar eczanesinde ilaç yapan, siyasete ilgi duyan, bize kitap okuyan varlıkla aynı varlık mı diye kendi kendime sormaya başladım. Yoksa psikolojik özelliklerle birlikte o varlık da yok mu olmuştu?</p>

    <p class="normal">Aralarında Locke, Hume, Parfit ve Rudder Baker’ın da bulunduğu pek çok felsefeciye göre, bu aşamada artık bir kişiden söz etmemiz mümkün olmadığı için, anneannemin varlığı sona ermişti. Bu yaklaşımın arkasında bizim en temelde kişi olduğumuz varsayımı yatıyordu. Oysa her şeyden önce, bu varsayımı sorgulayıp “ben neyim?” sorusunu sormamız gerekiyordu. Bu sorunun cevabı “kişi” olmayabilirdi.</p>

    <p class="normal">Bu sorular üzerine kafa yorarken Eric Olson’la tanıştım. Olson da benim gibi, en temelde kişiler değil, biyolojik varlıklar olduğumuzu düşünüyordu. Onun tez öğrencisi olduğum 1999 yılında bu kitapta ayrıntılı olarak tartıştığım teorinin temelleri atıldı. Teorim, Boğaziçi Üniversitesi’nde doktoramı yaparken gelişti ve bugünkü halini aldı.</p>

    <p class="normal">Elinizdeki kitapta psikolojik özelliklerini tamamen kaybeden anneannemin halen varlığını sürdürdüğünü savunacağım. Her hafta ziyaret ettiğim, artık beslenme borusuna bağlı yaşayan varlığın on beş sene önce siyasi gelişmeleri tartıştığım varlıkla aynı varlık olduğunu göstermeye çalışacağım.</p>

    <p class="normal">Ancak bu tartışmaya geçmeden önce, “ben neyim?” sorusuna cevap aradığım yıllar boyunca yazdıklarımı okuyan ve değerli katkılarda bulunan Eric Olson’a, Stephen Voss’a, İlhan İnan’a, Erdinç Sayan’a, Chryssi Sidiropoulou’ya ve Barry Stocker’a teşekkür etmek istiyorum. Ayrıca bu kitabın hazırlanmasında emeği geçen Murat Gülsoy’a, Ergun Kocabıyık’a, Egemen Demircioğlu’na, Sait Beyazyürek’e, Cem Uçan’a, Şebnem Kürşat’a, Aslı Arıkan’a ve çalışmalarımı her zaman destekleyen eşim Curtis Erhart’a teşekkürü bir borç biliyorum.</p>
  </div>
</body>
</html>
