<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ben_Neyim</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">VII<br class="chapter"/>
  ‘BEN’, NEYE GÖNDERME YAPAR?</h1>

  <p class="normal">Kişiler ve insanlarla ilgili olarak çözüme kavuşturmak istediğim son bir sorun da, ‘ben’ derken neye gönderme yapıldığı sorusudur. Hem animalizmin savunucuları hem de Psikolojik Yaklaşımın savunucuları, bu soruya cevaplar bulmaya çalışmışlardır. Şahıs zamiri ‘ben’i kullanırken kastettiğim şey nedir? Bir kişi mi? Bir hayvan mı? Bir ruh mu? Bu sorun, insan düşünebilir mi düşünemez mi sorusuyla yakından bağlantılıdır. Eğer insan düşünebiliyorsa, o zaman kendisi hakkında da düşünebilir. Peki, kendine gönderme yapabilir mi? Ben-düşüncelerinde gönderme yaptığı şey kendisi olabilir mi? Önceki bölümlerde tartıştığım gibi, Psikolojik Yaklaşımın savunucularının çoğu, hayvan ne düşünebilir ne de akla sahiptir, derler. Düşünemez, dolayısıyla ben-düşünceleri de düşünemez ve kendine gönderme yapamaz. Her ne kadar ilk beş bölümde Psikolojik Yaklaşımı reddettiysem de, bu gönderme sorununa onların verdiği cevapları da dikkate almak ve neden animalizmin bu sorulara daha iyi bir cevabı olduğunu göstermek de istiyorum.</p>

  <p class="normal">Bu sorunu çözmeye çalışırken, Psikolojik Yaklaşımın savunucularından biri, Harold Noonan, ‘ben’ kullanıcısı ile ‘ben’le gönderme yapılan varlık arasında ayrım yapar. Birinci ve ikinci kısımlarda bu ayrımın nasıl işlediğini açıklamaya çalışacağım. Noonan, hayvanın (insanın), ben-düşünceleri de düşünebilen bir varlık olduğunu öne sürer. Ancak, hayvanın ben-düşünceleri ve sözleri, hayvanın kendisine gönderme yapmaz; bu ben-düşünceleriyle gönderme yapılan şey, hayvanın teşkil ettiği kişidir. Yani insanın ‘ben’ dediği zaman gönderme yaptığı şey, geçici olarak teşkil etmekte olduğu kişidir. Birazdan bu görüşü ve bu görüşün neden gönderme sorununa akla yakın bir çözüm oluşturmadığını tartışacağım.</p>

  <p class="normal">Bu bölümde gönderme sorununa bulduğu çözümü ele alacağım ikinci filozof, Rudder Baker’dır. Rudder Baker, ‘ben’ kişi zamirinin, bir insan tarafından teşkil edilen bir kişiye gönderme yaptığını savunur. Teşkil etme son derece yakın bir ilişki olduğundan, Noonan’ın teorisinin tersine, ‘ben’in insana gönderme yapmaması söz konusu değildir. “Ben hızlı koşarım” dediğim zaman, gönderme yaptığım, hızlı koşabilen bir insanın teşkil ettiği bir kişidir. Hızlı koşabilmek, kişinin dolaylı olarak, hayvanın ise doğrudan sahip olduğu bir özelliktir. Bu görüşün Noonan’ın önerisine göre avantajlarını ve karşısına çıkan sorunları tartışacağım.</p>

  <p class="normal">Son olarak, ‘ben’ kişi zamirinin insana gönderme yaptığını ve kişi zamiri ‘ben’i söyleyen ile bu sözle gönderme yapılanın her ikisinin de bu insan olduğunu ve bu insanın da kişi olma özelliğine sahip olduğunu savunacağım. Kendine gönderme yapmak kişi olmayı gerektirdiğine göre, insan, bu özelliğini kaybettiği zaman artık kendine gönderme yapamaz hale gelir. Hastalığın son aşamasındaki Alzheimer hastası, kendine gönderme yapamaz; tıpkı bir papağanın veya konuşan oyuncağın yapamadığı gibi.</p>

  <p class="normal2">İnsan Düşünebilir Mi?</p>

  <p class="normal">Önceki bölümlerde tartıştığım gibi, Psikolojik Yaklaşımın savunucuları, kişi ile insanın, zihinsel ve psikolojik özellikleri bakımından birbirlerinden ayrık olduklarını iddia ederler. Kişi şiir ezberleyebilir, bulmaca çözebilir ve bir ev tasarımı yapabilir; insan ise bunları yapamaz. Buna göre, bitkisel hayata girme, kişiyi ortadan kaldırır ama insan, bu değişiklikten sağ çıkar. Bu, bizim, bütün atomlarımızı paylaştığımız insanla özdeş olmadığımızı gösterir. Bizim aramızdaki ilişki, özdeşlik değil, teşkil etme/edilme ilişkisidir. İnsan, bizi teşkil eder.</p>

  <p class="normal">Bu görüşün mantıksal sonuçlarından biri, kişiyi teşkil eden insan-hayvanın düşünemez olmasıdır. Sağlıklı bir sinir sistemine, işler halde bir beyne sahiptir, sizinle aynı okullara gitmiştir, sizin okuduğunuz kitapların tümünü okumuştur; ama yine de düşünemez. Bütün düşünmeyi, hatırlamayı ve problem çözmeyi yapan kişidir. Psikolojik Yaklaşımın taraftarlarından biri olan Shoemaker, bu görüşü savunmuştur. Tüm atomlarını kişilerle paylaşan hayvanların düşünemediğini iddia etmiştir. İnsanlar, maddesel nesnelerdir. Maddesel bir nesne ise, tanım gereği, hiçbir zihinsel özelliğe sahip olamaz. Zihinsel özelliklerin tabiatı, hayvanlar da dahil olmak üzere madde kütlelerinin düşünmesi ihtimaline yer vermez.<sup class="calibre3"><a href="../Text/Ben_Neyim_split_015.html#footnote-1152-113" id="footnote-1152-113-backlink">[113]</a></sup> Hayvanlar bu özelliklere sahip değildirler ve sahip de olamazlar. Bu, <span class="ideitalik">a priori</span> bir gerçektir. Shoemaker neden bunun üzerinde bu kadar durmuştur? Çünkü, eğer hayvanlar bizim gibi düşünebilseydi, o zaman onları kişilerden ayırt etmek imkânsız olurdu. Kişiyi kişi yapan, onun düşünmesi, okuması, problem çözmesidir. Bunları hayvanlar da yapabilselerdi, onlar kişilerden pek farklı olmayacaklardı. O zaman, Locke’un anlamında, onlar da kişi olacaktı. Sorunu netleştirmeye çalışayım.</p>

  <p class="normal">Sizin koltuğunuzda oturan, kitap okuyan ve düşünen, özdeşlik şartları psikolojik olan bir kişinin bulunduğunu biliyoruz. Kişiyi teşkil eden maddesel nesne, yani hayvan da düşünebilseydi, bu demek olacaktı ki koltuğunuzun üzerinde oturup düşünen iki kişi vardır; bunlardan birinin özdeşlik şartları psikolojiktir; diğerinin özdeşlik şartlarıysa fiziksel-biyolojiktir. Bu soruna, “çok sayıda zihin sorunu” veya “düşünen hayvan sorunu” denir. Bu yüzden, Shoemaker, bu sorundan kaçınmak için, insanlar dahil bütün maddesel nesnelerin düşünme yeteneğinden yoksun olduklarını varsayarak işin içinden çıkar.</p>

  <p class="normal">Diğer yandan Noonan, bu sorunu çözmeyi dener. Psikolojik Yaklaşımın savunucularının –kendi deyimiyle yeni Lockeçuların– bu pek akla yakın gelmeyen görüşü benimsemek, yani insanın bütün atomlarını kişiyle paylaştığı halde, düşünemeyeceğini iddia etmek zorunda olmadıklarını öne sürer. İnsanların düşündüklerini iddia eder.<sup class="calibre3"><a href="../Text/Ben_Neyim_split_015.html#footnote-1152-114" id="footnote-1152-114-backlink">[114]</a></sup> İlk bakışta sağduyuya çok yakın gelen iddiası, bir dizi soruna yol açmaktadır. Hayvanın düşünebildiğini kabul ettiğimiz zaman, yukarıda göstermeye çalıştığım gibi, birbirleriyle çakışan iki düşünen varlık olasılığını da kabul etmemiz gerekir. Psikolojik Yaklaşım, kişi ile hayvanın –insanın– özdeş olmadıklarını söyler. Kişi, tanımı gereği düşünen, akıl sahibi ve rasyonel bir varlıktır. Eğer hayvan da düşünen bir varlıksa, o zaman benim bulunduğum yerde, biri hayvan biri kişi olmak üzere iki düşünen varlık olacaktır. Her ikimiz de bu kitabın üzerinde çalışıyor, okuyor ve öğrencilerimin sınav kağıtlarını kontrol ediyor olacağız. Bu, aynı zamanda benim düşüncelerimin iki düşünen varlığa ait olması anlamına da gelir ve çok sayıda zihin sorununa yol açar.</p>

  <p class="normal">Hayvanların da düşünebileceği olasılığını kabul etmek epistemik bir sorunu da beraberinde getirir. İki adet düşünen vardır; o zaman ben bunlardan hangisiyim? Ben, kendine gönderme yapabilen kişi miyim yoksa kendine gönderme yapamayan hayvan mıyım? Hayvan ile insan aynı düşünceleri düşündüklerine ve aynı cümleleri söylediklerine göre, bunlardan hangisinin gerçekte ben olduğunu tespit etmenin bir yolu yoktur. Ben pekala, yanlış bir şekilde kendinin kişi olduğunu zanneden bir hayvan olabilirim. Örneğin Noonan’a bakalım: Noonan, kendisinin filozof olduğunu, kişi olduğunu, ben-düşüncelerinde gönderme yapılan şey olduğunu düşünmektedir. Peki bu düşünceleri düşünenin aslında hayvan olduğu ve kendisinin tamamen yanılmakta olduğu ihtimalini nasıl silip atabilir? Öyle görünüyor ki, eğer Noonan’ın teorisini kabul edersek, bizim aslında kişi olup olmadığımızı tespit etmenin hiçbir yolu olmayacaktır, çünkü hayvan bizim düşündüğümüz düşüncelerle tastamam aynı düşünceleri düşünmektedir.</p>

  <p class="normal">İki düşünen özün aynı anda aynı mekânı paylaşması olasılığını kabul ettiğimizde de, kişinin ne olduğu konusunda bir sorun ortaya çıkmaktadır. Eğer, Noonan’ın öne sürdüğü gibi, hayvan düşünebiliyorsa, o zaman hayvan problem de çözebilir, bir şeyleri hatırlayabilir ve ev tasarımı yapabilir. Bu da hayvanın akıl yürütme ve düşünme yeteneğine sahip, akıllı, bilinçli bir varlık olduğu, yani, kişi olduğu sonucunu doğurur. Eğer Noonan hayvanın kişi olduğunu kabul ederse, o zaman aynı anda aynı mekânı işgal eden iki kişi var demektir. Bir insan-kişi, diğer kişiyi teşkil etmektedir. Bu, kabul edilebilecek bir şey değildir. İşte bu nedenle Noonan, hayvanın kişi olduğunu reddeder.</p>

  <p class="normal">Hayvan düşünebilir, kendisi hakkında düşünebilir, akıl yürütme ve düşünme yeteneği vardır. Ama kişi değildir. Kişinin yaptığı her şeyi yapabilir, bir şey hariç: ‘Ben’ kişi zamirini kullanarak kendine gönderme yapamaz. ‘Ben’ dediği zaman, kendine değil, düşüncelerini paylaştığı kişiye gönderme yapar.<sup class="calibre3"><a href="../Text/Ben_Neyim_split_015.html#footnote-1152-115" id="footnote-1152-115-backlink">[115]</a></sup></p>

  <p class="normal">Noonan’ın, ‘ben’ kullanıcısı ile ‘ben’le gönderme yapılan arasında ayrım yaparak Psikolojik Yaklaşımı savunma ve aynı zamanda bir düşünen insan olasılığına yer açma teşebbüsünün başarıya ulaşmadığını düşünüyorum. Hayvan ben-düşünceleri düşünebiliyorsa, o zaman bu düşüncelerle gönderme yapılan şey olma yeteneğine de sahip olması gerekir. Sonraki bölümde, bunun neden böyle olduğunu açıklamaya çalışacağım.</p>

  <p class="normal2">‘Ben’ Kullanıcısı ve ‘Ben’le Gönderme Yapılan</p>

  <p class="normal">Harold Noonan, Yeni Lockeçuluğun savunucularından biridir. Yeni Lockeçuluk, Psikolojik Yaklaşımın modern bir versiyonudur ve psikolojik sürekliliğe önemli bir rol atfeder. Bu görüşün savunucuları, kişilerin geçmişleri ile insanların geçmişleri arasında ayrılmalar olabileceğini ve bunlardan birinin diğeri ortadan kalktıktan sonra da hayatta kalabileceğini de kabul ederler. Onların görüşüne göre çakışma, geçici bir ilişkidir. Yani aynı kişiyle farklı vesilelerle, farklı anlarda karşılaştığımızda, karşılaştığımız şey farklı bir insan olabilir veya aynı insanla farklı vesilelerle karşılaştığımızda, karşılaştığımız şey farklı bir kişi olabilir.</p>

  <p class="normal">Önceki kısımda kısaca bahsettiğim gibi, Noonan, kişiyi teşkil eden hayvan konusundaki fikirleri bakımından Lockeçu Görüşün erken dönem savunucularından ayrılır. Kişiyi teşkil eden hayvanın, düşünen, akıl sahibi bir varlık olduğunu iddia eder. Bu da kişiyi teşkil eden hayvanı, kişiye çok yakın bir konuma getirir. Ancak kişi ile hayvan arasında ayırt edici bir faktör bulunması gereklidir. Bu yüzden, Noonan aşağıdakini önerir:</p>

  <p class="indentmetin">[Yeni Lockeçu], ‘Ben’ kullanıcısı ile ‘Ben’le gönderme yapılan arasında ayrım yapmakta ısrar etmek zorundadır. Bu yüzden şunu söyleyebilir: Kişi ile hayvanın zaman içinde geçici olarak çakıştığı, sonrası belirsiz durumda, hayvan ben-düşünceleri düşünebilir.… Onun ben-düşüncelerinde gönderme yapılan şey, kendisi değil, bu düşünceleri paylaşmakta olduğu kişidir.<sup class="calibre3"><a href="../Text/Ben_Neyim_split_015.html#footnote-1152-116" id="footnote-1152-116-backlink">[116]</a></sup></p>

  <p class="normal">Noonan daha sonra şu soruyu sorar:</p>

  <p class="indentmetin">Peki o zaman, ‘Ben’le gönderme yapılanın ne olduğuna ilişkin kural nedir? Standart kural: Ben-düşüncesinde gönderme yapılan, düşünceyi düşünen kişidir. Başka bir cevaba da ihtiyaç yoktur, çünkü bu yaklaşıma göre ne zaman hayvan bir ben-düşüncesi düşünse, kişi de aynı şeyi düşünmektedir.</p>

  <p class="normal">Bence, onun söylemek istediği şudur: Kişi ile insan çakıştığı zaman, bunların her ikisi de düşünür. Ancak, kişi zamiri ‘Ben’le bir hayvana gönderme yapmak mümkün olmadığından, hayvan ben-düşünceleri düşündüğünde ve ağzından kişi zamiri ‘ben’ çıktığında, hayvanın gönderme yaptığı kendisi değil, kişidir. Buna uygun olarak, insanın ‘ben insanım’ derken de ‘ben kişiyim’ derken de, gönderme yaptığı, kişidir. Dolayısıyla ‘ben kişiyim’ cümlesi doğrudur; kendisi hakkında yanlış bir şey söylemekten ziyade, kişi hakkında doğru bir şey söylemektedir. Bunun gibi, ‘ben’ kişiye gönderme yaptığından, insanın ağzından çıkan ‘ben insanım’ ifadesi yanlıştır. Noonan, şu örneği verir. Hayvan ‘yemeğimi istiyorum’ dediği zaman, bu, hayvan çakıştığı kişinin yemeğini yemesini istiyor demektir. Ancak, bunu söylemesinin tek yolu, “yemeğimi istiyorum” cümlesini söylemektir.<sup class="calibre3"><a href="../Text/Ben_Neyim_split_015.html#footnote-1152-117" id="footnote-1152-117-backlink">[117]</a></sup></p>

  <p class="normal">Hayvan, işleyen bir beyne sahip, rasyonel, düşünen bir varlık olduğu halde, neden kişi zamiri ‘Ben’i kullanarak kendine gönderme yapamamaktadır? Noonan, hayvanın kendine gönderme yapamayacağını, çünkü onun kişi olmadığını, yanlış özdeşlik şartlarına sahip olduğunu söyler. Kişi zamirleri, sadece ve sadece kişilere gönderme yaparlar. İnsanlar veya akıllı maymunlar gibi başka hiçbir akıllı, düşünen varlıklara gönderme yapamazlar. Bu açıklamayı son derece yetersiz buluyorum. Ayrıca, burada bir dairesellik de söz konusudur: İnsan düşünebildiği, hatta kendisi hakkında düşünebildiği halde, Noonan onun kişi olduğunu reddetmektedir. İnsanın kişi olmak için gerekli vasfa sahip olmamasının nedeni, kendine gönderme yapamamasıdır. Diğer yandan, insanın birinci şahıs zamirini kullanarak kendine gönderme yapamamasının nedeni de, insanın kişi olmaması ve kişi zamirlerinin sadece, psikolojik süregeliciler olan kişilere gönderme yapmasıdır.</p>

  <p class="normal">Olson, Noonan’ın önerisine yönelik benzer bir eleştiri yaparak şunları söylemektedir:</p>

  <p class="indentmetin">Kişi zamirleri insan-hayvanlara gönderme yapmaz, çünkü bu hayvanlar kişi değildirler ve kişi olmamalarının sebebi de, kişi zamirlerinin insan-hayvanlara gönderme yapmamasıdır…. Yani hayvanların insan olmaması için hiçbir sebep yoktur da diyebiliriz.<sup class="calibre3"><a href="../Text/Ben_Neyim_split_015.html#footnote-1152-118" id="footnote-1152-118-backlink">[118]</a></sup></p>

  <p class="normal">Bence Noonan da, yanlış bir şekilde, insanın düşüncelerini ve ağzından çıkan sözleri her zaman bir kişiyle paylaşacağını; yani her zaman insanın ben-düşüncelerinde gönderme yapılan olacak bir kişinin bulunacağını varsayıyor. Bunun muhakkak doğru olması gerekmez. Hastalığın son aşamasındaki bir Alzheimer hastası düşünün. III. Bölüm’de ayrıntılı olarak tartıştığım gibi, bu hastalar, hastalıktan önceki varlıkla psikolojik süreklilik içinde değildirler. Bütün gün yatakta kalırlar, etraflarında olan bitenin bilincinde değildirler, kimseyi tanımazlar ve zaman algıları yoktur. Beyinlerinde meydana gelen ağır sinir tahribatından dolayı, derin bir hafıza kaybına uğramışlardır. Kaç çocukları olduğunu veya eskiden hayatlarını ne yaparak kazandıklarını bile hatırlayamazlar. Sürekli huzursuz bir görünümleri vardır ve hareketlerinde anormallikler görülür. Aynı zamanda ekolali ve palilali denilen konuşma bozukluklarından da mustarip olduklarından onlarla iletişim de kuramazsınız. Yani bir kelimeyi veya cümleyi veya onlarla konuşmaya çalışan kişinin söylediklerini mekanik ve anlamsız bir şekilde tekrar ederler. Bu, bazı şizofreni hastalarında da görülen bir durumdur.</p>

  <p class="normal">Anneannem hastalığın bu aşamasında sık sık “Ben 56’yım” cümlesini tekrar ederdi ve bu cümlenin ardından da “56 alır mısınız?” derdi. Ona ne söylerseniz söyleyin, o bu iki cümleyi tekrar etmeye devam ederdi. Şimdi, Noonan’ın önerisine dönersek, anneannem “Ben 56’yım” derken kime gönderme yapmaktaydı? Gönderme yaptığı şey, düşüncelerini paylaştığı kişi olamaz, çünkü böyle bir kişi yoktu. Kendine gönderme yapmak için kişi olmak gerektiğine göre, bu insan “Ben 56’yım” derken hiçbir şeye gönderme yapmıyordu. Noonan, bu olasılıktan hiç bahsetmez. O, insanın düşüncelerini ve ağzından çıkan sözleri paylaşan bir kişinin her zaman bulunacağını varsayar. ‘Ben’ kelimesini ağzından çıkarabilen varlıkların hepsi düşüncelerini bir kişiyle paylaşmazlar. İnsanla aynı düşünceleri düşünüp aynı sözleri ağzından çıkaran böyle bir kişi olmadığı zaman, ben-düşünceleri hiçbir şeye gönderme yapmaz.</p>

  <p class="normal">Noonan’ın ben kullanıcısı ile ‘ben’le gönderme yapılan arasında yaptığı ayrım, dairesellik ve kişi olmayan insanlar sorunu dışında da birtakım sorunlar yaratmaktadır. Noonan, aynı zamanda, epistemolojik bir sorunla da karşı karşıya kalmaktadır. Bir insanın teşkil ettiği bir kişinin ağzından “ben hayvanım” cümlesinin çıktığını düşünelim. Bu cümlede ‘ben’ kişi zamiri bulunduğuna göre, demek ki bu cümlede kişiye gönderme yapılmaktadır. Dolayısıyla, önerme yanlıştır. Diğer yandan, bu kişinin ağzından çıkan ‘ben kişiyim’ önermesi doğrudur, çünkü ‘ben’ yine kişiye gönderme yapmaktadır. Şimdi, bu kişinin ağzından bir parça değişik olan şu cümlenin çıktığını hayal edelim: “bu düşüncenin düşüneni, hayvandır”. Mackie şunu sorar: ifade edilen düşünceyi insan düşünmekte olduğundan bu cümle doğru mudur, yoksa o düşünceyi kişi düşünmekte olduğundan yanlış mıdır?<sup class="calibre3"><a href="../Text/Ben_Neyim_split_015.html#footnote-1152-119" id="footnote-1152-119-backlink">[119]</a></sup> Bu, bence son derece geçerli bir eleştiridir. İnsan ile kişi aynı beyni paylaşmaktadır, ancak, bunlardan biri insan diğeri de kişi olduğundan, aynı ağızdan çıkan sözlerin bazıları, ifade edilenin kimin düşünceleri olduğuna bağlı olarak doğru veya yanlış olacaktır. Bu düşünceleri kimin düşündüğünü tespit etmenin bir yolu yoktur. Bu, son derece saçma bir sonuçtur.</p>

  <p class="normal">Yukarıda göstermeye çalıştığım gibi, Noonan’ın ben kullanıcısı ile ‘ben’le gönderme yapılan arasında yaptığı ayrım, bir dizi soruna yol açmaktadır ki, bunları kendisi de kabul etmektedir:</p>

  <p class="indentmetin">Yeni Lockeçuluğu savunmak için öne sürdüğüm önerinin akla yakın olmadığını kabul ediyorum. Ama, bence, dört boyutçu yaklaşımın da akla yakın olmama konusunda benim önerimden fazla geri kalır yanı yok… Bununla birlikte şunu da ilave etmem gerekir ki, bu öneriyi heyecanla savunan biri olarak görülmek de istemem. Ben aslında, Locke’un tanımladığı şekliyle olsun burada önerilen gözden geçirilmiş tanıma göre olsun, ‘kişi’nin öz kavramı olmadığı görüşüne git gide daha fazla bağlanıyorum.<sup class="calibre3"><a href="../Text/Ben_Neyim_split_015.html#footnote-1152-120" id="footnote-1152-120-backlink">[120]</a></sup></p>

  <p class="normal">‘Kişi’nin öz kavramı olduğunu bir kere reddettikten sonra, gönderme sorunu artık, kendisine gönderme yapılan ile ‘ben’ sözü ağzından çıkan arasında akla yakın gelmeyen herhangi bir ayrım yapmadan veya dört boyutçuluğu kabul etmeden de çözülebilir. Uzun yıllar Yeni Lockeçu görüşün savunucusu olmuş Noonan bile, artık bunu görmektedir. Eğer kişi bir tür değilse, o zaman koltuğunuzda oturup kitap okuyan, kendisi hakkında düşünüp konuşan tek varlık insandır. İnsan, kişi zamiri ‘ben’i kullanırken kendine ve sadece kendine gönderme yapar. Animalizmin gönderme sorununu nasıl çözdüğü hakkında bir tartışmaya geçmeden önce, Rudder Baker’ın önerisini de ele almak isterim. Psikolojik Yaklaşımın başka bir savunucusu olan Rudder Baker, şu argümanla gönderme sorununu çözmeyi dener: ‘ben’, bir biyolojik varlık tarafından teşkil edilen kişiye gönderme yapmaktadır. Bununla birlikte, Noonan’ın tersine, Rudder Baker, kişinin, ‘ben’ kişi zamirini kullanarak kendine gönderme yaptığı zaman, aynı zamanda hayvana da gönderme yaptığına dikkat çeker. İzleyen kısımda, Rudder Baker’ın çözümünü ve bu çözümün gönderme sorununu çözüp çözmediğini tartışacağım.</p>

  <p class="normal2">‘Ben’, Bir İnsan Tarafından Teşkil Edilen Kişiye Gönderme Yapar</p>

  <p class="normal">Rudder Baker, Çakışmacı Görüşün savunucusu olduğundan, bizim bazı özelliklerimizin bize ait insan hayvan tarafından teşkil edilmeye bağlı olduğunu, bazılarının ise buna bağlı olmadığını savunur. Örneğin boyu 1,80 olmak, 90 kilo olmak, iyi koşucu olmak, mavi gözlü olmak, ülseri olmak, hayvanla teşkil etme/edilme ilişkimize bağlı olan özelliklerden bazılarıdır. Ancak, sayısal yetenekleri iyi olmak, Fransızca bilmek, hızlı okumak gibi bu ilişkiye bağlı olmayan başka özellikler de vardır. Ben, yani kişi ilk kümedeki özelliklere, belirli bir insan (hayvan) tarafından teşkil edilmemden dolayı sahibim; hayvan ise, bu özelliklere doğrudan sahiptir. Benzer şekilde ben, ikinci kümedeki özelliklere doğrudan sahibim; insan ise sayısal yetenekleri iyi olan, Fransızca bilen ve hızlı okuyan kişiyi teşkil etmesinden dolayı, bu özelliklere sahiptir. Buna rağmen, esas olarak psikolojik bir birim olan kişi ve esas olarak biyolojik bir birim olan insan, Rudder Baker’a göre “iki ayrı şey değildir”.<sup class="calibre3"><a href="../Text/Ben_Neyim_split_015.html#footnote-1152-121" id="footnote-1152-121-backlink">[121]</a></sup> Birbirleriyle son derece yakın bir ilişkileri vardır. Ancak bu, Leibniz Kanunu’nun inkâr edilmesi demek değildir. Rudder Baker, kişi ile hayvanın sayısal olarak aynı olduklarını söylememektedir. Teşkil etme/edilme son derece iç içe bir ilişki olduğundan, benim ‘ben’ dediğim şey, iki ayrı şey değil, tek bir müteşekkil varlıktır. Yani “Heykeli teşkil eden mermer kütlesi <span class="ideitalik">Davut</span> heykelinden ne kadar ayrı ise, teşkil eden hayvan da kişiden ancak o kadar ayrıdır.”<sup class="calibre3"><a href="../Text/Ben_Neyim_split_015.html#footnote-1152-122" id="footnote-1152-122-backlink">[122]</a></sup> Siz hayvansınız ve hayvan da sizdir. Yine de siz, şarta bağlı olarak hayvansınız, ama esas olarak kişisiniz. Hayvan olmaktan çıksanız bile siz bu değişiklikten sağ çıkarsınız. Fakat kişi olmaktan çıkarsanız, artık varlığınız sona erer.</p>

  <p class="normal">Bu görüşe göre kişi zamiri ‘ben’, bir insan hayvanın teşkil ettiği bir kişiye gönderme yapar. Bu birim, Fransızca konuşur, gıdaları sindirir, iyi koşar, evrenin başlangıcı üzerine kafa yorar ve mavi gözlere sahiptir. Dolayısıyla iki sindirim sistemi olmadığı gibi düşünen veya Fransızca konuşan iki varlık da yoktur: Benim ağzımdan bir Fransızca cümle çıkması, benim hayvanımın ağzından Fransızca cümle çıkmasından ayrı bir olay değildir. Dolayısıyla, Noonan’ın karşı karşıya kaldığı belirsizlik sorunundan ve çok fazla sayıda varlığın bulunması sorunundan kaçınılmış görünmektedir. İki düşünücü de yoktur iki konuşucu da. Ben, bir insan tarafından teşkil edilen bir kişi olarak, düşüncelerimin ve sözlerimin tek sahibiyim. Ağzımdan ‘Ben’ kişi zamirinin kullanıldığı bir cümle çıktığı zaman, vücuda sahip olan tek bir varlığa gönderme yapıyor olacağım. Ağzımdan “55 kiloyum” diye bir cümle çıkarsa, bahsettiğim şey kişidir ve söylediğim de o kişi hakkında doğru bir cümledir. 55 kilo çekmek, onun, bu belirli hayvan tarafından teşkil edilmesinden dolayı sahip olduğu bir özelliktir. Bununla birlikte, Olson, bu “son derece iç içe” ilişkinin devreye sokulmasının bile, çok sayıda varlık bulunması sorununu çözmediğini düşünmektedir:</p>

  <p class="indentmetin">[Hayvan] birinci şahısta düşünebilen asli bir kişi teşkil ettiği müddetçe birinci şahısta düşünebilir; herhangi bir şeyi teşkil etmesinden bağımsız olarak birinci şahısta düşünemez. Bedeniniz birinci şahısta düşünebildiği müddetçe, sizin düşüncelerinizi düşünen en az iki adet sayısal olarak farklı varlık, daha doğrusu kişi vardır; her ne kadar “ayrı olmasalar” da veya “hemen hemen tek” olsalar da.<sup class="calibre3"><a href="../Text/Ben_Neyim_split_015.html#footnote-1152-123" id="footnote-1152-123-backlink">[123]</a></sup></p>

  <p class="normal">Sanki yine sandalyemde oturup düşünme fiilini gerçekleştiren iki birim var gibi görünüyor. Bunlardan biri, esas olarak kişi, diğeri ise arızi olarak kişi. Şimdi, ‘ben hayvanım’ dediğim zaman ben bu ikisinden hangisine gönderme yapıyorum? Bu durumda, ben yine kişiye gönderme yapıyorum ve <span class="ideitalik">hayvanım</span> ifadesini teşkil edilme anlamında kullandığım müddetçe o kişi hakkında doğru bir şey söylüyorum. Bununla birlikte, “ben hayvanım” cümlesini “ben hayvanla özdeşim” anlamında söylüyorsam, o zaman söylediğim yanlıştır, çünkü Çakışmacı Görüş kişilerle insanların özdeş olduğunu reddeder. Aynı şey, Mackie’nin yukarıda tartıştığım örneğindeki ‘ben’ kullanımı için de geçerlidir. “Bu düşüncenin düşüneni hayvandır” cümlesi, bu cümlede kullanılan <span class="ideitalik">hayvandır</span> ifadesiyle teşkil etme anlamında kullanıldığı zaman doğru, özdeşlik anlamında kullanıldığı zaman yanlıştır. Dolayısıyla, Rudder Baker da epistemolojik sorundan kaçınmaktadır. Bizim düşüncelerimizi düşünen birim, insan bedeninde bulunan bir kişidir. Kendisi hakkında ne zaman doğru bir şey ve ne zaman yanlış bir şey söylediğini tespit etme imkânımız vardır.</p>

  <p class="normal">Bununla birlikte, Çakışmacı Görüşün karşı karşıya olduğu başka sorunlar da vardır. Bunlardan biri, hayvanın söylediği sözlerdir. Rudder Baker, çakışma son derece iç içe bir ilişki olduğundan sadece bir düşünen, bir konuşan vardır, der. Benim İngilizce konuşmam, dolaylı bir özellik değildir; hayvanın İngilizce konuşması ise dolaylı bir özelliktir. Hayvan kişiyi teşkil etmeseydi, İngilizce, daha doğrusu hiçbir dili konuşamayacaktı. Yine de özdeş değiliz. “Ben bir hayvanla özdeşim” cümlesi yanlıştır. Peki hayvan, “ben hayvanım” şeklinde bir cümleyi söyleyerek kendisi hakkında doğru bir şey söyleyebilir mi? Rudder Baker ‘ben’ kişi zamirinin her zaman bir kişiye –bir insanın teşkil ettiği bir kişiye– gönderme yaptığını iddia ettiğinden, bu imkânsızdır. Bu cümle, her zaman yanlış olacaktır. Her ne kadar kişi “ben kişiyim” cümlesini söyleyerek kendine gönderme yapıp kendi hakkında doğru bir şey söyleyebilse de, hayvan her nedense, bunu yapmaktan acizdir. Rudder Baker şöyle der:</p>

  <p class="indentmetin">Kişi kendine gönderme yaptığı zaman, aynı zamanda teşkil eden hayvana da gönderme yapmasına engel olan bir şey yoktur; bu hayvan tarafından teşkil edilen bedenli bir varlığa gönderme yapmaktadır.<sup class="calibre3"><a href="../Text/Ben_Neyim_split_015.html#footnote-1152-124" id="footnote-1152-124-backlink">[124]</a></sup></p>

  <p class="normal">Bununla birlikte, onun hayvan hakkında doğru olup kendisi hakkında yanlış olan bütün cümleleri, yanlış olacaktır.</p>

  <p class="normal">Hayvan, İngilizce konuşmak, düşünebilmek gibi özelliklere sahiptir. Bu özelliklere, dolaylı olarak, yani bir kişiyi teşkil etmesinden dolayı sahiptir. Ben nasıl iyi koşma özelliğine iyi koşan bir hayvan tarafından teşkil edilmemden dolayı sahipsem, o da İngilizce konuşma, düşünebilme özelliklerine bir kişiyi teşkil etmesinden dolayı sahiptir. Şöyle diyebilirim: “Ben –kişi– iyi koşucuyum.” Yani dolaylı olarak sahip olduğum bu özelliği <span class="ideitalik">kullana</span>biliyorum. Dolayısıyla, hayvan da, beni teşkil etmesinden dolayı sahip olduğu özellikleri kullanarak kendisi hakkımda doğru bir şey söyleyebilmelidir. Hayvan, sağlıklı bir sinir sistemine, işleyen bir beyne ve ihtiyacı olan bütün eğitime sahiptir. İngilizceyi kullanarak kendine gönderme yapabilecek ve doğru bir cümle söyleyebilecek durumda olmalıdır. Eğer kişi dolaylı olarak sahip olduğu özellikleri kullanabiliyorsa, neden hayvan da dolaylı olarak sahip olduğu özellikleri kullanmasın? Rudder Baker, bize bu soruların cevabını vermiyor.</p>

  <p class="normal">Kişiyle özdeş olmayan, özdeşlik şartları farklı olan, kişi ortadan kalksa da hayatta kalabilen, kişi ortaya çıkmadan önce varlık kazanabilen, düşünme ve konuşma yeteneğine sahip olan bir hayvan var, ama bu birim, her nedense, asla kendine gönderme yapamıyor, özü hakkında doğru bir şey söyleyemiyor. Örneğin, “Ben, bitkisel hayata girsem de hayatta kalırım” gibi bir cümleyi, bu önerme kendisi için doğru olduğu halde söyleyemiyor.</p>

  <p class="normal">Rudder Baker, sadece bir adet düşünen olduğunu, bu düşünenin de bir hayvan tarafından teşkil edilen bir kişi olduğunu iddia ederek “çok sayıda zihin” sorundan kaçınır. Ancak, hayvanın, ihtiyacı olan her şeye sahip olduğu halde, yani, sağlıklı bir sinir sistemine, işleyen bir beyne sahip olduğu ve yıllarca eğitim almış olduğu halde, neden “ben hayvanım” cümlesini söyleyerek kendisi hakkında doğru bir şey söylemekten aciz olduğunu açıklayamaz.</p>

  <p class="normal">Başka bir sorun da, kişi ile insanın özdeş olmamasıdır. Rudder Baker, kişi ile insanın son derece yakın bir ilişki içinde olduklarını iddia eder. Kişi ile insan, iki ayrı şey değil, tıpkı bir bronz heykel gibi tek bir müteşekkil varlıktır. Kişi ‘Ben’ kişi zamirini kullandığı zaman bu birime gönderme yapmaktadır. Yine de kişi ile hayvan özdeş değildir. Kişi esasen psikolojik bir varlıktır, hayvan ise esasen biyolojik bir varlıktır. Farklı özelliklere sahiptirler ve dolayısıyla devamlılık koşulları da farklıdır. Kişi ile insanın bu kadar iç içe bir ilişki içinde olup, aynı atomları paylaşıp, <span class="ideitalik">neredeyse</span> özdeş olup da neden devamlılık koşullarının farklı olduğunu anlamak çok zordur. Rudder Baker, kişi ile insan arasında, onların farklı devamlılık koşullarına veya farklı asli özelliklere sahip olmalarına imkân veren bir fark göstermemektedir. Hayvan kişi ile özdeş değildir, çünkü hayvan bitkisel hayata girse de hayatta kalır, ama kişi, bu durumda hayatta kalamaz. Özdeş değildirler, çünkü hayvan, kişinin varlık kazanmasından önce varlık kazanır ve kişi ortadan kalktıktan sonra hayatta kalabilir.</p>

  <p class="normal">Benim sorum şu: bunun mümkün olmasını sağlayan nedir? Kişinin sahip olup da hayvanın sahip olmadığı – veya hayvanın sahip olup da kişinin sahip olmadığı ve kişi ile insanın farklı biçimsel özelliklere, yani farklı devamlılık koşullarına, farklı geçmişlere sahip olmalarına neden olan şey nedir? Rudder Baker’ın savunduğu Çakışmacı Görüş, bize bu soruların cevabını vermez. Kişi ile insanın neden farklı devamlılık şartları olduğunu açıklamaya çalışırken ikisi arasındaki temel farklara başvurur: bunlardan birinin muhakkak biyolojik bir varlık olması gerekirken, diğerinin muhakkak psikolojik bir varlık olması gereklidir. Ancak bu tatmin edici bir cevap değildir, çünkü kişi ile insanın bütün atomları ortak olduğuna göre, bunlardan birini biyolojik varlık diğerini de psikolojik varlık yapan sadece biçimsel özelliklerdir ve onların farklı biçimsel özelliklere, farklı geçmişlere sahip olmalarına imkân verenin ne olduğunu da hâlâ bilmemekteyiz ve Çakışmacı Görüş de bizim sorumuza dairesel olmayan bir cevap bulamamaktadır.</p>

  <p class="normal">Gönderme sorununa başka bir çözüm de, Psikolojik Yaklaşımı terk edip animalizmi savunmak; psikolojik sürekliliğin, diyakronik özdeşlik için ne gerekli ne de yeterli koşul olmadığını, ‘kişi’nin öz kavramı olmadığını kabul etmektir. İzleyen kısımda, benim animalizm versiyonumun gönderme sorununa nasıl yaklaştığını ve diğer açıklamaların karşılaştığı sorunlardan nasıl kaçındığını tartışmaya çalışacağım.</p>

  <p class="normal2">‘Ben’, Bir İnsana Gönderme Yapar</p>

  <p class="normal">Benim V. ve VI. bölümlerde geliştirmeye çalıştığım animalizme göre, bizler en temelde insanız, yani bir hayvan türüyüz. Bizim devamlılık koşullarımızı belirleyen, insan olmamızdır. Kişi olma, asli bir özellik değildir. Bekâr olma, öğretmen olma, milletvekili olma özelliklerimizi kaybettiğimiz gibi kişi olma özelliğimizi kaybedip yine de var olmaya devam edebiliriz. Bitkisel hayata girme, öze ilişkin bir değişiklik değildir. Bitkisel hayattaki hasta, yine insandır; kişi olma özelliğini kaybetmiş bir hayvandır. Kısacası insan, cenin olarak varoluşuna başlar, ömrü boyunca çok sayıda fiziksel ve zihinsel özellik kazanır ve günün birinde birçok önemli özelliğini kaybedip kalıcı bitkisel hayatta bir hasta <span class="ideitalik">haline gelebilir</span>.</p>

  <p class="normal">Bu tabloda, kişi zamiri ‘ben’ neye gönderme yapar? ‘Ben’, kişi olma özelliğine sahip olan bir insana gönderme yapar. İnsanların yıllar içinde edindikleri çok sayıdaki özellik içinden bazıları zihinsel özelliklerdir; fizikten iyi anlamak, üç dil konuşmak, satranç oynamak; bazıları da fiziksel özelliklerdir; esmer olmak, kilolu olmak, ülseri olmak. İnsanlar, ömürlerinin büyük kısmında, çok sayıda zihinsel özelliğin bir toplamı olan kişi olma özelliğine sahiptirler. Bu süre zarfında, ‘ben’, kişi olma özelliğine sahip bir insana gönderme yapar. Örneğin, “Ben Virginia Woolf’un biyografisini okuyorum” veya “Ben önümüzdeki yıl New York’a gitmeyi düşünüyorum” dediğim zaman, bu cümlelerdeki ‘ben’, bir insana; İngilizce konuşabilme, felsefe mezunu olma vs. yanlarıyla kişi olma özelliklerine de sahip olan bir insana, Itır’a gönderme yapmaktadır. “Ben 50 kiloyum”, “Ben esmerim”, “Benim ülserim var” cümlelerindeki ‘ben’ yine insan Itır’dır.<sup class="calibre3"><a href="../Text/Ben_Neyim_split_015.html#footnote-1152-125" id="footnote-1152-125-backlink">[125]</a></sup></p>

  <p class="normal">Peki, ben kişi olma özelliğini kaybettiğim zaman ne olur? Bu koşullarda, ‘ben’, artık hiçbir şeye gönderme yapmaz. Bu noktayı, hastalığın son aşamasında olup palilaliden mustarip olan bir Alzheimer hastasını ele alarak örneklendirmeye çalışacağım. III. Bölüm’de tartıştığım gibi, bu durumda bulunan bir Alzheimer hastası, kişi olmaya ilişkin olarak yaygın kabul gören yaklaşımlara göre kişi değildir. Bu hastanın sizin teyzeniz olduğunu hayal edin. Ona gülümseyerek yaklaşıyorsunuz ve “Merhaba, benim, yeğenin Ayşen” diyorsunuz. O ise, bunun üzerine, size cevap vermek yerine, tıpatıp aynı cümleyi tekrar ediyor: “Merhaba, benim, yeğenin Ayşen”. Sizin kim olduğunuzu bilmiyor; kendisinin kim olduğunu bilmiyor; zaman ve mekân duygusu yok, bu cümledeki kelimelerin ne anlama geldiği konusunda da hiçbir fikri yok. Sadece başkalarının kendisine söylediklerini tekrar ediyor. Şimdi, teyzeniz artık kişi olma özelliğine sahip olmadığına göre ve kendine gönderme yapmak için kişi olmak gerekli olduğuna göre, teyzenizin ağzından çıkan ‘ben’ kişi zamiri teyzenize gönderme yapmamaktadır.</p>

  <p class="normal">Benim izahım şöyle. ‘Ben’ kelimesinin her ağızdan çıkışında bir şeye gönderme yapılmaz. ‘Ben’in bir şeye gönderme yapması için, onu söyleyenin kişi olma özelliğine sahip olması zorunludur. Teyzenin ağzından çıkan ‘ben’in, bir papağanın veya oyuncak robotun ‘ben’ demesinden bir farkı yoktur. Kardeşimin çocukken böyle bir oyuncağı vardı; başındaki kırmızı düğmeye basılınca “Ben atomik bir robotum; herkese benden selam” derdi. Sonra Lewis Carroll’un Alice’inin şişeler üzerinde gördüğü, üzerinde “iç beni” yazan etiketleri düşünün. Ne şişe ne de şişenin içindeki iksir kişi değildir; o yüzden, oradaki ‘ben’, hiçbir şeye gönderme yapmaz. Bence sadece, aynı zamanda kişi olan bir insan tarafından söylenmiş olan ‘ben’ sözleri bir şeye gönderme yapar.</p>

  <p class="normal">Benim yaklaşımım, “çok sayıda zihin” sorunundan kaçınılmasını sağlamaktadır. ‘Ben’in gönderme yaptığı sadece bir şey vardır; o da bir insandır. Burada, ben sadece bir birimim; o anda kişi olma özelliğine sahip olan bir insanım. Sadece bir adet düşünen, bir adet konuşan var. Benim bir cümle söylemem, tek bir olaydır. İngilizce konuşan, İstanbul’da oturan, esmer olan benim. Günün birinde yüksek beyin faaliyetlerimi, yani akıl yürütme, düşünme, okuma, konuşma ve hesap yapma yeteneklerimi kaybedebilirim. Eğer böyle bir şey olursa, ben, akıl yürütemeyen, düşünemeyen, okuyamayan, konuşamayan, hesap yapamayan ve gönderme yapamayan bir insan olurum. Koltuğumda oturan yine sadece bir adet birim olacaktır.</p>

  <p class="normal">Ben, kendime gönderme yaparak esasım hakkında hem yanlış cümleler hem de doğru cümleler söyleyebilirim. Eğer ben “ben insanım” veya “ben hayvanım (hayvanla özdeşim)” cümlelerini söylersem, kendim hakkında doğru bir şey söylemiş olurum. “Ben Türk vatandaşıyım”, “ben evliyim”, “ben hocayım” cümleleri nasıl doğruysa, “ben kişiyim” cümlesi de o şekilde doğru olacaktır. Kişi; hoca, evli gibi bir evre kavramıdır. Ben, bu özelliklere, şarta bağlı bir şekilde sahibim. Bunlar, benim ömrümün belirli kısımlarında benim için geçerliler. “Ben hocayım” cümlesi, sadece bir yüksek eğitim kurumda ders verdiğim sürece doğrudur. Aynı şekilde, eğer boşanırsam evli olmayacağım; ama yine de var olmaya devam edeceğim. “Ben kişiyim” cümlesi de, eğer bitkisel hayata girersem yanlış olacaktır. O zaman artık kişi olmaktan çıkacağım, ama yine de bu değişiklikten sağ çıkarak varlığımı bitkisel hayatta bir hasta olarak sürdüreceğim.</p>

  <p class="normal">Diğer yandan, eğer “ben kişiyim” cümlesini benim animalizm versiyonuma göre “ben, esas özellik olarak, en temel olarak kişiyim” veya “ben, bir kişi ile özdeşim” anlamında söylersem, yine kendime, insana gönderme yapıyor olacağım. Ancak, kişi öz kavramı olmadığından ve dolayısıyla hiçbir varlık esas özellik olarak kişi olmadığından, söylediğim muhakkak yanlış olmak zorunda olacaktır.</p>

  <p class="normal2">Özet</p>

  <p class="normal">Bu bölümde, Psikolojik Yaklaşımın yarattığı gönderme sorununu tartışmaya çalıştım. Bu yaklaşım, insan ile ben’in –kişinin– özdeşliğini reddetmekte ve bu da ‘ben’ kişi zamiriyle gönderme yapılana ilişkin bir sorun ortaya çıkarmaktadır. Eğer benim şu anda oturduğum yerde bir insan ve bir kişi varsa, o zaman benim ben-düşüncelerimle gönderme yapılan nedir/kimdir? Bu düşünceleri düşünen ile o düşüncelerle gönderme yapılan özdeş midir? Gördüğümüz gibi, Psikolojik Yaklaşımın farklı versiyonlarının bu sorulara farklı cevapları vardır. Bununla birlikte, ‘ben’ kişi zamirinin kullanılmasının yol açtığı belirsizlikten hiçbiri kaçınamamaktadır. Halbuki, animalizmin karşısına gönderme yapılan sorunu gibi bir şey çıkmamaktadır. Ben insanla özdeş olduğumdan, ‘ben’le gönderme yapılan, her zaman, koltuğumda oturan, çalışan ve düşünen tek birim olan insan olacaktır. Kişi olma özelliğini kaybettiğim zaman, artık matematik problemleri çözemem, olayları hatırlayamam ve gönderme yapamam; yani ‘ben’, her zaman, kişi olma özelliğine sahip olan insana gönderme yapar.</p>
</body>
</html>
