<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ben_Neyim</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">VI<br class="chapter"/>
  İNSAN OLARAK SÜREKLİLİK GÖSTERMEK</h1>

  <p class="normal">Bu bölümde başlıca amacım, insanların devamlılığına ilişkin bir teori önermek olacak. İnsanlar için diyakronik özdeşlik kıstası olarak “insan türünün içinde kalarak süreklilik gösterme”yi önereceğim. Bunun için, insanın ne olduğunu biraz açarak işe başlamam gerekiyor. Ondan sonra, insanın zaman içinde var olmaya devam etmesi için ne gerektiğini, başka deyişle insan türü içinde kalarak süreklilik göstermenin ne olduğunu tartışacağım. Son olarak, insanın hangi şartlarda temel bir değişikliğe uğradığının, hangi şartlarda var olmaktan çıkıp yerine başka bir varlığın geçtiğinin tanımını yapacağım.</p>

  <p class="normal2">‘İnsan’ Nedir?</p>

  <p class="normal">İnsan, bir organizmadır. Organizmadan kastım, yaşayan –biyolojik– bir birimdir. Hoffman ve Rosenkrantz’ın dikkat çektiği gibi, canlı birimlerle canlı olmayan veya ölü birimleri birbirlerinden ayırt etmek her zaman sandığımız kadar kolay olmayabilir.<sup class="calibre3"><a href="../Text/Ben_Neyim_split_015.html#footnote-1152-90" id="footnote-1152-90-backlink">[90]</a></sup></p>

  <p class="normal">Filozoflar binlerce yıldır “canlı”nın ne demek olduğunu sormaktadırlar. Aristoteles’e göre, canlı varlığın beslenme, duyu, hareket, düşünce ve üreme gibi başlıca hayat işlevlerinden en az birine sahip olması gerekir.<sup class="calibre3"><a href="../Text/Ben_Neyim_split_015.html#footnote-1152-91" id="footnote-1152-91-backlink">[91]</a></sup> Onun görüşünü ve versiyonlarını benimseyen çok sayıda biyolog, din adamı ve savcı çıkmıştır. Aristoteles’in görüşünün bazı modern versiyonlarında, metabolizmaya sahip olmanın, bölünerek kendinin tıpkısını üretme yeteneğinin ve mutasyona uğrama yeteneğinin önemi vurgulanmıştır. Genetik bilimindeki ilerlemelerle, canlı şeylerin karakteristikleri listesine ‘genetik programa sahip olma’ da eklenmiştir. Ayrıca, bazıları, canlı varlıkların hücrelerinde DNA veya RNA bulunması gerektiğini de iddia etmektedirler.</p>

  <p class="normal">Biyolojik kavramlar olan hayat ve ölümün felsefi analizi, bu çalışmanın kapsamı dışındadır. Yine de, filozoflar, biyologlar, din adamları, doktorlar ve hukuk sistemleri tarafından benimsenmiş olan bazı kıstasları tartışacağım. Feldman’ın dikkat çektiği gibi, iyi bir kıstas, kullanışlı ve pratik olmalı ve kesin karar verilmesine olanak sağlamalıdır. Kıstas benimsemek, bir mutabakat meselesidir. Eğer bir kıstası kullanan yeterince sayıda kişi o kıstas konusunda aralarında anlaşmaya varmışlarsa, o zaman, yerine başka biri geçene kadar, söz konusu kıstas hayatın veya ölümün kıstası olur. Feldman’ın sözleriyle, “mükemmel kıstas <span class="ideitalik">kullanışlı</span> olan kıstastır; doğru olan kıstas değil”.<sup class="calibre3"><a href="../Text/Ben_Neyim_split_015.html#footnote-1152-92" id="footnote-1152-92-backlink">[92]</a></sup> Pratiklik sağlamak amacıyla, insanların canlı birimler olduklarını, biyolojik hayatları olduğunu varsayacağım ve daha sonra insanların ölümü için en kullanışlı kıstasın ne olabileceğini tartışacağım.</p>

  <p class="normal">İnsanların canlı oldukları bir kere varsayıldıktan sonra, akla ilk gelen soru, organizmaları başka canlı birimlerden nasıl ayırt edeceğimizdir. Nakledilmeyi bekleyen bir kalp, akciğer, beyin veya böbrek de bir anlamda aynı derecede canlıdır ve nakil yapılana kadar bir soğutucuda canlı tutulmaları gerekir. Eğer iyi korunmazsa, çıkarılmış olan organdaki hücreler ölür; organ, canlı doku olmaktan çıkar ve dolayısıyla artık nakli yapılamayacak duruma gelir. Doktorlar, başka bir organ ararlar. Alyuvarlar, kemikler ve nöronlar da bu anlamda canlıdır.</p>

  <p class="normal">Şu var ki, bir canlı birimin kendi başına organizma kabul edilmesi için, başka bir canlı birimin bir parçası olmaması gerekir.<sup class="calibre3"><a href="../Text/Ben_Neyim_split_015.html#footnote-1152-93" id="footnote-1152-93-backlink">[93]</a></sup> Dolayısıyla her ne kadar soğutucuda tutulan kalp, akciğer, karaciğer, beyin, başka organizmaların canlı parçaları olmalarından dolayı canlı birimler olsa da, bunların kendileri organizma olarak geçmezler. Canlı olmaya devam etmek için başka bir organizmaya ihtiyaçları vardır; bağımsız hayatları yoktur. Yerinden çıkarılmış bir insan kalbi kan pompalayamaz ve dolayısıyla bir insan vücudunun dışında canlı olmaya devam edemez; çalışmasını sürdürmesi için bir dolaşım sistemine bağlı olması gerekir. Benzer şekilde, akciğer, soğutucuda beklerken hava pompalayamaz; işlevini yerine getirebilmesi için sağlıklı bir kalbe sahip bir solunum sisteminin parçası olması gereklidir.</p>

  <p class="normal">Bazı riskli beyin ameliyatlarında kullanılan bir teknikten bahsedildiğini belki duymuşsunuzdur. Ciddi travma nedeniyle ameliyat sırasında beynin ödem yapması riski olduğunda, nörologlar kafatasının bazı parçalarını çıkarıp bunları karın boşluğunda saklarlar. Artık ödem riski kalmadığında, bunları kafatasındaki yerlerine geri koyarlar. Başka deyişle; kafatasının kemikleri ameliyat sırasında karın boşluğunda ‘canlı’ tutulur. Cerrahlar kafatası kemiklerini karın boşluğunda saklamak yerine sadece yerlerinden çıkarıp ameliyat odasında bir yerde saklarsa, kafatası kemikleri kısa sürede kullanılamaz hale gelir. Bu, kemiklerin, vücudumuzdaki bütün diğer canlı dokular gibi, işlevlerini korumak için insana ihtiyaçları olduğunu gösterir. Dolayısıyla kemikler, her ne kadar bir bakıma canlı olsalar da organizma olarak kabul edilmezler. Kemikler; kalp, böbrek ve nöronlar gibi, sadece bir organizmanın parçalarıdır.</p>

  <p class="normal">Diğer yandan, şempanze ve goriller, kuşlar, balıklar, insanlar ve amipler, organizmadır. Kendilerine ait bir biyolojik hayatları vardır ve canlı parçalarının hayati işlevleri sadece onların hizmetkârıdır.<sup class="calibre3"><a href="../Text/Ben_Neyim_split_015.html#footnote-1152-94" id="footnote-1152-94-backlink">[94]</a></sup> Kalp, akciğer, golgi korpüskülleri, böbrek, alyuvarlar, karaciğer, parçası oldukları organizmaya hizmet eden işlevlere sahiptir. Dolayısıyla, insan kavramını şu şekilde tanımlayabiliriz: Herhangi bir x nesnesi için, x insan ise o zaman x muhakkak bir canlı biyolojik organizmadır ve <span class="ideitalik">homo sapiens</span> adlı biyolojik türün mensubudur (ve bir canlı biyolojik organizma olup <span class="ideitalik">homo sapiens</span> adlı biyolojik türün mensubu olan her şey de insandır).</p>

  <p class="normal">İnsan, biyolojik organizma olduğundan, biyolojik âlemin bir parçasıdır. Diğer organizmalar gibi, bir genetik programa sahiptir, ürer ve büyür. Maddesel bileşimi sürekli yenilenir. Yine organizma olduğundan, ölümlüdür. Eğer yaşamsal parçalarından biri veya birden fazlası<sup class="calibre3"><a href="../Text/Ben_Neyim_split_015.html#footnote-1152-95" id="footnote-1152-95-backlink">[95]</a></sup> durursa, normal şartlarda, yani söz konusu organların işleyişini suni olarak sürdüren bir makineye bağlanmadıkça, uzun süre yaşayamaz; ölür. Dolayısıyla bir peri veya melek, insan kabul edilemez. On iki antik Yunan tanrısı da insan kabul edilemezler, çünkü onlar insanların tabi olduğu doğa kanunlarına tabi değildirler; kalp-akciğer fonksiyonunun geri dönüşsüz olarak durmasından sonra bile hayatta kalabilirler, köpükten doğabilirler, ölüler diyarını ziyaret edip sonra geri dönebilirler ve kuğu şekline girebilirler vs. Bu şeyler başka bir ilkeye göre yaşadıklarından, bizim evrenimizin fizik ve kimyasına tabi değildirler. Onlar, insan kabul edilemezler.</p>

  <p class="normal2">İnsanın Süreklilik Koşulları</p>

  <p class="normal">Bu bölümde, insanın zaman içinde devam etmesi için ne gerektiğini, başka deyişle, insan türü altında sürekli bir varoluşa sahip olmanın ne demek olduğunu tartışmaya çalışacağım. Önce, hangi değişikliklerin esasa dokunmayan değişmeler olarak kalıp hangi başka değişikliklerin insanlarda öze ilişkin değişmeler teşkil edeceğini saptamaya çalışacağım.</p>

  <p class="normal2">Esasa Dokunmayan Değişmeler</p>

  <p class="normal">İnsan, <span class="ideitalik">homo sapiens</span> türünün üyesi olduğundan, daha gelişmiş bir beyne ve sinir sistemine sahiptir ve dolayısıyla zihinsel yetenekleri diğer organizmalara göre daha fazladır. Akıl yürütme, hayal etme ve yaratıcılık yeteneklerine sahiptir. Son derece gelişmiş ve karmaşık bir hafızası olduğundan, yıllar önce olmuş şeyleri, kitaplarda okuduklarını ve gittiği yerleri hatırlayabilir. Bu yetenekler sayesinde, örneğin senfoni bestelemek, matematik problemleri çözmek, bilgisayar programları yapmak, uzaya çıkmak ve gökdelenler dikmek gibi başka canlı organizmaların yapamadığı şeyleri yapabilir.</p>

  <p class="normal">Ancak bu yeteneklerin hiçbiri insanın asli özelliklerinden değildir. Aristoteles’in zaman zaman yazdığının tersine, insanın muhakkak rasyonel bir hayvan olması gerekmez. Rasyonellik, bu kavramın tanımlanmasında kullanılmamalıdır. Bütün zihinsel yeteneklerini kaybetmiş veya örneğin anensefalik bir bebek gibi zihinsel yeteneklere hiç sahip olmamış bir insan, insan türünün en dahi üyeleriyle birlikte yine ‘insan’ türüne girer.</p>

  <p class="normal">Aynı şekilde, bir matematik dehası bir kaza veya Alzheimer hastalığı gibi bir nöroloji hastalığından dolayı bütün zihinsel yeteneklerini kaybettiği zaman, insan olmaktan çıkmaz; insan olarak devamlılığını sürdürür. Önemli bir değişime uğramış olur; ama bu, esasa dokunmayan bir değişikliktir. Alzheimer hastalığından mustarip olup aile fertlerini bile tanıyamayan Ronald Reagan, Başkan Reagan’la aynı insandı. Zihinsel ve psikolojik yeteneklerini kaybetmeye başladığı zaman uğradığı değişmelerin, özdeşliği üzerinde hiçbir etkisi olmamıştır. On yılı aşkın bir süre hastalıktan çektikten sonra 2004’te öldüğü zaman, olay ‘Başkan Reagan öldü’ diye duyuruldu.</p>

  <p class="normal">Yukarıda yaptığım izahı biraz daha netleştirmek için, bir martıyı düşünüp bununla ilgili bir benzetmeye başvurmak istiyorum. Martı, “martı” türüne girer. Bu türün bir üyesi olduğundan, başka organizmaların çoğunun yoksun olduğu bir yeteneğe, uçma yeteneğine sahiptir. Ancak bir kaza sonucunda bu yeteneğini kaybettiği zaman var olmaktan çıkmaz. Artık martı olmadığını söyleyemeyiz. Sadece, esasa dokunmayan bir değişmeye uğramış, çok önemli bir yeteneğini kaybetmiştir. O var olmaktan çıkıp yerine sayısal olarak farklı olan başka bir varlık geçmemiştir; o, artık uçamayan bir martı <span class="ideitalik">haline gelmiştir</span>. Tıpkı Alzheimer hastasının, yüksek zihinsel yeteneklerini kaybettiği zaman, olayları hatırlama ve akıl yürütme yeteneği artık olmayan bir insan <span class="ideitalik">haline gelmiş olması</span> gibi.</p>

  <p class="normal">Benzetme, tersi yönde de birtakım yeteneklerin kazanılması durumu için de geçerlidir. Beş aylık cenin veya yeni doğmuş bebek, rasyonel düşünemez, matematik öğrenemez ve olayları hatırlayamaz. Benzer şekilde, yeni doğmuş martı da uçamaz. Bunların her ikisi de bu önemli yetenekleri ancak sonradan, büyüdükçe “edinirler”. Uçamayan yeni doğmuş bir kuş uçma yeteneğini kazandığı zaman varlığının sona erdiğini ve yerine farklı bir varlığın geçtiğini söylemeye kalkacak birini ben tanımıyorum. Ben, martı örneğinin, Psikolojik Yaklaşımın karşı karşıya kaldığı bu cenin sorunuyla tamı tamına benzer olduğunu düşünüyorum. Ne kuş ne de cenin/insan bebeği, onlarla aynı türe giren varlıkların çoğunun sahip olduğu bir yeteneği/özelliği kazandıkları zaman öze ilişkin bir değişikliğe uğramamaktadır.</p>

  <p class="normal">Bunun gibi, anensefalik bebekler, bitkisel hayatta olan hastalar, bir yaşındaki çocuklar ve hastalığın son aşamasına gelmiş Alzheimer hastaları, bunların hepsi, türlerinin üyelerinin çoğunun sahip olduğu birtakım önemli özellikleri kaybetmiş olan veya hiç kazanmamış olan insanlardır. Bunların hepsi insan türüne girerler. Einstein, Bach, Picasso ve Lincoln de öyle. İşinin ehli bir biyolog, bu organizmalardan herhangi birinden alınmış bir hücreyi tektik ederek bunların hepsinin <span class="ideitalik">homo sapiens</span> türünün üyeleri olduğunu söyleyebilir. Hücredeki DNA’yı inceleyerek insan hücresiyle kedi veya köpek hücresini birbirlerinden ayırt edebilir. Rudder Baker, yanlış bir şekilde, animalizmin bütün versiyonlarında kalıcı bitkisel hayata girmiş bir insanın kişi olduğunu varsaymaktadır. Kafasında bu varsayımla, aşağıdaki argümana varmaktadır:</p>

  <p class="normal">Beyin nöronlarının ölmesinden dolayı kalıcı bitkisel hayata girmiş bir insan organizmasının hiçbir düzelme umudu olmadığını varsayalım.<sup class="calibre3"><a href="../Text/Ben_Neyim_split_015.html#footnote-1152-96" id="footnote-1152-96-backlink">[96]</a></sup> Hâlâ canlı bir organizma olmakla beraber, acı çekme veya herhangi bir şekilde bir şeyin farkında olma yeteneğine sahip değildir ve hiçbir zaman da olmayacaktır. Ne kendisini ne de herhangi başka bir şeyi umursama yeteneğine sahip olmayan ve hiçbir zaman da olmayacak bir varlıktır. Bu varlık kişi ise, o zaman kişi olmak sadece bir canlı organizma olmaktan ibarettir. Bu durumda, kişi olmanın neden herhangi bir manevi statüye sahip olması gerektiğini anlamak zordur; çünkü, salt biyolojik varlıklar olarak düşünülen insan organizmalarının diğer organizma türlerine kıyasla daha fazla saygı görmesi için bir sebep yoktur.</p>

  <p class="normal">II. Bölüm’de kişi kavramını ayrıntılı bir biçimde tartıştım. Kalıcı bitkisel hayatta olan bir hasta, o bölümde ele aldığım kişi olma tanımlarının hiçbirine göre kişi değildir. Organizma olmak, yani gıdaları sindirme, üreme, makineye bağlı olmadan soluma yeteneklerine sahip olmak, kişi olmayı muhakkak beraberinde getirmez. Kişi olmayan birçok organizma vardır: kalıcı bitkisel hayatta olan hastalar, anensefalik bebekler, köpekler, kediler ve yosunlar bunlardan birkaçıdır. Kişi olma, insanın kazanıp kaybedebileceği birtakım özelliklerin bir toplamıdır. İnsan, bu özelliklerin tümünü kaybettiği zaman bazı yasal haklarını kaybedebilir. Terri Schiavo Olayına dönersek, Terri besleme borusunun çıkarılmasını isteyip istemediği konusunda kendi kendine karar veremediğinden, onun hayatta kalma hakkı veya ölme hakkı için anne-babası ve kocası mücadele ediyorlardı. Terri’nin hakları vasilerine devredilmişti.</p>

  <p class="normal">Bunun gibi, mahkeme doktorları bir hastaya “rasyonel seçim yapma yeteneğinden yoksun olma” teşhisi koydukları zaman, bu hasta malları veya işleri üzerindeki haklarını kaybeder. Varislerine, onun mülkünü muhafaza etme veya satma hakkı verilir. Böyle bir teşhisten dolayı mesleklerini icra etme ruhsatları ellerinden alınmış hâkimler veya doktorlar duymuşsunuzdur. Ancak bu, kişi olmayan insanın hiçbir yasal hakka sahip olmayan bir varlık olduğu anlamına gelmez. Ben, komadaki kişilerin tıpkı taşlar gibi herhangi bir hak sahibi olamayacağını iddia eden Jeffrie Murphy’ye katılmıyorum.<sup class="calibre3"><a href="../Text/Ben_Neyim_split_015.html#footnote-1152-97" id="footnote-1152-97-backlink">[97]</a></sup> Kalıcı bitkisel hayatta olan hastalar, komada olan hastalar ve embesiller, cinayet, sakat bırakma, hırsızlık ve tecavüz gibi suçların mağduru olabilirler. Kişi olmaktan çıktılar diye yaşama haklarını, onurlarına ilişilmemesi haklarını, saygı görme haklarını kaybetmezler. Çoğu kültürde ölüler bile onurlarına ilişilmemesi hakkına sahiptir. ABD’de bazı eyaletlerde nekrofiliyi (ölülerle cinsel ilişkiye girmeyi) yasaklayan kanunlar vardır.<sup class="calibre3"><a href="../Text/Ben_Neyim_split_015.html#footnote-1152-98" id="footnote-1152-98-backlink">[98]</a></sup> Ölüler sadece, bir varlığın kendisinin farkında olmak ve/veya rasyonel olmaktan dolayı edindiği haklardan mahrumdurlar. İnsan, sadece insan olmaktan dolayı bazı haklara sahiptir. Örneğin, hayvanlar üzerinde gerçekleştirilebilen bazı deneylerin embesiller veya komada olan hastalar üzerinde yapılması kanunen yasaktır. Aynı şekilde, kayalar üzerinde yapılabilen bazı deneyler de köpekler üzerinde yapılamaz. Köpeklerin de, sadece duyulu olmalarından dolayı birtakım hakları vardır; köpekler kayalardan farklıdır. Manevi ve yasal kaygıların konusu olmak için gerekli ve yeterli koşulların ne olduğu, son derece merak uyandırıcı bir konudur. Bazı filozoflar insan olmayan varlıkları ve, komadaki hastalar ve bebekler gibi kişi olmayan insanları manevi ve yasal kaygıların dışında tutarken, başka filozoflar bütün insanların yanı sıra birçok hayvanı da manevi ve yasal kaygıların konusu olacak nitelikte kabul ederler. Ancak, bu konu çalışmamızın kapsamı dışında olduğundan, bu konuyu ayrıntılı olarak tartışmayacağım.<sup class="calibre3"><a href="../Text/Ben_Neyim_split_015.html#footnote-1152-99" id="footnote-1152-99-backlink">[99]</a></sup> Sadece, devam etmeden önce, kişi olmayan insanların hakları olabileceğine inandığımı tekrar belirtmek isterim.</p>

  <p class="normal">Bu noktayı aklımızda tutarak, şu hipotetik örneği düşünelim. Deniz, kişi olma özelliğine sahip olan bir insandır ve aynı zamanda avukattır. Bunlar evre kavramları olduğundan, Deniz, kişi olma ve avukat olma özelliklerini özdeşliğini kaybetmeden kaybedebilir. Eğer bir gün avukatlık ruhsatı elinden alınırsa, barodan kovulursa, avukat olmaktan çıkar ama kişi olma özelliğini korur. Kalıcı bitkisel hayata girerse, kişi olmaktan çıkar ama insan olmaya devam eder. İçinde yaşadığı sosyal çevreye bağlı olarak, bu değişimlerden geçtiği zaman saygınlığından kaybedebilir. Yine de ABD Anayasası’na göre insan olmasından dolayı temel haklarına sahip olacaktır.</p>

  <p class="normal">Benim burada yapmak istediğim şunu göstermek: Rudder Baker’ın varsaydığının tersine, psikolojik özellikler kaybedildiğinde, insan kişi olma özelliğini kaybeder. Ama, var olmaktan çıkmaz. Bu özelliklerin kaybedilmesi, sadece, esasa ilişmeyen birtakım değişmeler, insanın hayatını kaybetmeden atlatabildiği birtakım değişimler veya maceralar niteliğindedir. Bu varlık, insan olmasından dolayı saygı görme hakkına sahiptir. Rudder Baker’ın görüşüne göre, kalıcı bitkisel hayatta olan bir insan, bir kişi teşkil etmez. Ben en temelde kişi olduğuma göre, böyle bir şeyle asla özdeş olamam; o, <span class="ideitalik">ben</span> olamaz. Benim görüşüme göre, bir zamanlar kişi olma özelliğine sahip olan organizma, var olmaya devam etmektedir. Öyle görünüyor ki, benim görüşüm, bu organizmaya daha fazla saygı gösterilmesine yer açıyor. Organizma, sadece insan olmasından dolayı saygı görme hakkına sahiptir. Yukarıda sunduğum argümanları düşünürsek, benim görüşüm, manevi sonuçlarından dolayı aslında daha makbul olmalı.</p>

  <p class="normal">İnsanlar, kişi olma özelliklerini kaybettikten sonra da varlıklarını sürdürebilirler. Ancak, muhakkak canlı organizma olmak zorunda olduklarından, yaşamsal organlarından bir veya daha fazlası geri dönüşsüz bir şekilde işlevini kaybettiği zaman asli bir değişmeye uğrarlar, var olmaktan çıkarlar. Başka kelimelerle ifade etmek gerekirse, insan öldüğü zaman varlığı son bulur. Bunu söyledikten sonra, sanıyorum artık ölümün ne olduğunu netleştirmemin zamanı geldi. Bu yüzden, izleyen kısımda, insan için neyin ölüm olduğunu saptamaya çalışacağım.</p>

  <p class="normal2">Ölüm Nedir?</p>

  <p class="normal">Bu kısmın amacı, ölümün kıstasını tartışmaktır. Ölümün son derece karmaşık bir kavram olduğunu ve böyle bir tartışmanın bu çalışmanın kapsamını aşacağını kabul ediyorum. Ancak bu kavramı analiz etmeden teorimi geliştiremeyeceğime inanıyorum.</p>

  <p class="normal">III. Bölüm’de söylediğim gibi, insanlarda ölümün yaygın olarak kabul gören iki kıstası vardır. Bunlardan biri, tam beyin ölümü kıstası; yani yaşamsal işlevleri yöneten beyin sapı da dahil olmak üzere<sup class="calibre3"><a href="../Text/Ben_Neyim_split_015.html#footnote-1152-100" id="footnote-1152-100-backlink">[100]</a></sup> bütün beyin faaliyetlerinin geri dönüşsüz bir şekilde durmasıdır. Diğer kıstas da, kalp ve akciğer fonksiyonunun tam ve geri dönüşsüz olarak durmasıdır. Bu iki kıstastan birincisi, hukuk sistemlerinde en yaygın olarak kabul edilendir. Bunun nedeni, bütün beyin faaliyetlerinin geri dönüşsüz olarak durduğu şartlarda bile hastayı solunum cihazına bağlayarak kalp-akciğer fonksiyonunu sürdürmenin mümkün olmasıdır. Başka bir deyişle doktorlar, beyin sapı faaliyeti durmuş bir hastada dışarıdan solunum desteği yoluyla hayat belirtilerini muhafaza edebilmektedirler. Bu, varislerin organ bağışına onay vermesine kadar, uzman doktorların geri dönüşsüz şekilde beyin işlevlerinin durmasının meydana geldiği ve tıbbi müdahalenin durdurulabileceği, destek sisteminin kapatılabileceği yönünde kati görüş bildirmelerine kadar yapılabilir.</p>

  <p class="normal">Ancak, akciğerlere hava pompalayarak kalbi atar halde tutan hayat destek sisteminden ayrıldıkları zaman, bu hastaların kalp-akciğer fonksiyonları birkaç dakika içinde durmaktadır. Hukuk sistemlerinin ve tıp camialarının çoğunda bu hastalar ‘ölü’ kabul edildiklerinden, bu şartlarda canlı tutulan varlıklara genellikle “hava verilen cesetler” denmektedir. Bununla birlikte, ancak dışarıdan destek sisteminin kapatılmasından sonra yaşamsal işlevler durduğu zaman hastanın yasal olarak ölü ilan edilebildiği birkaç hukuk sistemi de vardır.</p>

  <p class="normal">Dolayısıyla ölümün en yaygın olarak kabul gören ve kullanılan kıstaslarına göre insan, kalp-akciğer fonksiyonunun, yani kan dolaşımı ve solumanın mekanik olarak sürdürülebileceği koşullarda bile bütün beyin fonksiyonu tamamen ve geri dönüşsüz olarak durduğu zaman ölü kabul edilmektedir:</p>

  <p class="indentmetin">Bütün beyin süreçleri durduğunda, hasta iki adet önemli işlev kümesini kaybeder. Bu kümelerden biri, entegrasyon ve koordinasyon işlevlerini içerir; bunlar tümüyle değilse de esas itibariyle serebellum ve beyin sapı tarafından yerine getirilirler. Diğer kümede, bilinçliliği, düşünceyi ve duyguyu mümkün kılan psikolojik işlevler bulunur. Bu son bahsettiğimiz işlevler, tümüyle olmasa bile büyük ölçüde serebrumda, özellikle de neocortekste bulunurlar.<sup class="calibre3"><a href="../Text/Ben_Neyim_split_015.html#footnote-1152-101" id="footnote-1152-101-backlink">[101]</a></sup></p>

  <p class="normal">Bu meydana geldiğinde insan var olmaktan çıkar ve yerine cansız bir ceset geçer. Öze ilişkin bir değişikliğe, yani tür değişikliğine uğrar. Cesede bakarken gördüğümüz şey ‘insan’ türüne girmez. Orada, bir zamanlar insanın olduğu yerde yatan şey, organizma değil, sadece cansız bir gövdedir. İnsan var olmaktan çıkmıştır ve onun yerine başka bir birim, ceset geçmiştir.</p>

  <p class="normal">Bazen bir cesetten ölü insan diye söz edildiğine şahit oluruz. Bu, görünüşe göre insanların öldükten sonra var olmaya devam ettikleri inancına dayanmaktadır. Rosenberg’in Ethel Hala örneği, alışkanlık olmuş bu kullanış şekline misal teşkil eder:</p>

  <p class="indentmetin">Ethel Halam geçen hafta öldü. Yarın gömüyoruz. Hem dün ölmüş olup hem de yarın gömülecek olan tek bir şey yok. Geçen hafta ölen Ethel Hala’ydı. Yarın gömülecek olan ise, Ethel Hala değil, onun naaşı. Yarın gömülecek olan şey, bir ceset. Ethel Hala’nın cesedi. Ethel Hala’nın cesedi ile Ethel Hala aynı şey değil.<sup class="calibre3"><a href="../Text/Ben_Neyim_split_015.html#footnote-1152-102" id="footnote-1152-102-backlink">[102]</a></sup></p>

  <p class="normal">Bu kullanım şekli, hayvanlar söz konusu olduğunda daha da yaygındır. Yolun kenarında görülen “ölü kedi”den bahsedildiğini sık sık duyarız. Ancak, insanlar da kediler de organizma olmak zorunda olduklarından, insan da kedi de öldükleri zaman eski türlerinin mensubu olmaktan çıkarlar. Yolun kenarında gördüğümüz şey ölü kedi değil öldüğü zaman kedinin yerine geçmiş olan kedi ölüsüdür. Ölü organizma diye bir şey yoktur. Beden işlevleri durduğu zaman ve bu durma geri dönüşsüz olduğu zaman, organizma, yani kedi, insan, köpek, balık, var olmaktan çıkar. Ölümden sonra “ceset” olarak varlığını sürdürmez. Daha ziyade, varlığı sona erer ve yerine yeni bir birim geçer.</p>

  <p class="normal">Bence bu hata, büyük ölçüde dilin kullanılışıyla ilgili bir hatadır. Gördükleri leşi “ölü kedi”<sup class="calibre3"><a href="../Text/Ben_Neyim_split_015.html#footnote-1152-103" id="footnote-1152-103-backlink">[103]</a></sup> diye anan insanlara kedinin öldükten sonra varlığını sürdürüp sürdürmediğini sorsak, büyük ihtimalle “sürdürmez” diyeceklerdir. Bunun gibi, Ethel Hala’nın akrabalarına Ethel Hala’nın bir ceset olup olmadığını sorsak, ne diyeceklerini bilemeyeceklerdir. Bence Ethel Hala, bir ceset değildir. Ceset, ondan kalan şeydir; Ethel Hala ölünce varlık kazanan birimdir. Hiçbir biyolojik varlığın tarihi, onun ölümünün ötesine geçmez. Dolayısıyla, bir insanın tarihi de, onun biyolojik ölümünden öteye devam edemez.<sup class="calibre3"><a href="../Text/Ben_Neyim_split_015.html#footnote-1152-104" id="footnote-1152-104-backlink">[104]</a></sup></p>

  <p class="normal">Benim savunmaya çalıştığım yaklaşıma göre, işin erbabı olmayan birine hâlâ canlı gibi görünecek kadar yeni bir ceset ontolojik olarak, müzelerde gördüğümüz firavun cesetlerinden farklı değildir. Bunu söylerken, cesetlerin manevi kaygıların konusu olmadığını ve olamayacağını ima etmeye çalışmıyorum. Cesetlerin, manevi statüleri bakımından, masa ve sandalye gibi cansız varlıklardan bir farkları olmadığını söylemiyorum. Benim söylemek istediğim, maneviyatla değil, ontolojiyle ilgili bir şeydir. Birçok toplum cesetlerine, insana ait, sevdikleri kişilere ait oldukları için saygıyla yaklaşır, onları cenaze törenlerinde yüceltir. Cesetler manevi değere sahip olabilirler ve onlara saygılı davranılması gerekir. Manevi bir kavram olarak İnsan, <span class="ideitalik">ölümün</span> ötesinde varlığını sürdürebilir. İnsan cesedi, manevi ve yasal haklara sahip olabilir. Benim bütün söylemek istediğim, ölümün, asli bir değişmeyle sonuçlandığıdır. Bu, ontolojik bir iddiadır; maneviyatla ilgisi yoktur.<sup class="calibre3"><a href="../Text/Ben_Neyim_split_015.html#footnote-1152-105" id="footnote-1152-105-backlink">[105]</a></sup></p>

  <p class="normal2">Ölüm ve İnsanın Varlığının Sona Ermesi</p>

  <p class="normal">Akla gelen ikinci soru da şudur: “Bir insanın, varlığının sona ermesi için muhakkak ölmesi gerekir mi?” Bence, bu sorunun cevabı, “hayır”dır. Biyolojik ölüm bir insanın var olmaktan çıkması için yeterli koşul olsa da, gerekli koşul değildir. İnsan, biyolojik ölümle ölmeden de var olmaktan çıkabilir. Benim önerdiğim kıstasa göre “insan” türü içinde kalarak kesintisiz olarak var olmak gerektiğine göre, insan, başka bir canlı birime dönüşecek olursa, yaşamsal işlevlerinden hiçbiri kesintiye uğramadığı halde, o zaman da var olmaktan çıkar. Başka deyişle, bir tür değişimi gerçekleşecek olursa, insan var olmaktan çıkar.</p>

  <p class="normal">Metamorfozu düşünelim. İnsanlar için gerçek hayattan örnek bulmak zor, hatta imkânsız olduğundan, görüşümü izah etmek için kurgusal bir vakayı ele alacağım. Kafka’nın <span class="ideitalik">Dönüşüm</span> adlı hikâyesinin kahramanı Gregor Samsa’nın vakasını ele alalım. Gregor bir sabah uyandığında dev bir hamamböceğine dönüşmüş olduğunu görür:</p>

  <p class="indentmetin">Gregor bir sabah, huzursuz birtakım rüyalar gördükten sonra uyandığında, kendini yatağında dev bir böceğe dönüşmüş bulur. Zırh gibi sert olan sırtının üzerinde yatmaktadır. Başını bir parça kaldırdığında, kahverengi karnını görür; karnı kemerlidir ve yay şeklinde kaburgalarla kesimlere ayrılmıştır. Bunların tepesinde, pikesi, tümden yere düştü düşecek halde zorla durmaktadır. Vücuduna göre acınacak kadar cılız çok sayıda bacağı, gözlerinin önünde çırpınmaktadır.<sup class="calibre3"><a href="../Text/Ben_Neyim_split_015.html#footnote-1152-106" id="footnote-1152-106-backlink">[106]</a></sup></p>

  <p class="normal">Bu değişim bildiğimiz doğal metamorfozların çok ötesinde olduğu için, ortaya çıkan yaratık, diyelim Gregor II, Gregor Samsa’yla özdeş kabul edilemez. Her ne kadar ne beyni ne de kalp-akciğer fonksiyonu durmamış, hatta kesintiye bile uğramamış olsa da, uykusu sırasında öze ilişkin bir değişme meydana gelmiştir. Samsa, insan olmaktan çıkmış, böceğe, daha doğrusu etrafımızdaki hiçbir organizmanın doğal yollardan dönüşemeyeceği bir şeye dönüşmüştür. Tavandan sarkabilmektedir; ne zaman yürüse ardında ancak böceklerin üretebildiği yapışkan bir madde bırakmaktadır; çürümüş gıdalarla beslenmektedir; üzerine fırlatılan bir elma etine gömülmüş halde kalmaktadır vs. Dahası, memeli bile değildir; yumurtlayarak çoğalan bir türdendir. Artık <span class="ideitalik">homo sapiens</span> adlı biyolojik türün üyesi değildir. Dolayısıyla, bizim kıstasımıza göre “insan” türü içinde süreklilik göstermesi gerektiğinden, Gregor Samsa ile Gregor Samsa II’nin özdeş olmadıkları sonucuna varmak zorundayız. Aslında, Gregor Samsa hamamböceğine dönüşmemiş, var olmaktan çıkmıştır ve <span class="ideitalik">yerine başka bir şey geçmiştir</span>.</p>

  <p class="normal">Muhtemelen Kafka benim vardığım bu sonuca katılmazdı. Yazar, ona “Gregor” demeye devam ettiğine göre sahnede olanın hâlâ eski Gregor olduğunu düşünür görünmektedir. Onun öze ilişkin bir değişime uğramadığını, şekil ve iç yapı bakımından akıllara durgunluk veren değişikliklerden sonra var olmaya devam ettiğini düşünüyor olabilir. Gel gelelim, aynı şey ailesi için geçerli olmayabilir. Aile fertlerinin dönüşümden sonraki tepkileri son derece farklıdır; onu görmek bile istememektedirler. Onun, iğrenç bir şekilde de olsa hâlâ var olduğunu düşünebilirler veya, benim düşündüğüm gibi, bildikleri ve sevdikleri Gregor’un var olmaktan çıktığını ve yerine başka bir varlığın geçtiğini düşünebilirler. “Gregor” adını kullanmaları sadece dile ilişkin bir görünüş olabilir.</p>

  <p class="normal">Gregor Samsa’nın durumu, literatürde sık sık kullanılan Rover-Clover örneğine benzemektedir.<sup class="calibre3"><a href="../Text/Ben_Neyim_split_015.html#footnote-1152-107" id="footnote-1152-107-backlink">[107]</a></sup> Bu hipotetik senaryoda, ‘Rover’ adında bir köpek, kuvvetli radyasyon gibi uzaydan kaynaklanan birtakım etkenlerden dolayı olağanüstü bir dönüşüm geçirir, şekilsiz bir hücreler toplamasına dönüşür. Bu şekilsiz hücreler toplamasına ‘Clover’ adı verilir. Bu değişimi gözlemlediğimizde, bir kelebeğin ve Gregor’un durumlarında olduğu gibi mekân-zamansal sürekliliği görürüz. Rover’ın yaşamsal işlevleri o arada durmamıştır; başka deyişle biyolojik anlamda ölen ve ardında cansız bir ceset bırakan bir şey yoktur. Önümüzde gördüğümüz şey bir anlamda ‘canlı’dır. Yine de benim savunmaya çalıştığım yaklaşıma göre Rover’ı Clover’la özdeşleştiremeyiz. Clover artık köpek değildir; etrafımızdaki köpeklerden tamamen farklı bir ilkeye göre yaşamaktadır. “Clover sadece köpek olmamakla kalmaz; o, bildiğimiz kadarıyla, yeryüzündeki bir canlı varlığın doğal yollardan dönüşebileceği her şeyin de ötesindedir.”<sup class="calibre3"><a href="../Text/Ben_Neyim_split_015.html#footnote-1152-108" id="footnote-1152-108-backlink">[108]</a></sup> Gregor da Rover da var olmaktan çıkmışlardır ve onların yerine sayısal olarak farklı varlıklar, sırasıyla hamamböceği ve şekilsiz bir canlı hücreler toplaması geçmiştir. Bir tür değişikliği meydana gelmiştir. Uğradıkları öze ilişkin değişikliklerden sonra, onlar için artık farklı türsel terimleri geçerlidir.</p>

  <p class="normal">Önceki bölümlerde tartıştığım gibi, “eğer bir gün bitkisel hayatta insan durumuna düşecek olursam, beni suni şekilde hayatta tutan makinelerden ayrılmamı isterim,” benim savunduğum yaklaşıma göre anlamlı bir cümle olur. “Büyük dansçı Nijinsky son yıllarını bir akıl hastanesinde geçirdi” cümlesi de anlamlı olur. İnsanlar için özdeşlik kıstası olarak insan türü içinde kalarak sürekli var olmayı kabul ettiğimden, insanlar bitkisel hayatta insana, hastalığın son aşamasındaki Alzheimer hastasına veya bunamadan mustarip bir hastaya <span class="ideitalik">dönüşebilirler</span> ama hamamböceğine, vampire, zombiye veya tuz sütununa dönüşemezler. Başka bir türe mensup olmaya başladıkları anda, varlıkları son bulur ve yerlerine başka varlıklar geçer.</p>

  <p class="normal">Ann Rice’ın popüler kitabı <span class="ideitalik">Vampirle Görüşme</span>’de vampir Lestat, Louis’i ısırır. Louis yalvarmaya başladığında ise Lestat ona kendi kanını içirir ve ona ölmekte olan bedenine aldırmamasını söyler. Birkaç dakika sonra Louis vampir olur; ölümsüzleşir. O akşamdan itibaren Louis, Lestat gibi yaşamaya başlar; dünyayı vampir gözleriyle görür, başka insanların ve hayvanların kanlarıyla yaşar, onun için öldürücü olan gün ışığından kaçar, bütün gününü bir tabutta uyuyarak geçirir. Louis de, Lestat da rollerini iyi oynamaktadırlar; herkes onları gerçek insan zanneder ve yaşamak için öldürmek zorunda olan bu iki vampire hayatlarını teslim ederler. Louis, Lestat tarafından ısırıldığında, insan olmaktan çıkmıştır; dolayısıyla var olmaktan çıkmıştır. Onun yerine başka bir birim, yani vampir geçmiştir.</p>

  <p class="normal">“Buffy the Vampire Slayer” adlı dizide ve onun devamı niteliğinde olan “Angel” adlı dizide vampir, insan cesedinde ikâmet eden ve o cesedi canlandıran türden bir şeytan olarak tanımlanır. Vampirlerin kalbi çarpmaz, akciğerleri oksijen emmez. İnsan, bir vampirin saldırısına uğradığı zaman kan kaybından ölür. O zaman vampir, cesedi ele geçirir ve insanın yerine geçer. Vampirler beslenir, yürür ve konuşurlar; tıpkı insan gibidirler. Ancak, benim savunduğum yaklaşıma göre, insan değildirler.<sup class="calibre3"><a href="../Text/Ben_Neyim_split_015.html#footnote-1152-109" id="footnote-1152-109-backlink">[109]</a></sup></p>

  <p class="normal">Buna göre biyolojik ölüm bir insanı ortadan kaldırmak için yeterli şart olsa da, gerekli şart değildir. Teorik olarak insan, biyolojik ölümle ölmeden de öze ilişkin bir değişimden geçebilir. Bu, biyolojik hayatı kesintiye uğramadığı halde artık insan türünün mensubu olmaktan çıktığı zaman meydana gelir. Ancak, bu tip durumlara ilişkin gerçek hayattan örneğimiz bulunmadığından, bu konuların fazla ayrıntılı bir tartışmasına girmek istemiyorum. Benim bu kısımda göstermeye çalıştığım şudur: benim geliştirmeye çalıştığım yaklaşıma göre, bir insan, beyni ve kalp/akciğer fonksiyonları geri dönüşsüz olarak durmasa bile var olmaktan çıkabilir.</p>

  <p class="normal2">Kesintisiz Var olma</p>

  <p class="normal">Bu kısmı bitirmeden önce, insanın devamlılığıyla ilgili olarak dikkat çekmek istediğim son bir nokta var. İnsan, insan türü içinde kalarak kesintisiz bir şekilde var oldukça devam eder, demiştim. Buna göre, mekân-zamansal bir kopukluk olmaması, yani insanın varoluşunda boşluklar bulunmaması gerekir. Yani savunduğum teoriye göre insan, var olmaktan çıkıp birkaç saat sonra yine var olmaya başlarsa hayatta kalamaz. İnsan, varoluşundaki bir dakikalık bir boşluktan bile sağ çıkamaz. Benim benimsediğim ve birçok filozof tarafından da kabul edilen mekân-zamansal süreklilik kıstasının kökleri, bir şeyin varoluşunun iki başlangıcı olamaz şeklindeki Locke’a ait ilkede yatmaktadır.<sup class="calibre3"><a href="../Text/Ben_Neyim_split_015.html#footnote-1152-110" id="footnote-1152-110-backlink">[110]</a></sup> Var olmaktan çıkan bir şey kurtarılamaz; aynı nesne veya varlık yeniden var olamaz. Bu kıstasın, benim insanların devamlılığı hakkındaki teorime nasıl uygulandığını göstermeye çalışacağım.</p>

  <p class="normal">Önceki kısımlarda kısaca bahsettiğim gibi, bir hastanın kalp/akciğer fonksiyonunun durup belirli bir süre sonra tekrar çalışmaya başladığı bilinen vakalar vardır. Örneğin komedyen Jerry Lewis, geçirdiği açık kalp ameliyatı sırasında defalarca öldüğünü iddia eder.<sup class="calibre3"><a href="../Text/Ben_Neyim_split_015.html#footnote-1152-111" id="footnote-1152-111-backlink">[111]</a></sup> Herhalde <span class="ideitalik">öldüm</span> derken, daha çok <span class="ideitalik">kalbim durdu</span> demek istiyor. Fonksiyonların durduğu süre yeterince kısa ise hasta, beyni kalıcı hasara uğramadan kalp/akciğer fonksiyonunun durmasından sağ çıkabilir. Ancak, fonksiyonların durduğu süre, beyin hücrelerinin oksijensiz yaşamaya devam edebildiği süre olan on dakikayı aşarsa, hasta bitkisel hayata girebilir. Kişi olma özelliğini kaybeder ama yine de bu kökten değişiklikten sağ çıkar. Bu, bir insanın ömründe varoluşun kesintiye uğradığı bir durum değildir.</p>

  <p class="normal">İnsan için, varoluşunda boşluklar olması demek, beyin sapı da dahil olmak üzere bütün beyin işlevlerinin <span class="ideitalik">geri dönüşsüz</span> olarak durmasından sonra tekrar var olmaya başlamak demektir. Yukarıda bahsettiğim hastalar, doktorlar tarafından “ölü” ilan edilmiş bile olabilirler. Ancak, kalp her nasılsa yeniden çarpmaya başladığına göre, yaşamsal işlevlerin durması demek ki geri dönüşsüz olmamıştır. Doktorlar ne derse desin, beyin işlevleri <span class="ideitalik">geri dönüşsüz olarak kaybedilmediğine</span> göre, bu hastalar kesintisiz bir varoluşa sahiptirler.</p>

  <p class="normal">Bir insanın ömründe mekân-zamansal bir boşluk olması durumu, gözlemlenebilir dünyada, imkânsız olmasa bile, görülmesi çok zor olan bir şeydir. Bu nedenle, örnek olarak kurgusal bir karakteri kullanacağım. 1978 yılında çıkan “Superman” filminde Lois Lane’e olanları düşünelim.<sup class="calibre3"><a href="../Text/Ben_Neyim_split_015.html#footnote-1152-112" id="footnote-1152-112-backlink">[112]</a></sup> Büyük bir deprem olur, Lois Lane arabasının içinde enkaz altında kalır ve ölür. Superman onu bulduğunda, yaşamsal işlevleri artık geri dönüşsüz olarak kaybedilmiştir. Superman, keder içinde onu kollarına alır ve sevdiği insanı kaybetmenin ızdırabını yaşar. Gel gelelim, kısa bir süre sonra, Superman’in aklına parlak bir fikir gelir: Birkaç dakika boyunca dünyanın etrafında müthiş bir hızla dönerek zamanı geri alacak ve Lois Lane’i kurtaracaktır. Düşündüğü gibi yapar; zamanı geri alır, Lois Lane’in enkaz altında kalmasından önceki ana döner ve Lois Lane böylece dirilir. Sezgilerimiz bize Lois Lane’in bu boşluktan sonra hayatta kalacağını söyler. Ama Locke ve onun takipçilerinden birçoğu, bu yargıyı paylaşmayıp Lois Lane’in yerine başka bir kadının geçtiğini savunurlardı.</p>

  <p class="normal">Şimdi yine Gregor Samsa’nın durumunu ele alalım. Gregor II başka bir günün sabahında kalkıp tekrar insan olduğunu görürse, o yatakta yatan varlık Gregor Samsa olmayacaktır. Gregor Samsa, asli bir değişimden geçmiştir; varlığı son bulmuştur ve yerine sayısal olarak farklı olan bir varlık geçmiştir. Dolayısıyla, tekrar varoluş kazanamaz. Benzer şekilde, bir insan da biyolojik ölümle ölüp, yani var olmaktan çıkıp dirilme yoluyla veya başka bir yoldan tekrar varoluş kazanamaz. Bu şekilde varoluş kazanan şey her ne ise, o, var olmaktan çıkmış olan insanla özdeş olmayacaktır.</p>

  <p class="normal2">Özet</p>

  <p class="normal">Bu bölümde insanın ne olduğunu tanımlamaya çalıştım. İnsanın muhakkak, <span class="ideitalik">homo sapiens</span> türünün mensubu biyolojik bir organizma olması gerektiğini öne sürdüm. İnsanı, vücudun belirli kısımları ve vücuttan ayrılmış organlar gibi kendi başlarına bir biyolojik hayata sahip olmayan başka canlı varlıklardan ayırt etmeye çalıştım. Daha sonra, insanın devamlılık kıstası olarak “insan” türü içinde sürekliliği önerdim. İnsanlar için yaygın olarak kullanılan ölüm kıstasını tartıştıktan sonra, biyolojik ölümün, insanın asli bir değişime uğraması için yeterli şart olmakla beraber, gerekli şart olmadığını iddia ettim. İnsan, muhakkak insan olmak zorunda olduğuna göre, tür değişmesine yol açan bir değişiklikten sağ çıkamaz; yani vampire, meleğe veya kediye dönüşemez. Daha ziyade, var olmaktan çıkar ve yerine bu şeylerden biri geçer. İnsanın varoluşunda boşluklar olamayacağını, varoluşunun kesintisiz olması gerektiğini iddia ederek bölümü bitirdim.</p>
</body>
</html>
