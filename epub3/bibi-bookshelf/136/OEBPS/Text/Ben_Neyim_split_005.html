<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ben_Neyim</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">GİRİŞ</h1>

  <p class="normal">Şöyle bir senaryo hayal edin: Çiğdem İstanbul Devlet Opera Balesi’nde balerindir ve otomobiliyle Atatürk Kültür Merkezi’ne doğru yol almaktadır. Çağrı ise fizik profesörüdür ve yine otomobiliyle aynı yere doğru gitmektedir. Çağrı’nın, Çiğdem’in rol aldığı gösteriye biletleri vardır. Genç balerin, geç kalacağını anlayınca kırmızı ışıkta durmaz ve Çağrı’nın arabasına çarpar. Birkaç gün sonra bir hastane odasında kendine geldiğinde, daha önce hiç rastlamadığı insanların çevresini sarmış olduğunu görür. Etrafı ona “Çağrı” diye hitap eden tanımadığı yüzlerle çevrilidir. Vücudunda da bir gariplik hissetmektedir: Sanki daha ağır, daha uzun boylu ve daha yaşlıdır. Neden sonra, alyansının parmağında olmadığını görür. Elleri de ona son derece yabancı gelmektedir. Bileğinde, üzerinde “Çağrı Korel” yazan bir bant vardır. Panik halinde bir ayna ister. Aynaya baktığında, tamamen yabancı bir yüz görür. Yan odada da buna benzer bir olay yaşanmaktadır: Çağrı, aynaya baktığında hiç tanımadığı bir kadının yüzünü görür. Her iki kadın da, halusinasyon gördüklerinin söyleneceği umuduyla doktorlarını çağırırlar. Doktor, hemşirelere, hastaları ofisine getirmesini söyler. Kadınlar, birbirlerini gördüklerinde bir şok daha yaşarlar: Her biri, diğer kadında eskiden kendisinin olan yüz ve vücudu görmektedir. Doktor, hastaları sakinleştirmeye çalıştıktan sonra, bu garip durumu izah eder. Anlaşılır ki, otomobil kazasında Çağrı’nın ve Çiğdem’in beyinleri<sup class="calibre3"><a href="../Text/Ben_Neyim_split_015.html#footnote-1152-1" id="footnote-1152-1-backlink">[1]</a></sup> ciddi şekilde hasar görmüştür; tedavi için, hasar görmüş beyin dokularının onarıldığı bir işlem olan B-Onarımı’na alınmıştır. Gel gelelim, onarımdan sonra hemşirelerden birinin dikkatsizliği yüzünden, beyinler yanlış kafataslarına yerleştirilmiştir. Şimdi, kadınlardan hangisi Çiğdem’dir, hangisi Çağrı’dır?</p>

  <p class="normal">Şimdi de şu senaryoyu hayal edin: Bill Gates bitkisel hayata girmiştir ve bir hastane odasında bilinçsiz yatmaktadır. Günün birinde, adamın biri çıkagelir ve kendisinin Bill Gates olduğunu söyler. Sadece Bill Gates’in hatırlayabileceği şeyleri hatırlamaktadır. Örneğin karısıyla arasında geçen, başka hiç kimsenin bilemeyeceği konuşmaları, şirketin yalnızca Bill Gates’in bilebileceği –o bitkisel hayata girince avukatları, şirket yöneticileri tarafından öğrenilen– sırlarını bilmektedir. Üstelik, yüzde yüz doğru sonuç veren bir yalan makinesi de geliştirilmiştir ve o makinede de ortaya çıkan bu adamın doğru söylediği sonucu çıkmaktadır. Hatta, belli bir süre sonra, Bill Gates’in karısı ve çocukları da söz konusu adamın Bill Gates olduğuna inanır ve onunla yeniden aile hayatı kurmaya başlarlar.</p>

  <p class="normal">Peki, bu yeni ortaya çıkan adam, Bill Gates olduğunu iddia ederek Bill Gates’in serveti üzerinde hak iddia ederse ne olacaktır? Mahkeme nasıl karar verecektir ve kararını hangi gerekçelere dayandıracaktır? Bitkisel hayatta olan, yatakta yatmaktan başka hiçbir şey yapmayan varlık mı Bill Gates’tir; yoksa onun geçmişine, hafızasına, her şeyine sahip olan, hatta onun karısı ve çocuklarının bile Bill Gates olarak benimsedikleri yaşayan, duygu, umut sahibi adam mı?<sup class="calibre3"><a href="../Text/Ben_Neyim_split_015.html#footnote-1152-2" id="footnote-1152-2-backlink">[2]</a></sup></p>

  <p class="normal">Kişinin özdeşliği hakkında yapılmış tartışmalar, genellikle buna benzer hikâyeler ve bilmecelere dayanır. Beyinleri nereye gittiyse Çiğdem, Çağrı ve Bill Gates’in de orada olduklarını savunan filozoflar, Psikolojik Yaklaşım taraftarları diye anılırlar. Bunlar; Çağrı, Çiğdem, Bill Gates, Albert Einstein, Sezen Aksu, Van Gogh, Orhan Pamuk, sen ve ben’in esas itibariyle kişiler, psikolojik ve zihinsel özelliklere sahip varlıklar, olduklarını iddia ederler. Kişi olmaktan çıktığımızda varlığımızı da kaybederiz; yani bizim devamlılığımız, zihinsel içeriklerin veya yeteneklerin sürekliliği gibi birtakım psikolojik unsurlara bağlıdır.</p>

  <p class="normal">Bu görüş, ilk bakışta bize çok mantıklı gelir. Farz edelim siz Çağrı’nın erkek kardeşisiniz. Doktorlar, neler olup bittiğini biraz önce size anlatmışlar. Daha sonra hastaların her ikisini de ziyaret etmişsiniz. Kız kardeşinizin hangi odadaki kadın olduğunu düşünürsünüz? Görünüşü ve sesi çok farklı olan, ama sizi, birlikte yaptığınız şeyleri hatırlayan, öğrencilerinden ve bir süredir üzerinde çalıştığı kitaptan bahseden hastanın olduğu odadaki mi? Yoksa görünüşü ve sesi kız kardeşinizinkiyle tıpatıp aynı olan ama sizi daha önce hiç görmediğini söyleyen, Çağrı’nın yaptığı veya sevdiği şeyler hakkında hiçbir şey hatırlamayan birisinin olduğu odadaki mi? Bence kız kardeşiniz, Çağrı’nın, beyni neredeyse orada olduğunu düşünür; Çağrı’nın vücuduna sahip olsa da başka birinin beynini taşıyan hastayı değil, Çağrı’nın beynini taşıyan ama başka birinin vücuduna sahip olan hastayı ziyaret edersiniz.</p>

  <p class="normal">Ancak Psikolojik Yaklaşım, her ne kadar mantıklı görünse de birtakım şaşırtıcı sonuçlar doğurur. Şimdi şu senaryoyu hayal edin. Çağrı’nın beyni çıkarılmış, vücudu yok edilmiştir ve daha sonra beyninin yarı kürelerinin her biri başka bir kafatasına konmuştur. Her iki hasta da hayatta kalmıştır. Peki, şimdi Çağrı nerededir sizce? 204 numaralı odada mı yoksa 205 numaralı odada mı? Bu odalardaki hastaların her ikisi de Çağrı olduklarını iddia etmektedirler, her ikisi de sizi tanımaktadır, kaza olmadan önce Çağrı’nın üzerinde çalışmakta olduğu kitabı hatırlamaktadır. Başka deyişle, her ikisi de Çağrı’yla psikolojik bir süreklilik göstermektedir. Psikolojik Yaklaşımın savunucuları (örneğin Shoemaker), özdeşliğin muhafazası için yalnızca bir tek varlığın sizinle devamlılığı olması gerektiğini iddia ederler. Buna göre, eğer nörolog yarı kürelerinizden birini imha eder, öteki yarı küreyi bir kafatasına naklederse, siz bu maceradan sağ olarak çıkarsınız. Yarı kürelerinizden birini taşıyan canlıyla özdeş olarak varlığınızı sürdürürsünüz. Diğer yandan, eğer yarı kürelerinizin her ikisi de başarılı bir şekilde iki kafatasına nakledilirse, her iki alıcıyla birden özdeş olamayacağınıza göre, varlığınız sona erer. Başka şekilde ifade etmek gerekirse, sizin varlığınızı sürdürmeniz, diğer yarı küreye ne olduğuna bağlıdır. Bence bu kabul edilmesi güç bir sonuçtur.</p>

  <p class="normal">Bu çalışmada, Psikolojik Yaklaşımı inceleyeceğim ve onu çürütmeye çalışacağım. Psikolojik Yaklaşımın, yukarıda kısaca izah ettiğim dallanma sorunu gibi birtakım son derece garip sonuçlara yol açtığını göstermeye çalışacağım. Amacım, her ne türden olursa olsun psikolojik sürekliliğin, zaman içinde devamlılığımız için ne gerekli ne de yeterli olmadığını göstermek. Sonrasında da bizim esas itibariyle insanlar, yani <span class="ideitalik">homo sapiens</span> türünün üyeleri, olduğumuzu söyleyen bir tür animalizm geliştirmek. Bunun yanı sıra, geliştireceğim animalizmin bizim ne olduğumuz sorusuna daha iyi bir açıklama getirdiğini izah edeceğim ve muhtemel eleştirileri cevaplamaya çalışacağım.</p>

  <p class="normal">Bazı okurlarımın beklentilerinin tersine, kişi kavramının önemini inkâr etmeyeceğim; kişi kavramını <span class="ideitalik">değersiz</span> göstermeye çalışmayacağım. Birçok filozof, hekim, ilahiyatçı gibi ben de kişi kavramının bizim için çok değerli olduğunu biliyorum. Diğer insanları kişi yapan nitelikler onlarla bir yakınlık içinde olmamıza, onlarla ilişkiler kurmamıza, onlara âşık olmamıza veya onlardan nefret etmemize olanak sağladığına göre, kişi kavramı günlük hayatlarımızda son derece önemli bir rol oynamaktadır. Birisiyle bir ilişki kurduğumda, beni asıl ilgilendirenin insandan ziyade kişi olduğunu inkâr etmiyorum. Bununla birlikte, kişi kavramına karşı sahip olduğumuz bu özel tutumun, birtakım metafizik yanlış hükümlere ve tutarsızlıklara yol açtığını düşünüyorum. Biz filozoflar, herkes gibi, kişi kavramının, insan, organizma veya biyolojik birim kavramlarından daha önemli ve temel bir şey olduğuna inanma hakkına sahibiz. Bununla birlikte, bu duygusal yaklaşımı ontolojimize kaydırıp ne olduğumuz sorusuna ve zaman içinde devamlılığımız meselesine kişi merkezli bir açıklama getirme çabasına girdiğimiz zaman, metafizik sorunlar ortaya çıkıyor ve ontolojimiz karışıyor. Sanıyorum, ben Psikolojik Yaklaşıma karşı animalizmi izah edip savundukça, bu konu daha netleşecektir.</p>

  <p class="normal">Bu çalışmanın konusu olan ontolojik sorun bizim zaman içinde devamlılığımız olduğundan, devamlılık meselesini analiz ederek başlayacağım; diğer meselelerden bunu ayırt edeceğim. Devamlılık meselesinin ve dolayısıyla bu çalışmanın konusunun, niteliksel özdeşlikten ziyade sayısal özdeşlikle ilgili olduğunu vurgulayacağım. II. Bölüm, son derece önemli bir konu olan kişi kavramına ayrılmıştır. Kişinin ne olduğunu netleştirmeye çalışacağım, kişi olanı kişi olmayandan ayıran özelliklerden bazılarını tartışacağım. Yukarıda belirttiğim gibi, kişinin hayatlarımızdaki önemini teslim edeceğim, ancak Psikolojik Yaklaşımın ona atfettiği ontolojik statüyü sorgulayacağım.</p>

  <p class="normal">Giriş niteliğinde olan bu iki bölümden sonra, III. Bölüm’de Psikolojik Yaklaşımın en temel varsayımı olan, “kişinin” ontolojik bir tür, bir öz kavramı olduğu, bizim devamlılık şartlarımızı tanımlayabileceği şeklindeki varsayımı çürütmeye çalışacağım. Bu varsayımın, Psikolojik Yaklaşımı bir ikilemle karşı karşıya bıraktığını öne süreceğim. Psikolojik Yaklaşımı savunan kişi, ya kendi ontolojisinde çakışan nesneler olduğunu kabul etmek ya da psikolojik özellikler kaybedildiğinde kişinin yerine insanın geçtiğini iddia etmek zorunda kalacaktır. Bu ikilemin bir ucuna, Çakışmacı Görüş denilmektedir. Rudder Baker bu bakış açısının savunucularındandır. Bu bakış açısı, her ne kadar insan ve kişi tamamıyla aynı parçacıklardan oluşmuşlarsa da, bunlar özdeş değildir, çünkü devamlılık koşulları farklıdır, der. Örnek vermek gerekirse, insan, bitkisel hayata girdiğinde bile hayatını sürdürmektedir; ama kişi, böyle bir durumda yok olur. Bunlar arasındaki ilişki, bir oluşma-oluşturma ilişkisidir: İnsan, kişiyi oluşturmaktadır. Bu bakış açısını ayrıntılı olarak inceleyeceğim ve neden mantıksız olduğunu göstermeye çalışacağım. Daha sonra, Psikolojik Yaklaşımın savunucularının karşı karşıya olduğu ikilemin, kişinin ontolojik bir tür olduğu varsayımı terk edilmedikçe çözülemeyeceğini iddia edeceğim.</p>

  <p class="normal">IV. Bölüm’de, insan ile kişinin çakışmasına izin verildiğinde, Psikolojik Yaklaşımın savunucularının karşısına yeni birtakım sorunlar çıktığını, böyle yapmanın bir ontolojik enflasyona yol açtığını savunacağım. Şunu göstermeye çalışacağım: Eğer bu bakış açısını kabul edersek, bir arkadaşımızla kahve içerken, aslında sayısal olarak farklı olan üç ya da daha fazla varlıkla kahve içiyor olabileceğimizi de kabul etmek zorunda kalırız.</p>

  <p class="normal">V. Bölüm, son derece temel bir soruya; “biz neyiz?” sorusuna ayrılmıştır. Bu sorunun cevabı bize, sizin ve benim ne türden şeyler (soyut/somut, maddesel/zihinsel) olduğumuz konusunda bilgi verir. Aynı zamanda, bize uygulanabilir nitelikte olan, bizim temel özelliklerimizi belirleyen ve varlığımızı kaybetmeden uğrayabileceğimiz değişiklik miktarının sınırını belirleyen öz kavramının ne olduğunu söyler. Bu soruya ne gibi cevaplar verilebileceğini ele alacağım ve bize uygulanabilir nitelikte olan tek bir öz kavramı olduğunu, bunun da insan olduğunu öne süreceğim. “Biz neyiz?” sorusuna böyle bir cevap verildiğinde, Psikolojik Yaklaşımın kendi kendine yarattığı sorunların hepsinden kurtulduğumuzu göstermeye çalışacağım; bu cevapla, çakışan nesnelerin varlığını kabul etmek zorunda kalınmaz; dallanma sorunuyla karşılaşılmaz; neden fetüsün, ergen çocuğun ve bitkisel hayata girmiş hastanın tek ve aynı varlık olduğu akla yakın bir şekilde açıklanabilir.</p>

  <p class="normal">Bizlerin insanlar olduğumuzu tespit ettikten sonra, yedinci bölümde, insanların devamlılığı için bir açıklama önereceğim. İnsanlarda diyakronik özdeşliğin kıstası olarak, insan türünün üyesi olarak kesintisiz varoluşu önereceğim. İnsanın ne olduğu konusunu açarak başlayacağım; daha sonra, insanların zaman içinde daim olması için ne gerektiğini tartışacağım. Bunun ardından, insanların hangi koşullarda temel bir değişime uğrayacağını, varlıklarını ne zaman kaybedeceklerini belirlemeye çalışacağım. Ölümün kıstasını tartıştıktan sonra, ölümle varlığını kaybetmeyi birbirinden ayırt edeceğim. Bence, bir insan biyolojik olarak öldüğü zaman temel bir değişime uğrar, yani varlığı sona erer; yerine bir ceset geçer. Bununla birlikte, ‘insan’ türünün bir üyesi olmaktan çıkıp, örneğin kedi olduğu hipotetik durumda da, temel bir değişim geçirmiş olur.</p>

  <p class="normal">VII. Bölüm’de, kişi zamiri ‘ben’le neye gönderme yapıldığı meselesini ele alacağım. Psikolojik Yaklaşımı savunanlar, gönderme yaptığım şeyin bir kişi olduğunu iddia ederler. Bu cevabın yaratabileceği sorunları tartışacağım ve “ben” derken neye gönderme yapıldığı meselesinin, bir insanın düşünüp düşünemediği meselesiyle yakından bağlantılı olduğunu öne süreceğim. İnsan düşünebiliyorsa, o zaman kendisi hakkında düşünebilir. Ama acaba kişi, ‘ben’ zamirini kullanarak kendine gönderme yapabilir mi? Benim bu soruya cevabım, karşı tarafın aksine, “evet” olacaktır. “Ben” derken, insana gönderme yapıldığını, insanın hem o kelimeyi kullanan hem de o kelimeyle gönderme yapılan olduğunu öne süreceğim. Son olarak, VIII. Bölüm’de, vardığım sonuçları sıralayacağım ve animalizmin güçlü yanlarını özetleyeceğim; animalizmin, rakibi Psikolojik Yaklaşıma göre daha akla yakın ve tutarlı bir açıklama getirdiğini göstereceğim.</p>

  <p class="normal">Bu çalışmanın bütününde, Karmaşık (İndirgemeci) Bakış Açısını<sup class="calibre3"><a href="../Text/Ben_Neyim_split_015.html#footnote-1152-3" id="footnote-1152-3-backlink">[3]</a></sup> varsayacağım. Bu bakış açısı, kişinin özdeşliği kavramını bilgi sağlayacak bir şekilde açıklayabileceğimizi, kişilerin ve insanların gözlenebilir olgular cinsinden analiz edilebilir nitelikte olduklarını söyler. Gemiler gibi insan yapımı nesnelerin diyakronik özdeşliğini açıkladığımız gibi kişilerin ve insanların diyakronik özdeşliğini de açıklayabileceğimize inanıyorum. Dolayısıyla kişilerin ve insanların, beyinler, sinir sistemleri ve gövdeler gibi gözlemlenebilir şeylerin ötesinde başka bir şey olmadıklarını varsayıyorum. Ayrıca, özdeşliğin mutlak olduğunu, Peter Geach’in<sup class="calibre3"><a href="../Text/Ben_Neyim_split_015.html#footnote-1152-4" id="footnote-1152-4-backlink">[4]</a></sup> önerdiği gibi kavramlara göre değişir olamayacağını varsayıyorum. Aynı A olan x ile y’nin farklı B’ler (örneğin aynı insan, farklı kişiler) olamayacaklarını savunuyorum.</p>
</body>
</html>
