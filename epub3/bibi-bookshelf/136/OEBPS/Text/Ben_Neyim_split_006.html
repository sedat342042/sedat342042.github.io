<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ben_Neyim</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">I<br class="chapter"/>
  DEVAMLILIK</h1>

  <p class="normal">Devamlılık, yani zaman içinde var olma meselesi, bütün nesneler için geçerlidir.<sup class="calibre3"><a href="../Text/Ben_Neyim_split_015.html#footnote-1152-5" id="footnote-1152-5-backlink">[5]</a></sup> Bir kişinin, bir masanın ya da bir krallığın zaman içinde bir andan diğerine devam etmesi için ne gerektiğini merak edebiliriz. İnsanın ne gibi maceralardan sağ çıkabileceğini ya da hangi değişikliklerin bir kedinin varoluşunu sona erdireceğini kendimize sorabiliriz. Bu bölümün başında, devamlılık meselesini analiz edecek ve onu diğer sorunlardan ayırt etmeye çalışacağım. Ardından, bir nesnenin z1 anından z2 anına devam etmesinin ne anlama geldiği sorusuna cevap olarak geliştirilen belli başlı iki görüşü –üç boyutçu yaklaşım ve dört boyutçu yaklaşım– tartışacağım. Dört boyutçu yaklaşımı tartışırken, dallanma sorunu üzerinde duracağım; hatırlanacağı gibi, bu sorun, Psikolojik Yaklaşımdan doğmuştur ve dört boyutçular bu sorunu çözmeye çalışmaktadırlar. Son olarak, dallanma sorunundan kaçınmak için dört boyutçu bir bakış açısını benimsemek zorunda olmadığımızı Psikolojik Yaklaşımı terk etmek gibi başka bir stratejinin de mümkün olduğunu iddia edeceğim.</p>

  <p class="normal2">“Eğer Faşist Bir Partiye Oy Verirsem, Ben Artık Ben Olmam.”</p>

  <p class="normal">Çevremizdekilerin “şunu yaparsam, ben artık <span class="ideitalik">ben</span> olmam” veya “şu başıma gelseydi, ben şimdi başka biri olurdum” gibi sözler sarf ettiklerini çok duyarız. “Hafızamı kaybedersem, ben artık ben olmam”, “Faşist bir partiye oy verirsem, ben artık başka bir kişi olurum” ve benzeri sözler. Bu cümleler, sayısal özdeşlikle ilgili değildir; çünkü öyle olsalardı, hiçbir şey z1 anında bir şey olup z2 anında sayısal olarak başka bir şey olamayacağından, şüphesiz ki saçma olurlardı. Bu cümleler, daha çok niteliksel özdeşlikle ilgilidir. Hayatlarımız boyunca bizimle ilgili birçok şey değişir; fikirlerimiz, inançlarımız, arzularımız, karakter özelliklerimiz ve değer verdiğimiz şeyler. Aile albümlerinde fotoğrafını gördüğümüz beş yaşındaki halimizden niteliksel olarak kesinlikle çok farklıyızdır, ama yine de o resmi gösterip “bakın bu ben; anaokuluna başladığım gün” deriz.</p>

  <p class="normal">Bazen kişi, birtakım beklenmedik veya kökten niteliksel değişikliklere uğrayabilir. Örneğin sıkı bir komünist, beyni yıkanırsa veya partisinde yaşanan olumsuzluklara şahit olursa günün birinde faşist bir partiyi desteklemeye başlayabilir. Koyu bir Katolik, bir gün ateist olabilir. Bütün bunlar, kişinin bir çeşit kökten psikolojik değişimden geçtiği, gerçek hayattan alınmış örnekleridir. Değişiklikler fiziksel de olabilir. Belli birtakım plastik cerrahi ameliyatlarından geçen bir kişi, anne babasının bile tanıyamayacağı bir hale gelebilir. ABD’de televizyonlarda yayınlanan bazı <span class="ideitalik">reality show</span>’larda, bunun örneklerini görürüz. Programa katılanlar, bir kliniğe yatıp orada aylarca kalırlar ve bu süre içinde bir dizi ameliyat geçirirler, sıkı bir rejime girerler ve düzenli spor yaparlar. Aynı zamanda, bir profesyonelden psikolojik destek de alırlar. Aylarca arkadaşlarını ve aile fertlerini görmelerine, aynaya bakmalarına izin verilmez. Sezonun sonunda aynadaki yansımalarını ilk kez gördüklerinde, bunların çoğu kendilerini tanımakta güçlük çekerler. En çok değişmiş olan, ödülü kazanır. Bununla birlikte, bütün bu psikolojik ya da fiziksel nitelik değişimleri ne kadar kökten olursa olsun, yine <span class="ideitalik">bir tek</span> şeyizdir; değişiklik, <span class="ideitalik">bir tek</span> insanın hayatının kapsamı içinde gerçekleşmiştir. Hem koyu Katolik olan ateistin durumunda hem de metamorfoz yarışmasının birincisinin durumunda, sayısal özdeşlik muhafaza edilmiştir.</p>

  <p class="normal">Diğer yandan, devamlılık meselesi, niteliksel özdeşlikten ziyade sayısal özdeşlikle ilgilidir.<sup class="calibre3"><a href="../Text/Ben_Neyim_split_015.html#footnote-1152-6" id="footnote-1152-6-backlink">[6]</a></sup> Bu mesele üzerinde çalışan filozoflar, belirli bir anda algılanmış bir şey ile başka bir anda algılanmış başka bir şeyin tek ve aynı şey olup olmadığını sorarlar. Bizim bu soruyu sorarken parmağımızla gösterdiğimiz şeyler, niteliksel olarak son derece farklı olabilirler; örneğin cenin ile yetişkin insanın tek ve aynı şey olup olmadığını veya başka bir insana nakledilmek üzere soğutucuda bekleyen beyninizle özdeş olup olmadığınızı sorabiliriz.<sup class="calibre3"><a href="../Text/Ben_Neyim_split_015.html#footnote-1152-7" id="footnote-1152-7-backlink">[7]</a></sup> Açıktır ki, beyin ile sizin görünüşünüz ve yapabildikleriniz aynı değildir. Beynin ağırlığı sizinkinden çok daha düşüktür; siz tenis oynayabilir, işe gidebilirsiniz; ama beynin, canlı kalmak için soğutucuda tutulması gerekir. Yine de, önce parmağımızla önce size sonra da soğutucuda saklanan beyne işaret edip, tek ve aynı şeyi mi yoksa iki farklı şeyi mi gösterdiğimizi sorabiliriz. Aynı şey, sizin beyninizin nakledildiği insan ile kalp-akciğer makinesine bağlanarak canlı tutulan beyinsiz vücudunuz için de geçerlidir. Önce sizi parmağımızla gösterip sonra da beyninizin nakledildiği insanı gösterip sonra da sizin beyinsiz vücudunuzu gösterip bunların hangisinin sizinle sayısal olarak özdeş olduğunu (eğer bunlardan biri sizinle sayısal olarak özdeşse) sorabiliriz.</p>

  <p class="normal">Konuyu çok basit bir şekilde dile getirmek gerekirse: Bizim için devamlılık meselesi, geçmişte var olmuş olan ve gelecekte de var olacak olan şeylerden herhangi birinin siz olup olmadığıyla ilgilidir. Eğer böyle bir şey varsa, hangisidir (hangileridir) ve neden?</p>

  <p class="normal2">Devamlılık Üzerine İki Teori</p>

  <p class="normal">Bir nesnenin z1 anından z2 anına devam etmesinin anlamının ne olduğuna dair belli başlı iki görüş vardır. Bunları, ‘üç boyutçu yaklaşım’ ve ‘dört boyutçu yaklaşım’ diye anacağım ve birinin diğerine göre sahip olduğu avantajları ve dezavantajları tartışacağım.</p>

  <p class="normal2">Üç Boyutçu Yaklaşım</p>

  <p class="normal">Üç boyutçu görüşe göre biz, etrafımızdaki bütün diğer üç boyutlu nesnelerle birlikte, zaman içinde varlığımızı sürdürürüz. Hayatımızın her anında bir bütün olarak var oluruz. Hipotetik bir insan hayal edelim: 1940 ila 2000 arasında yaşamış olsun ve adı Ahmet olsun. “Ahmet bütün bu yıllar boyunca varlığını sürdürdü” ifadesi, onun 1940 ila 2000 arasındaki günlerin hepsinde ve her birinde tümüyle orada olduğu anlamını taşır. 24. yaş gününü kutlarken, “bütün” halde bir nesne olarak oradaydı. Bütün halde bir nesne derken tam olarak ne demek istediğimi netleştirmek için, Ahmet’i bir olayla, 23. İstanbul Film Festivali’yle karşılaştırmak isterim. Birçok başka olay gibi, 23. İstanbul Film Festivali de zaman içinde bir yayılıma sahiptir. 10 Nisan ila 25 Nisan 2004 tarihleri arasında gerçekleştirilmiştir. Dolayısıyla 17 Nisan, festivalin bütünü değil, sadece bir parçasıdır. Daha net konuşmak gerekirse, olayın 15’te biridir. Festival, tıpkı bir kentin mekân içinde yayılması gibi, söz konusu tarihler arasına yayılmıştır. 17 Nisan, İstanbul Film Festivali’nin sadece bir parçasıdır; tıpkı Taksim’in İstanbul’un “bütünü” değil, bir “parçası” olması gibi.</p>

  <p class="normal">Şimdi Ahmet’e geri dönelim. Ahmet İstanbul gibi geniş bir alan kaplamadığına göre ve 23. İstanbul Film Festivali gibi zaman içinde bir yayılımı da olmadığına göre, yaş gününde tümüyle oradaydı. Eğer üç boyutçu yaklaşım doğruysa, annesi onu bir arkadaşına takdim ederken “Seni oğlum Ahmet’in zamansal bir parçasıyla tanıştırayım” yerine, “Seni oğlum Ahmet’le tanıştırayım” dediği zaman, doğru bir şey söylemiştir.</p>

  <p class="normal">Bu açıklama, insanları ve etrafımızdaki nesneleri sadece mekân içinde yayılımı olan üç boyutlu birimler olarak gördüğünden, sağduyumuza hitap eden devamlılık kavramına yakındır. Bundan sonra tartışacağım görüşün savunucuları ise, canlı olsun cansız olsun bütün nesnelerin, tıpkı olaylar gibi, zaman içinde yayılmış olduklarını savunmaktadırlar: 24. yaş günü partisinde orada olan, Ahmet’in sadece bir parçasıdır; tıpkı 17 Nisan 2004’te 23. İstanbul Film Festivali’nin sadece bir kısmının orada olması gibi.</p>

  <p class="normal2">Dört Boyutçu Yaklaşım ve Dallanma Sorunu</p>

  <p class="normal">Dört boyutçuluk “bütün” halde bir nesneyi, var olmaya başladığı tarihten yok oluşuna kadar süren dört boyutlu bir <span class="ideitalik">süre gelen</span> olarak görür. 24. yaş gününü kutlayan Ahmet’e dönelim. Ahmet hediyelerini açarken bana üç boyutlu bir canlı gibi görünür. Oysa gördüğüm, gerçekte dört boyutlu olan bir nesnenin zamansal parçalarından biridir. Ahmet sadece mekânsal değil aynı zamanda zamansal parçalarının da toplamı olduğundan, ona baktığımda sadece bir parçasını görebilirim. Geleceğini ve geçmişini göremediğim için benim onun bütününü görmem imkânsızdır.</p>

  <p class="normal">Şimdi, doğal sezgilerimize oldukça ters olan bu devamlılık kavramının, kişi özdeşliğine ilişkin belli başlı sorunlardan birinin çözümüne nasıl yardımcı olduğunu tartışmak isterim. Literatürde, bu sorun ‘dallanma’ diye anılır. Psikolojik olarak sizin devamınız olmaya aday olan birden fazla canlının bulunduğu şu hipotetik senaryoyu hayal edelim: Beyniniz çıkarılmış, yarı küreleri birbirine bağlayan sinir bandından (korpus kallozum) ikiye ayrılmış ve yarı kürelerden her biri bir (boş) kafatasına nakledilmiş olsun.</p>

  <p class="normal">Tek bir yarı küreyle yaşamanın mümkün olmadığını, bu hastaların hayatta kalamayacağını düşüyor olabilirsiniz. Ancak hemisferektomi geçirdikten –ameliyatla beyninin yarı kürelerinden biri alındıktan– sonra sadece biriyle yaşamaya devam eden birçok hasta vardır. Kimse, epilepsi tedavisinde de uygulanan bu yöntem sonucunda hastanın varlığının sonra ereceğini iddia etmez. Hemisferektomi geçiren hastalar ameliyat sonrasında duygusal ve bilişsel sorunlar yaşasalar da kafatasında kalan diğer yarı küre kontrolü eline almaya başladıkça geçmişlerini hatırlar ve bazı becerilerini yeniden kazanırlar. Ameliyat öncesi ve sonrasında psikolojik devamlılık söz konusudur.</p>

  <p class="normal">Yukarıda tarif ettiğim hipotetik senaryoya dönecek olursak, iki yarı küre iki kafatasına nakledildiği için asıl kişiyle psikolojik süreklilik içinde olan iki kişi var demektir. Peki, sizden doğan bu iki kişiden (bunlara Derin ve Serin diyelim) hangisi sizsiniz? Özdeşlik bire bir türden bir ilişki olduğundan, bunların her ikisiyle birden sayısal olarak özdeş olamazsınız. “Bunlardan birisi benim, diğeri değilim” demek oldukça sorunludur. Neden sağ yarı kürenizin nakledildiğiyle özdeş olasınız da sol yarı kürenizin nakledildiğiyle özdeş olmayasınız? Bunun mantıklı bir cevabı yoktur. Tek alternatif, hiçbiriyle özdeş olmadığınız, yok olduğunuzdur. Parfit ile Unger bu görüşün savunucularıdır. Parfit, daha ileri giderek, önemli olanın özdeşlik olmadığını da söyler. Siz hayatta kalmazsınız; sizin yerinize, psikolojik olarak sizinle devamlılık gösteren, sizin sevdiğiniz müziği seven, sizin geçmişinizi hatırlayan, sizin işinizi sürdürebilecek durumda olan, sizin çocuklarınızı seven kişi (kişiler) hayatta kalır. Bu da sizin hayatta kalmanızla eşdeğerdir. Her ne kadar sağduyuya hitap etmese de, dallanma sorununa geçerli bir çözüm oluşturduğu için Parfit’in görüşünü benimseyenler vardır.</p>

  <p class="normal">Diğer yandan, sizinle psikolojik devamlılık gösteren iki varlık olduğu için varlığınızın sona erdiğini iddia etmek, özdeşliği dışsal bir ilişkiye indirgemek anlamına gelir. Beyninizin sağ yarı küresi bir kafatasına nakledilip sol yarı küresi yok edilmiş olsaydı, sağ yarı kürenizin nakledildiği insanla özdeş olacaktınız. Diğer yandan, her iki yarı kürenin de nakledilmesi halinde, varlığınız sona erecektir. Bir başka deyişle, hayatta kalıp kalmayacağınız ve yarı kürelerinizden birinin nakledildiği insanla özdeş olup olmayacağınız, sadece beyninizin sol yarı küresine ne olduğuna bağlıdır. Eğer sol yarı küreniz ortadan kaldırılırsa, siz hayatta kalırsınız. Eğer o da birine nakledilirse, sizin varlığınız sona erer; yani diğer yarı küreye ne yapıldığı, sizin hakkınızda özdeşlikle ilgili olarak yapılan muhakemelerde fark yaratmaktadır. Varlığa ilişkin olarak dört boyutçu bir yaklaşım benimsendiğinde, bu hoşa gitmeyen sonuçtan kurtulabiliyoruz. Şimdi bunun nasıl olduğunu izah edeceğim.</p>

  <p class="normal">Dört boyutçu yaklaşımın savunucularından biri olan David Lewis, ikiye ayrılma sorununu, zamansal parçalara başvurarak çözmektedir. Lewis, kişiyi ikiye ayırmanın dallanmaya yol açmadığını iddia eder. Yarı kürelerin çıkarılıp iki farklı kafatasına yerleştirilmesi, Derin ve Serin diye iki kişi yaratmaz. Ameliyattan önce bir kişi gibi görünen, aslında tek bir vücutta yaşamlarını sürdüren iki kişidir. Bu iki kişi, Derin ile Serin, ayrılma meydana gelene kadar zamansal parçalarını paylaşmakta, bölünme meydana geldiğinde de ayrılmaktadırlar.<sup class="calibre3"><a href="../Text/Ben_Neyim_split_015.html#footnote-1152-8" id="footnote-1152-8-backlink">[8]</a></sup></p>

  <p class="normal">Bu görüşü netleştirmeye çalışacağım. Beyin cerrahları onları ameliyatla ayırana kadar, tek bir vücutta yaşayan ve ortak bellekleri olan Derin ve Serin diye iki kişi vardır; yani bu iki kadın, z1 anında, gelecekte başlarına gelecek şey nedeniyle –z2 anında birbirlerinden ayrılacakları için– iki kişidirler. Parfit, Lewis’in görüşünü eleştirirken, dallanma senaryosuyla Doğu Almanya ile Batı Almanya arasında bir benzerlik kurmaktadır. Ona göre, ameliyattan önce tek bir vücutta iki kişinin bulunduğunu söylemek, Doğu Almanya ile Batı Almanya’nın 1945’ten önce de iki farklı millet olduğunu söylemek gibi olur, demektedir. (Yani 1945’te meydana gelen bir olay nedeniyle, 1936’da x1 ve x2 diye iki millet vardı.) Başka bir deyişle Lewis, gelecekte olan bir şeyin geçmişi etkileyebileceği görüşünü kabul etmek zorunda kalmaktadır. Bu, birçoğumuza bariz yanlış görünür.</p>

  <p class="normal">Lewis’in teorisi, bizlerin yaşantısı gibi sıradan, bölünme, ayrılma içermeyen durumları, açıklamakta sorunlarla karşılaşmaktadır. İkiye ayrılma durumunda, iki kişi tek bir vücudu, belleği ve zamansal parçalarını paylaşmaktadır, ta ki z2 anında birbirlerinden ayrılana kadar. Peki, bizler gibi aynı beyinle doğup ölen sıradan kişilere ne oluyor? Beyin ameliyatı yok. Ayrılma yok. Birleşme yok. Onları da iki kişi olarak mı düşünmemiz gerekiyor? Beklenenin aksine, dört boyutçu yaklaşım, bölünmeye uğramayan bizler gibi insanları tek olarak görür. Ancak bu, doğal sezgilerimize son derece ters olan birtakım sonuçlara varmaktadır. Neden böyle olduğunu izah edeceğim.</p>

  <p class="normal">Şimdi yine geleceğe gidelim ve iki hasta hayal edelim; bunlar aynı hastanede, aynı odada ikiye ayrılmayı bekliyor olsunlar ve adları Pınar ve Dilek olsun. Ayrıca, Tanrı’nın gözüyle bakarak hayatlarının başlangıcından ölümlerine kadar bu hastaların bütününü görebildiğimizi varsayalım. Böylece Dilek’in ayrılma işlemi için seçileceğini, her iki yarı küresinin de başarılı bir şekilde iki kafatasına nakledileceğini, yarı kürelerin nakledildiği insanların da sağlıklı bir şekilde yaşayacaklarını görebiliriz. Bunun yanı sıra doktorların, Pınar’ın test sonuçlarını dikkatle inceledikten sonra Pınar’a bölünme için uygun olmadığını söyleyeceklerini ve onu ameliyat etmeden taburcu edeceklerini ve Pınar’ın on iki yıl daha yaşayacağını görebiliriz.</p>

  <p class="normal">Lewis’in teorisine göre, z1 anında, yani Dilek’in bölünmesinden ve Pınar’a ameliyat olmayacağının söylenmesinden önce, iki hastanın odasına girersem karşımda üç kişi olur. Hastaların her ikisi de bana, olağan, tek tek kişiler gibi görünecektir; ama aslında Dilek, z2 anında başına gelecek olaydan dolayı, benim onları ziyaret ettiğim z1 anında da iki kişidir.</p>

  <p class="normal">Şimdi, sorunu Parfit’in Almanya örneğine uygulayarak, dallanmadan kurtulmak için dört boyutçu yaklaşım benimsendiğinde ortaya çıkan saçmalıkları göstermeye çalışayım. Almanya ile Fransa’nın 6 Ekim 1934’te bir antlaşma imzaladıklarını farz edelim. 1945’te Almanya’nın başına geleceklerden dolayı, “Fransa, 6 Ekim 1934 günü bir ülkeyle antlaşma imzalamıştır” cümlesi yanlış olacaktır. Şöyle dememiz gerekir: “Fransa, <span class="ideitalik">iki</span> ülkeyle antlaşma imzalamıştır.” Almanya, antlaşmanın imzalandığı anda, 1945’te başına gelecek olaydan ötürü, iki ülkeydi; Dilek de, çocukluğunda, 30’larının sonunda başına gelecekten ötürü, iki kişiydi.</p>

  <p class="normal">Dört boyutçuluğun savunucuları, doğal sezgilerimize bu kadar ters gelen böylesi sonuçlara varılmasının nedeninin, bizim kişileri ve zaman içinde süreklilik gösteren diğer varlıkları kavrayışımızın yanlış olması olduğunu iddia ederler. Sürekliliğe ilişkin olarak sağduyunun dayattığı bakış açısını reddedip söz konusu birimi dört boyutçuların yaptığı şekilde zamana yayılmış olarak kurduğumuzda, Fransa’nın 1934’te iki ülkeyle antlaşma imzalamış olmasının ve Dilek’in ameliyattan önce iki kişiden oluşuyor olmasının bir anlamı olacaktır. Bu, geçerli bir görüştür. Kim bilir; belki birimlerin zaman içindeki varlığı konusunda biz yanılıyoruzdur, dört boyutçular haklıdırlar. Bu görüş, tutarlıdır ve dallanma sorunundan kaçınmayı sağlamaktadır.</p>

  <p class="normal">Bununla birlikte, dört boyutçuluk, yukarıda tartıştığım, arzu edilmeyen dallanma sorunundan kaçınılmasını sağlayabilen tek teori değildir. İzleyen kısımda, animalistlerin, dört boyutçuların devamlılığa ilişkin bakış açısına başvurmadan nasıl bu sorundan kaçındıklarını göstermeye çalışacağım.</p>

  <p class="normal2">Dallanmadan Nasıl Kaçınabiliriz?</p>

  <p class="normal">Biz insanların, olayların tersine, zaman içinde yayılımlı olmadığımız görüşündeyim. Ayrıca, özdeşliğin bire-bir bir ilişki olduğunu, ‘çoğa bir’ veya ‘bire çok’ bir ilişki olamayacağını savunuyorum. Dört boyutçular, bu görüşlerin ikisinin birden benimsenemeyeceğini; bir üç boyutçunun, dallanma sorunu nedeniyle özdeşliğin ‘bire çok’ bir ilişki olabileceğini kabul etmek zorunda olduğunu iddia ederler. Bunun muhakkak böyle olması gerekmez. Dallanma sorununa yol açan önerme şudur: “Özdeşlik, bir psikolojik ilişkiden; yani hafızanın, karakter özelliklerinin vs. sürekliliğinden oluşur.” Bu, Psikolojik Yaklaşımın ana önermesidir. Bu önermeyi terk ettiğimizde, üç boyutçu olup yine de dallanma sorunundan kaçınabiliriz. Bunun nasıl olduğunu göstermeye çalışacağım.</p>

  <p class="normal">Beyin yarı kürelerinin alındığı ameliyata dönelim. Dilek, hastanede yatağında yatmaktadır ve bölünmeyi beklemektedir. Şimdi aynı soruyu soralım: “Yarı kürelerinin nakledildiği insanlardan hangisi Dilek olacak?” Cevap, “hiçbiri”dir. Özdeşliğin psikolojik süreklilikle bir ilgisi olmadığına göre, Dilek’in yarı kürelerinin nakledildiği kişilerin hiçbiri Dilek’le özdeş olmayacaktır. Ameliyattan sonra, yine yatağında yatıyor olacaktır. Bu kitapta savunmaya çalışacağım bu yaklaşıma ‘animalizm’ denmektedir. Animalizm, beyin yarı kürelerinin alınması ameliyatı ile, birisinin böbreğinin alınıp başka birine nakledilmesi arasında fark gözetmemektedir. Dilek böbreklerini iki farklı insana verseydi, kendisi olmaktan çıkmayacaktı; sadece, kendisine yeni bir böbrek (yeni böbrekler) takılana kadar diyaliz makinesine bağlanması gerekecekti. Ayrıca, Dilek’in böbreklerinin her birinin takıldığı kişiler de, onunla özdeş olmayacaktı. Animalizm beyne özel bir statü atfetmediğinden ve beyin ile diğer organlar, böbrek, kalp, karaciğer veya akciğer arasında bir fark gözetmediğinden, beynin alınması da Dilek’in ortadan kalkmasına yol açmayacaktır. Dilek, ameliyattan sonra varlığını sürdürecektir.</p>

  <p class="normal">Dilek’in beyni alındığı için, onun ölmüş olduğunu, artık sadece bir ceset olduğunu düşünebiliriz. Dilek’in duygu ve bilinçli hayat yeteneğinden yoksun olduğu doğrudur. Problem çözemez, konuşamaz, etrafındaki kişilerle iletişim kuramaz. Ancak, bu psikolojik özelliklerin olmaması, onu ceset olarak nitelendirmemiz için yeterli değildir. Beyincik ve beyin sapı yerinde olduğundan dolayı Dilek’in biyolojik hayatı bozulmamıştır. Soluk alabilmektedir, kalbi kan pompalamaktadır, gıdaları sindirebilmektedir. Organik hayatın şartlarının hepsi –sindirim, yenilenme, büyüme ve üreme– yerine getirilmektedir. Dolayısıyla, o bir ceset değildir. Ateş böcekleri, deniz atları, çalılar nasıl canlıysa, o da o anlamda canlıdır.</p>

  <p class="normal">Dallanma sorununa dönecek olursak; yukarıda göstermeye çalıştığım gibi, bir animalist, bir üç boyutçunun yaklaşımını benimseyip yine de özdeşliğin bire bir ilişki olduğunu ileri sürebilir. İzleyen bölümlerde, Psikolojik Yaklaşımı çürütmeye çalışacağım ve kendi animalizm versiyonumu savunacağım. Geliştireceğim teorinin, Psikolojik Yaklaşımın kendi kendine yarattığı sorunların tümünü –ki bunlardan biri, dallanma sorunudur– bertaraf ettiğine inanıyorum.</p>

  <p class="normal2">Özet</p>

  <p class="normal">Bu bölümde, devamlılık meselesini ele almaya çalıştım. Devamlılık meselesinin, niteliksel özdeşlikten ziyade sayısal özdeşlikle ilgili olduğunu öne sürdüm. Daha sonra, devamlılığa ilişkin olarak birbirine rakip olan iki görüşü, üç boyutçu yaklaşımı ve dört boyutçu yaklaşımı ele aldım. Dört boyutçu yaklaşımın savunucularının, asıl özneyle psikolojik süreklilik içinde olan birden fazla varlığın bulunması şeklindeki dallanma sorunundan nasıl kaçınmaya çalıştıklarını tartıştım. Daha sonra, dallanma sorununu çözmek için muhakkak dört boyutçu olmak gerekmediğini, sorunun sadece Psikolojik Yaklaşımı benimsediğimiz zaman ortaya çıktığını öne sürdüm. Psikolojik kıstasın terk edilmesini bir çözüm olarak önerdim. İzleyen bölümde, başka bir önemli kavramı, kişi kavramını analiz etmeye çalışacağım.</p>
</body>
</html>
