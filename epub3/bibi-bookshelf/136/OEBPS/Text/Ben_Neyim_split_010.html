<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ben_Neyim</title>
  
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7">V<br class="chapter"/>
  BİZ NEYİZ?</h1>

  <p class="normal">Bu bölümde, son derece temel bir soruya, “Biz neyiz?” sorusuna cevap bulmaya çalışacağım. Bu soruya verilecek cevap, bizim ne tür şeyler olduğumuzu ve aynı zamanda bizim en temel özelliklerimizin neler olduğunu bize söyler. Somut muyuz yoksa soyut mu? Maddesel miyiz yoksa değil miyiz? Biz, beyinlerimizden mi ibaretiz? Bedenlerimizden mi? Beyin saplarımızdan mı? Zaman içinde varlığımızı sürdürüyor muyuz yoksa olaylar gibi zaman içinde yayılımlı mıyız?</p>

  <p class="normal">Bu soru, üçüncü bölümde tartıştığım “Kişi nedir?” sorusundan bağımsız olarak sorulabilir. Bu sorulardan birine bir cevabınız varken diğeri hiç aklınıza bile gelmemiş olabilir. Rudder Baker’la aynı fikirde olup, kişi olmak, birinci şahıs perspektifi olmak demektir, diyebilir ve aynı zamanda düalist veya materyalist, partikülarist veya üniversalist olabilirsiniz. Sizin ve benim maddesel olmayan özler olduğumuzu savunup, Locke’un kişi olma tanımını kabul veya reddedebilirsiniz.</p>

  <p class="normal">Bu soru, “Kişi nedir?” sorusunun tersine, bütün şeyler için sorulabilir. “Ben neyim?”<sup class="calibre3"><a href="../Text/Ben_Neyim_split_015.html#footnote-1152-73" id="footnote-1152-73-backlink">[73]</a></sup> birinci şahısta sorulmuş bir “Bu nedir?” sorusudur. Dördüncü bölümde kısaca bahsettiğim gibi, bu sorunun cevabı, bize, bir nesne veya varlık için geçerli olan öz kavramını ve o nesne veya varlığın hangi türün kapsamına girdiğini vermektedir. Bir varlığın esası onun türüne tekabül ettiğine göre, bu sorunun cevabı, aynı zamanda, o varlığın en temel özelliklerini de belirler ve varlığını kaybetmeden ne miktarda değişikliğe uğrayabileceğinin sınırını çizer. Bu varlığın hangi özelliklerini bütün ömrü boyunca koruması gerektiğini, yani hangi özelliklerini kaybetmesi halinde ortadan kalkacağını ve hangi özelliklerini kaybetmesinin varlığı açısından sorun yaratmayacağını, söz konusu değişiklikten önceki varlıkla özdeş kalacağını bize söyler.</p>

  <p class="normal">Bu noktada, öz kavramları konusunda parantez içinde bir açıklama eklemek isterim. Bir varlığa tekabül eden öz kavramının, muhakkak, o varlık için, o varlığın bütün ömrü boyunca, yani o varlığın varlık kazandığı andan ortadan kalktığı ana kadar geçerli olması gerekir. ‘B’ adını verdiğimiz bir varlığa tekabül eden öz kavramı ‘s’ olsun. O zaman, ‘b, artık s değildir’ ifadesi, ‘b artık yoktur’<sup class="calibre3"><a href="../Text/Ben_Neyim_split_015.html#footnote-1152-74" id="footnote-1152-74-backlink">[74]</a></sup> ifadesini de beraberinde getirmek zorunda olacaktır. Örnek vermek gerekirse: Rin Tin Tin için geçerli olan öz kavramı ‘köpek’ ise, “Rin Tin Tin artık köpek değil” cümlesi, Rin Tin Tin’in varlığını kaybettiği anlamına gelecektir.</p>

  <p class="normal">Bundan önceki bölümlerde, Psikolojik Yaklaşımın savunucularının bu soruya verdikleri cevabı çürütmeye çalıştım. Bizim en temelde insan olduğumuz, kişinin bir tür olmadığı yönünde bir dizi argüman sundum.</p>

  <p class="normal">Bence, Psikolojik Yaklaşımın kendi kendine yarattığı ve benim beşinci bölümde açıklamaya çalıştığım ontolojik enflasyon ve başka psikolojik türlerin bulunması sorunu ve Psikolojik Yaklaşımın kendi kendine yarattığı başka çeşitli sorunlar<sup class="calibre3"><a href="../Text/Ben_Neyim_split_015.html#footnote-1152-75" id="footnote-1152-75-backlink">[75]</a></sup> ancak “Ben neyim?” sorusuna farklı bir cevap verebilirsek çözülebilir. Benim esas meseleme dönersek, ben Tuba’yla kahve içerken benim birlikte kahve içtiğim şey<sup class="calibre3"><a href="../Text/Ben_Neyim_split_015.html#footnote-1152-76" id="footnote-1152-76-backlink">[76]</a></sup> nedir? sorusunu sormak istiyorum.</p>

  <p class="normal">Psikolojik Yaklaşıma göre, karşımda oturan iki ayrı varlık vardır: bir insan ve bir kişi. Ancak önceki bölümlerde tartıştığım gibi, bu cevap oldukça sorunludur. Kişinin de bir tür olduğu şeklindeki varsayımın, ontolojik enflasyon ve başka psikolojik türlerin bulunması gibi bir dizi soruna yol açtığını göstermeye çalıştım. Benim görüşüme göre, Psikolojik Yaklaşımın bu temel varsayımı, yani kişinin bir tür olduğu varsayımı yanlıştır. Aynı zamanda VII. Bölüm’de ayrıntılı olarak tartışacağım bir epistemolojik soruna da yol açmaktadır.</p>

  <p class="normal">Dolayısıyla şunu önereceğim: sadece bir adet öz kavramı bu soruya cevap teşkil etmektedir ve bu öz kavramı da insandır. Daha net bir şekilde ifade etmek gerekirse: bir arkadaşımla karşılıklı kahve içerken karşımda oturan tek bir varlık vardır ve bu varlığın mensubu olduğu tür ‘insan’dır. Bir varlığın esası, o varlığın mensubu olduğu türe tekabül ettiğine göre, o varlığın asli özellikleri de sadece ‘insan’ öz kavramı tarafından belirlenir.</p>

  <p class="normal2">Olası Cevaplar</p>

  <p class="normal">Bu bölümde ‘biz neyiz?’ sorusuna benim verdiğim cevabın tartışmasına geçmeden önce, tarih boyunca bir dizi önemli filozof tarafından bu soruya verilmiş olan cevaplardan kısaca bahsedeceğim.</p>

  <p class="normal">Biz, kısımları olmayan, maddesel olmayan özleriz, yani ruhlarız: Bu görüş, aralarında Plato, Augustine ve Descartes’ın da bulunduğu çok sayıda filozof tarafından savunulmuştur. Plato, <span class="ideitalik">Pheado</span>’da ruhun maddesel olmadığını ve basit olduğunu, kısımları olmadığını iddia eder. Augustine, bizim maddesel olmayan ruhlar olduğumuzu ve bedenlerin maddesel özler olduğunu öne sürer. Descartes, bizim zihinlerimizden ibaret olduğumuzu, düşünen şeyler olduğumuzu, yayılımsız şeyler olduğumuzu; buna karşılık, bedenlerin maddesel özler olduğunu savunur.</p>

  <p class="normal">Biz, insandan müteşekkilizdir: Bu, önceki bölümlerde tartıştığım Çakışmacı Görüştür. Kişiler ve insanlar özdeş değildir. Kişi ile insan arasındaki ilişki, teşkil etme, müteşekkil olma ilişkisidir. İnsan, kişiyi teşkil eder. Bu görüşün savunucuları, Shoemaker ve Rudder Baker’dır.</p>

  <p class="normal">Biz, beyinlerimizden ibaretiz: Bu görüşün savunucularından biri Puccetti’dir. Puccetti, bizim, beyinlerimizden öte hiçbir şey olmadığımızı iddia eder. Peter Van Inwagen de <span class="ideitalik">Material Beings</span>’te, benzer bir izahta bulunur. Bu, aynı zamanda, beyinlerimiz nereye giderse biz de oraya gideriz ve beyin naklinden sonra hayatta kalmayız, demekle eşdeğerdir.</p>

  <p class="normal">Biz, bedenlerimizden ibaretiz: Bu görüşün savunucuları, ki bunlardan biri Judith Thomson’dır, biz vücutlarımız var olduğu müddetçe var oluruz, derler. Bu açıklamaya göre, bazı organlarımızın yerine inorganik organlar takılsa da hayatta kalabiliriz. Gel gelelim, asıl gövdelerimizi ardımızda bırakıp sonra yeni bir gövde edinir gibi göründüğümüz ışınlama türü bir maceradan sağ çıkamayız.</p>

  <p class="normal">Biz, bir algılamalar toplamasından ibaretiz: Zaman zaman “bohça teorisi” diye de anılan bu görüşün en saygın savunucusu, David Hume’dur. Hume şöyle der:</p>

  <p class="indentmetin">Kendim adını verdiğim şeyin en derinine indiğim zaman, her zaman şu veya bu algılamaya çarparım; sıcak veya soğuk, aydınlık veya karanlık, sevgi veya nefret, acı veya haz. Hiçbir anda algı olmaksızın kendimi yakalayamam ve bir şeyleri ancak ve ancak algılamayla gözlemleyebilirim. Algılamalarım, örneğin mışıl mışıl uyurken olduğu gibi, belirli bir süre benden alındığı zaman, o süre boyunca ben kendimin farkında değilimdir ve rahatlıkla denebilir ki ben o süre boyunca yokum.</p>

  <p class="normal">Bundan da şu sonucu çıkarır:</p>

  <p class="indentmetin">[biz] hissedemeyeceğimiz kadar hızlı bir şekilde birbirlerini takip edip birbirlerinin yerlerine geçen ve sonsuz bir akış ve hareket halinde olan farklı algılamalardan oluşan birer algılar bohçasından veya algılar toplamasından başka bir şey değiliz.<sup class="calibre3"><a href="../Text/Ben_Neyim_split_015.html#footnote-1152-77" id="footnote-1152-77-backlink">[77]</a></sup></p>

  <p class="normal">Biz, sadece kısa kısa dönemler halinde varız: Strawson buna, İnci Kolye Teorisi demektedir ve sicimi olmayan bir inci kolye metaforunu kullanmaktadır. Her ben, bir inciye benzetilmektedir.</p>

  <p class="indentmetin">Bu görüşüme İnci Kolye Teorisi diyeceğim, çünkü benim görüşüme göre, insan gibi bir şeyde, çok sayıda zihinsel ben vardır; bunlar birer birer ve birbiri ardına var olur; tıpkı inci kolyenin incileri gibi. İnci Kolye Teorisine göre, bunların her biri ayrı bir varoluş, münferit bir fiziksel şey veya nesnedir.<sup class="calibre3"><a href="../Text/Ben_Neyim_split_015.html#footnote-1152-78" id="footnote-1152-78-backlink">[78]</a></sup></p>

  <p class="normal">Buna göre süregelen bir ben yoktur; biz, belli bir anda var olup sonra başka bir anda var oluyoruz. Varoluşumuz, bilinçli deneyimin kesintiye uğradığı sürelerde, örneğin, ameliyat masasında olduğumuz sürelerde, kesintiye uğramaktadır. Bu görüşe göre, var oldukları süre boyunca çeşitli değişikliklere uğrayan özler, nesneler yoktur. Sadece enerji alanları, bir tür saf süreç vardır:</p>

  <p class="indentmetin">Başına bir şeyler gelen, artık daha ilerisi olmayan maddelerin olduğu şeklindeki görüş git gide gerileyerek yerini başka bir görüşe bırakmaktadır: Herhangi bir şeyin “artık daha ilerisi olmayan madde” sıfatına layık olması için, o şeyin, enerji alanlarının varoluşundan oluşması gerekir; başka deyişle, kendisinden ayrı bir şeyin başına gelen bir şey olarak düşünülmesinde yarar olmayan bir tür saf sürecin varoluşundan oluşması gerekir.<sup class="calibre3"><a href="../Text/Ben_Neyim_split_015.html#footnote-1152-79" id="footnote-1152-79-backlink">[79]</a></sup></p>

  <p class="normal">Her birimiz, bir insanın zamansal parçalarıyız: Bu görüşün aynı zamanda dört boyutçular da denilen savunucularına göre, biz, farklı anlarda bütünüyle orada olarak zaman içinde devam etmeyiz. Daha ziyade, biz farklı anlardaki zamansal parçalardan oluşmaktayız. Olaylar gibi, belli bir zaman aralığını dolduruyoruz. Bu görüşün en önde gelen savunucusu David Lewis’e göre biz, birbirleriyle psikolojik olarak bağlantılı olan insan aşamalarının toplamlarından başka bir şey değiliz. İki aşama, aşamalardan biri diğerinin bir deneyiminin hatıralarına sahipse, bağlantılıdır.</p>

  <p class="normal">Biz yokuz: Her ne kadar konuşmak, yürümek, düşünmek vs. gibi birtakım fiiller varsa da, bunları yapan biri yoktur. Sizin ve benim varoluşumuz, sadece bir yanılsamadır. Budist düşünürler bu görüşü savunurlar. Onlar <span class="ideitalik">anatta</span>’ya (bensizliğe) inanırlar. Hiçbir şeyin kalıcı olmadığını ve her şeyin bir akış halinde olduğunu iddia ederler. Hiç değişmeyen, bağımsız bir benin varlığını da reddederler, çünkü böyle bir şey, bu evrensel geçicilik durumunun farkına varmak suretiyle aydınlanmaya ermenin önünde engeldir.<sup class="calibre3"><a href="../Text/Ben_Neyim_split_015.html#footnote-1152-80" id="footnote-1152-80-backlink">[80]</a></sup></p>

  <p class="normal2">Animalizm</p>

  <p class="normal">Animalizm, ‘Biz neyiz?’ sorusuna verebileceğimiz cevaplardan biridir. Bu görüşün savunucuları, bizim hayvan, esas itibariyle biyolojik varlıklar olduğumuzu iddia ederler. Biz en temel olarak hayvan olduğumuza göre, bizim devamlılık koşullarımızı belirleyenin, bizdeki hayvan –insan– olması gerekir. Wiggins ve Olson, bu görüşü benimseyenler arasındadır. Bu yüzden, benim animalizm versiyonumu tartışmaya geçmeden önce, onların teorilerini tartışmak isterim.</p>

  <p class="normal2">Wiggins’in Animalizmi</p>

  <p class="normal">David Wiggins, hepimizin birer hayvan olduğumuzu savunan animalizm adlı görüşün taraftarı olduğunu iddia eder. Ancak, bence, onun animalizminde birtakım sorunlar vardır. Bunu anlamak için, Wiggins’in kişi tanımına ve bu kişi tanımının devamlılık koşullarına bakmamız gerekir. Wiggins, kişiyi tanımlarken şöyle der: “x’in kişi olmasının yeterli ve gerekli koşulu, x’in, algılayan, hisseden, hatırlayan, hayal eden, arzu eden, planlar yapan, kendi iradesiyle kendi kendini motive eden ve planlarını gerçekleştiren, yaşlandıkça belirli bir karakter edinen, kendi türünden ve benzer türlerden varlıklara karşı yakınlık hisseden üyelerden oluşan belirli bir doğal türün mensubu olmasıdır.”<sup class="calibre3"><a href="../Text/Ben_Neyim_split_015.html#footnote-1152-81" id="footnote-1152-81-backlink">[81]</a></sup> Buna göre, kişi olmak belirli bir hayvan türünün üyesi olmak demektir. Bu görüş, robotlar ve tanrılar gibi hayvan olmayan kişilerin var olması olasılığını reddetmektedir.</p>

  <p class="normal">II. Bölüm’de tartıştığım gibi, Wiggins’e göre, insan da kişi de öz kavramlarıdır. Dolayısıyla, onun <span class="ideitalik">ben neyim?</span> sorusuna cevabı, “ben bir kişiyim ve kişi de belirli bir hayvan türüdür” başka bir deyişle, “ben bir insan-kişiyim”, olacaktır. Şimdi, <span class="ideitalik">kişinin var olması için ne gerekir?</span> sorusuna Wiggins’in verdiği cevabı ele alalım. Locke’un ve Psikolojik Yaklaşımın birçok başka erken dönem savunucusunun tersine, Wiggins, z1 anındaki x ile z2 anındaki y’nin özdeş olup olmadıklarını hafıza ve bilinçlilik gibi psikolojik özelliklerin belirlediğini açıkça söylemez. Bununla birlikte bunlar, yine de Wiggins’in yaklaşımında önemli bir rol oynamaktadır:</p>

  <p class="indentmetin">Hafıza koşulu, akla yakın bir şekilde veya akla yakın olmayan bir şekilde, kişi özdeşliğinin süreklilik koşulunu etkiler ve düzenler, onu salt maddesel bedenin sürekliliğinden ayrı tutar ve kişi özdeşliği üzerine kurulu muhakemeler üzerinde ayırt edici işaretini bırakır.<sup class="calibre3"><a href="../Text/Ben_Neyim_split_015.html#footnote-1152-82" id="footnote-1152-82-backlink">[82]</a></sup></p>

  <p class="indentmetin">Demek ki, hafıza, kişi özdeşliğiyle alakasız bir şey değildir; ama, hafızanın kişi özdeşliğiyle ilgili oluşu, sadece, hafızanın, kişinin hâlâ orada ve <span class="ideitalik">hayatta</span> olmasının ne olduğu konusundaki açıklamada başka unsurların yanı sıra çok önemli bir unsur olmasından ibarettir. Bedenlere veya cesetlere kıyasla kişinin devamlılık ilkesinin belirlenmesinde kendine düşen rolü oynar.<sup class="calibre3"><a href="../Text/Ben_Neyim_split_015.html#footnote-1152-83" id="footnote-1152-83-backlink">[83]</a></sup></p>

  <p class="normal">Buna göre, insan-kişiler için yine birtakım psikolojik özdeşlik koşulları söz konusudur. Devam etmeleri için, bir tür psikolojik ilişki olması şarttır. Bu açıklamaya göre, siz ve ben, maddesel bedenler veya cesetler değil de insan-kişiler olduğumuza göre, devam etmek için birtakım psikolojik özellikleri korumamız gerekir. Bizim devamlılığımızın koşulları, bizim hem kişi-psikolojik varlık ve hem de insan-biyolojik varlık statümüzden türer. Biz bir tuz sütununa veya robota dönüşemeyiz.<sup class="calibre3"><a href="../Text/Ben_Neyim_split_015.html#footnote-1152-84" id="footnote-1152-84-backlink">[84]</a></sup> Bu değişiklikler, bizim varoluşumuzu sona erdirir. Hafızamızı kaybedip yine de varlığımızı sürdürebilir miyiz?</p>

  <p class="normal">Wiggins, bu soruyla ilgili olarak, Nijinsky’nin, ‘delilik’ adını verdiği dertten mustarip olduğu son dönemlerini ele alır.<sup class="calibre3"><a href="../Text/Ben_Neyim_split_015.html#footnote-1152-85" id="footnote-1152-85-backlink">[85]</a></sup> Sahnede dans eden Nijinsky ile akıl hastanesinde delilikten mustarip yatan Nijinsky’nin aynı insan olduklarını söyler. Bu, doğal sezgilerimize son derece hitap eden bir şeydir çünkü hiçbir insan hatıralarını veya rasyonelliğini kaybettiği zaman var olmaktan çıkmaz. Psikolojik Yaklaşımın savunucuları da animalizmin savunucuları da, bir zamanlar bütün zamanların en iyi dansçısı olan insanla hastaneye kaldırılmış delinin aynı insan olduğunu kabul edeceklerdir.</p>

  <p class="normal">Wiggins, daha sonra oldukça tartışmalı bir iddiada bulunur. Nijinsky’nin deliliğinin son dönemlerindeki kişi ile hastanede yatan amneziyakın da aynı kişi olduklarını söyler.<sup class="calibre3"><a href="../Text/Ben_Neyim_split_015.html#footnote-1152-86" id="footnote-1152-86-backlink">[86]</a></sup> Wiggins’in kişi olmaya ilişkin yaklaşımında hafızanın en belirleyici unsurlardan biri olduğunu düşündüğümüzde, bunların nasıl aynı kişi olabildiklerini anlamak son derece zordur. Dahası, hastanede yatan bir amneziyak, diyelim hastalığın son aşamasında olan bir Alzheimer hastası ve ağır bunamadan mustarip bir hasta, Wiggins’in yaklaşımına göre kişi bile değildirler. Hiçbir hatıraları yoktur, hiçbir şeyi arzu etmezler; geleceğe ilişkin planlar yapamazlar ve planlarını uygulayamazlar. Bırakın kendi türlerinin ve benzer türlerin üyelerine karşı yakınlık hissetmeyi, kendi aileleri ve arkadaşlarını bile umursamazlar. Bence, Wiggins’in kişi olma tanımını düşünürsek, amneziyak hasta ile son dönemlerini yaşayan Nijinsky’nin nasıl kişi olabileceklerini ve nasıl aynı kişi olabileceklerini anlamak zordur.</p>

  <p class="normal">Bu teoriyi yorumlamanın bir alternatif yolu daha vardır. Wiggins’in yukarıda alıntıladığım kişi tanımını, onun psikolojik kıstası kabul edişinde bir zayıflama olarak kabul edebiliriz. Eğer kastettiği daha güçlü bir şey olsaydı, o zaman “eğer x hissediyorsa, algılıyorsa, o zaman x kişidir” demesi yeterdi. Bu zayıflamayı düşündüğümüzde, Wiggins, söz konusu varlık ölünceye kadar kişi olmak için gereken türün mensubu olduğuna göre, her insanın bir kişi olması mantıken zorunlu bir gerçektir, diyebilir. O zaman, söz konusu tanıma göre, Nijinsky ölene kadar insan olabilir. Bu türün üyeleri algıladığına, hissettiğine, düşündüğüne vs. göre bu, aynı zamanda, onun ölene kadar kişi olmaktan çıkmayacağı anlamına da gelir. Düşünememesinin, akıl yürütememesinin ve yakınlarını tanıyamamasının konuyla hiçbir alakası yoktur. Kişi olmak için gerekli türün içinde yer aldığı sürece, kişi olarak ve aynı kişi olarak kalır. Türümün tipik üyeleri, hafızaya ve birçok başka psikolojik özelliğe sahiptirler. Bu da benim kişi olamam için yeterlidir.</p>

  <p class="normal">Wiggins’in teorisi, her ne kadar zayıflamış da olsa, yine, belirli bir andan diğerine devam etmemiz için bir tür psikolojik ilişkinin gerekli veya yeterli şart olduğunu iddia eden Psikolojik Yaklaşımın bir versiyonudur. Ben, Wiggins’in aslında animalizm savunucusu olmadığı konusunda Olson’la aynı fikirdeyim. Sizin ve benim bir tür hayvan olan kişiler olduğumuzu iddia ettiğinden, animalizmi savunur gibi görünmektedir. Ama bence, yaklaşımı dikkatle okunduğunda, Wiggins’in bir tür Psikolojik Yaklaşımın destekçisi olduğu ortaya çıkmaktadır. Ona göre, insan-kişiler yine psikolojik devamlılık şartlarına tabidirler. Hafıza, bunlardan biridir. Eğer biz temel olarak kişi değilsek, zaman içindeki varlığımızın da hafıza, arzular ve hayal gücü gibi psikolojik özelliklerle bir ilgisinin olamaması gerekir. Bütün bunlar, psikolojik özelliklerdir. Animalizm, bizim organizmalar olduğumuzu söyler ve hiçbir organizma, zaman içinde devam etmek için hafızaya veya başka psikolojik özelliklere sahip olmak zorunda değildir. İşte bu nedenle ben, Wiggins’in bu yaklaşımın ilk versiyonu olan teorisinin, bizim teoriyi bugün anladığımız anlamda animalizm kabul edilemeyeceğini düşünüyorum.</p>

  <p class="normal2">Olson’un Animalizmi</p>

  <p class="normal">Olson’un animalizmi, bu teorinin en yeni, tutarlı ve gelişmiş olan versiyonudur. Olson, bizimle insanın ayrık oldukları şeklindeki çakışmacı görüşü reddeder. Bizim ile insan arasında iç içe bir ilişki olduğunu, yani bizim insandan müteşekkil olduğumuzu savunan Çakışmacı Görüşün aleyhine argüman geliştirir. Bizlerin, insan kişilerin, o hayvanla özdeş olduğumuzu, bizim o hayvan olduğumuzu söyler.<sup class="calibre3"><a href="../Text/Ben_Neyim_split_015.html#footnote-1152-87" id="footnote-1152-87-backlink">[87]</a></sup> Yani insan hayvan, bizim ‘ben’ dediğimiz zaman gönderme yaptığımız kişiyle özdeştir.<sup class="calibre3"><a href="../Text/Ben_Neyim_split_015.html#footnote-1152-88" id="footnote-1152-88-backlink">[88]</a></sup> Bununla birlikte, bu açıklama, tanrılar, periler, vampirler veya melekler gibi hayvan olmayan veya inorganik olan kişilerin var olması olasılığını silip atmaz. Bir şeyin, kişi olmadan hayvan olması mümkündür.</p>

  <p class="normal">Olson’un görüşü, bizim bedenlerimizden ibaret olduğumuzu iddia eden ‘beden kıstası’ adı verilen yaklaşımla yakından bağlantılıdır. Olson, gövdesi bizim gövdemiz olan geçmişteki veya gelecekteki kişiyle özdeş olduğumuzu ne teyit eder ne de reddeder. Bununla birlikte, iki yaklaşım arasında önemli bir fark vardır. Olson, kısmen olsun tamamen olsun inorganik olan bir hayvanın mümkün olmadığını, bunun bir çelişki oluşturduğunu söyler. Diğer yandan, beden kıstasına göre, biz, kısmen veya tamamen inorganik olan bir bedene sahip olsak da hayatta kalırız. Organlarımız aşama aşama inorganik maddeyle değiştirilirse ve sonunda tamamen inorganik bir bedene sahip olursak, Olson’un yaklaşımına göre biz artık var olmayız, ama beden kıstasına göre bu değişimden sonra hayatta kalırız. Olson, beden kıstasına göre birisi tamamen robot olan bir bedene sahip olabilir, der. Bununla birlikte, Olson’un yaklaşımında, böyle bir olasılığa yer yoktur. Bir hayvan, robot vücuda sahip olamaz.</p>

  <p class="normal">Olson’a göre, hayvan, bir insan bedeni olmasından dolayı değil bir hayvan olmasından dolayı devamlılık koşullarına sahiptir. İnsan hayvan, beyin sapı dokunulmamış ve çalışır durumda olduğu müddetçe var olmaya devam eder. Beyin sapı hayatı idame ettiren işlevlerden sorumlu olduğuna göre, beyin sapımız tahrip olduğu anda biz de ortadan kalkarız. Bu, doğal sezgilerimize biraz aykırı gelebilir. Ancak, beyin sapının önemini dikkate aldığımızda, Olson’un ne demek istediğini anlarız.</p>

  <p class="normal">Beyin sapımız hasar gördüğünde, hücrelerimiz ve organlarımız artık birlikte çalışamaz olur. Bu, biyolojik hayatımızın kesintiye uğraması demektir. Biyolojik hayat kesintiye uğradığında, biz artık bir canlı organizma, bir insan hayvan olmaktan çıkarız. Nasıl beyin sapının hasar görmesinden sonra hayatta kalamıyorsak, biz, insan hayvanlar, beyin sapımızın yerine başkasının takılması halinde de hayatta kalamayız. Doktorlar saniyenin binde birinde hasarlı beyin sapının yerine yenisini takmayı başarsalar bile, beyin sapımız çıkarıldığı anda biz var olmaktan çıkarız ve yerimize yeni bir varlık geçer. Olson, beyin sapının yerine yenisinin takılması işlemini, birinin yok olup yerine bir kopyasının geçmesine benzetir. Olson’a göre, nasıl son durumun meydana gelmesi bizim sonumuz oluyorsa, beyin sapımızın yerine başkasının takılması da aynen öyle olacaktır.</p>

  <p class="normal">Olson’un düşüncesi “biz, beyin saplarımızdan ibaretiz” şeklinde yorumlanabilir. Ancak bence bu yorum, Olson’un yaklaşımına hakkını vermez. Evet, beyin sapımız bizim için asli öneme sahiptir. Beyin sapımız tahrip olursa, biz artık var olmayız, ama bunun nedeni, sadece, işler durumda bir beyin sapı olmadan hayat, biyolojik organizma olmayacak olmasıdır. Biz, insan hayvanlar, muhakkak biyolojik organizmalar olmak zorunda olduğumuza göre, böylesine kökten bir değişiklikten sonra hayatta kalamayız. Beyin sapımızın tahrip olması halinde hayatta kalamayız, çünkü biyolojik varlıklar olmak zorunda olduğumuzdan, ölümden sonra hayatta kalamayız.</p>

  <p class="normal">Olson’un yaklaşımındaki tek sorun, beyin sapımızın yerine başkasının takılması halinde hayatta kalamayacağımız şeklindeki iddiasıdır. Biyolojik hayat durduğunda bizim de ortadan kalktığımız konusunda onunla aynı fikirdeyim. Ancak, beyin sapımızın yerine başkasının takılması, yok edilip sonra yerimize mükemmel bir kopyamızın konulmasıyla aynı şey değildir. Daha çok, kalp-akciğer fonksiyonunun durup hastanın ölü ilan edildiği ama doktorların birkaç dakika sonra kalbi yeniden çarptırmayı başardıkları bir duruma benzer. Muhakkak böyle haberler okumuşsunuzdur. Bazı uç ve nadir vakalarda, hastanın ceset torbasına konup morga kaldırıldıktan sonra orada ölü olmadığının fark edildiği de görülmüştür. Bu durumlarda, hastanın var olmaktan çıktığını ve sonra yerine sayısal olarak farklı olan bir varlığın geçtiğini söylemek, doğal sezgilerimize son derece aykırı olur.</p>

  <p class="normal">Eğer insan, kalbi durduğu anda ortadan kalktıysa, bir süre sonra aynı ameliyat masasında kalbi çarpar halde yatan nedir veya kimdir, birkaç saat sonra uyanacak ve çocuklarıyla konuşacak olan kimdir? Onun, daha o sabah aynı adla hastaneye yatırılan insanla aynı olduğuna inanmak için her türlü sebep vardır.</p>

  <p class="normal">İşte tam bu doğal sezgiden dolayı, Olson’un, beyin sapımızın yerine başkası geçirildiğinde bizim ortadan kalktığımız şeklindeki iddiasını pek akla yakın bulmuyorum. Biyolojik hayat birkaç dakika durup bu süre içinde beyin sapımızın yerine başkası geçirilebilir ve sonra biyolojik hayatımız yeniden başlayabilir.</p>

  <p class="normal">Bu demek değildir ki bir insan ortadan kalkmış ve yerine sayısal olarak farklı bir insan geçmiştir. Ancak biyolojik hayatın durmasının geri dönüşsüz olması halinde asli bir değişiklik meydana gelir; yani ancak o zaman biz var olmaktan çıkarız.</p>

  <p class="normal">Bu, Olson’un animalizmindeki tek zayıf noktadır. Eğer teorisi, beyin sapı değiştirmelerde varlığımızı sürdürmemiz olasılığına yer verseydi sağ duyuya daha fazla hitap ederdi. Ayrıca bu şekilde bizi, insanı, birlikte doğduğumuz beyin sapıyla eş tutması şeklindeki eleştirilerden de kaçınmış olurdu.</p>

  <p class="normal2">Benim Animalizm Versiyonum</p>

  <p class="normal">Olson gibi, insan olduğumuza inanıyorum. Deneyimlerimizi hafızamızda saklamak, hayal etmek, rasyonellik, ölüm korkusu, kendini düşünme ve sevdiğimiz başkalarını düşünme gibi psikolojik özelliklerin hiçbiri, bizim asli özelliklerimiz değildir. Bunları kaybetsek de var olmaya devam edebiliriz, yani ortadan kalkıp yerimizi bitkisel hayatta insana bırakmaktan ziyade, bitkisel hayatta insana dönüşmek şeklinde bir değişim geçirebiliriz. Vasiyetime “eğer günün birinde beyin travması veya bir hastalık nedeniyle bitkisel hayatta insan durumuna düşersem, suni yollardan hayatta tutulmak istemiyorum” diye bir şey yazarsam, bu anlamlı bir dilek olacaktır. Hastane yatağında yatan bitkisel hayattaki varlığın ben olacağımı düşündüğüm için, “bitkisel hayatta insan”la kastettiğim, psikolojik özelliklerimi kaybettiğim zaman yerime geçecek varlık değil, kendimdir.</p>

  <p class="normal">Benzer şekilde, savunmaya çalıştığım yaklaşıma göre, “benim ilk fotoğraflarım, annemin rahmindeyken çekilmiş olanlardır” cümlesi, doğru olacaktır. Ben, o insan ceniniydim ve sonra o cenin insan bebeğine dönüştü, insan yavrusuna ve sonra da yetişkin insana dönüştü. Beni annemin rahmindeyken gösterenlerden başlayıp beni bitkisel hayatta insan olarak gösterenlere kadar resimlerle dolu bir albümüm olsa, bütün bu resimler <span class="ideitalik">benim</span> resimlerim olacaktır.</p>

  <p class="normal">Bu resimleri karıştırırken, gördüğümüz şey bir insandır. Onu birtakım özellikler kazanırken ve birtakım başka özellikler kaybederken görürüz. Bebek olma özelliğini kaybedip çocuk olur, öğrenci olma özelliğini kaybedip öğretmen olur vs. Aynı kalan şey, onun özdeşliğidir. Onun bir yaşındaki halini gösteren resme ve onu üniversiteden mezun olduğu gün gösteren resme bakarken aynı insana bakıyor oluruz.</p>

  <p class="normal">İnsan, aynı şekilde, kişi olma özelliğini kazanır ve kaybedebilir. Kişi olmaktan çıktığı zaman yok olmaz, çünkü, önceki bölümlerde göstermeye çalıştığım gibi, kişi bir öz kavramı değildir. Ona uygulanabilecek tek öz kavramı, insandır. Bir insan, kişi olmasıyla bağlantılı özelliklerini kaybettiği zaman var olmaktan çıkmaz, sadece bir özelliğini kaybeder. Kişi olma, insanın asli özelliği değildir; insan bu özelliğe, şarta bağlı şekilde sahiptir.</p>

  <p class="normal">İnsan yavrusu, kişi olma özelliğini sonradan edinir ve günün birinde özdeşliğini kaybetmeksizin bu özelliğini kaybedebilir. Animalizm çerçevesinde ben, deli hallerinde Nijinsky’nin, Maupassant’ın, Klimt’in ve Poe’nun, albümde fotoğraflarını gördüğümüz Alzheimer hastalığının son aşamasındaki bir hastanın veya bitkisel hayattaki bir hastanın, kişi olma özelliğini daha yeni kaybetmiş olan aynı insan olduklarını savunuyorum.<sup class="calibre3"><a href="../Text/Ben_Neyim_split_015.html#footnote-1152-89" id="footnote-1152-89-backlink">[89]</a></sup> İnsan delilikte, bunamada, hafıza kaybında veya bitkisel hayata girmede hep hayatta kalır.</p>

  <p class="normal">Bu tezin başka bir yerinde de göstermeye çalıştığım gibi, bizim için geçerli olabilecek tek bir öz kavramı vardır; o da, insandır. Bizler, esas olarak insanız ve tıpkı şarta bağlı olarak öğrenci, avukat, koca veya milletvekili olmamız gibi, şarta bağlı olarak kişiyiz. “Biz insanız” dediğim zaman, akla gelen ilk soru, “İnsan nedir?”dir. İnsanın devamlılık koşullarını tartışmak için insanı tanımlamamız, hangi maceralardan sağ çıkacağını ve hangi başka maceralarda varlığının son bulacağını belirlememiz gerekmektedir. Bizler esas olarak insan olduğumuza göre, bu şartlar, aynı zamanda, özdeşliğimizi kaybetmeden uğrayabileceğimiz değişiklikleri de tanımlayacaktır. İzleyen bölümdeki görevim bu olacak.</p>

  <p class="normal2">Özet</p>

  <p class="normal">Bu bölümde son derece temel bir soruya, “Biz neyiz?” sorusuna cevap bulmaya çalıştım. Önce, filozofların felsefe tarihi boyunca bu soruya vermiş oldukları bir dizi cevabı ele aldım. Bütün bu cevapları reddederek, bizim hayvan olduğumuzu iddia ettim. Animalizmi bir cevap olarak ortaya attıktan sonra, biri Wiggins’inki bir diğeri de Olson’unki olmak üzere çok tartışılan iki animalizm yaklaşımını ele aldım. Wiggins’in animalizminin aslında, Psikolojik Yaklaşımın animalizm kılığına girmiş bir versiyonu olduğunu öne sürdüm. Olson’un yaklaşımını tartıştıktan sonra, onun animalizm versiyonu ile benim geliştirmeye çalıştığım versiyon arasındaki farkları ortaya koymaya çalıştım.</p>
</body>
</html>
