<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ben_Neyim</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">SONUÇ</h1>

  <p class="normal">Bu çalışmada, bizim zaman içinde devamlılığımız için herhangi bir psikolojik ilişkinin ne gerekli ne de yeterli sonuç olmadığını göstermeye çalıştım. İddia ettiğim başlıca şeylerden biri, Psikolojik Yaklaşımın temel varsayımı olan kişinin bir tür olduğu varsayımının yanlış olduğudur. Bu varsayımı, çeşitli bakımlardan çürütmeye çalıştım. Doğal sezgilerimize ters gelen bir dizi sonuca vardığını gösterdim ve bu sonuçları bir ikilem çerçevesi içinde vermeye çalıştım. Ayrıca, bu varsayımın yaratmaya yatkın olduğu ontolojik enflasyon ve gönderme sorunlarını da tartıştım.</p>

  <p class="normal">Bizim temel olarak kişi olmadığımızı öne sürdükten sonra, en temelde insan olduğumuzu söyleyen görüş olan animalizmi ortaya attım. Bu görüşü savundum ve onun kendime ait bir versiyonunu geliştirdim. Bizim zaman içinde devamlılığımızın kıstası olarak insan türü içinde kalarak sürekliliği önerdim. Bu çalışma boyunca animalizmin, rakibi Psikolojik Yaklaşıma göre daha iyi, daha bütünlüklü bir teori olduğuna dair çok sayıda neden sundum. Animalizmin, Psikolojik Yaklaşımın savunucularını zor duruma sokan sorunlardan etkili bir şekilde kaçınabildiğini ve üstelik bunu da dört boyutçuluğu, göreli özdeşliği, şarta bağlı özdeşliği benimsemesi veya Leibniz Kanunu’nu inkâr etmesi gerekmeden sağladığını öne sürdüm. Bu sonuç bölümünde, neden animalizmi Psikolojik Yaklaşıma ve bizim ne olduğumuzu ve zaman içinde devamlılığımızı açıklamaya çalışan başka rakip yaklaşımlara tercih etmemiz gerektiğine dair gerekçelerimi özetlemek istiyorum.</p>

  <p class="normal">Ayrıca, animalizm aleyhine en ciddi itiraz olan ve literatürde “ceset sorunu” diye anılan konuyu da ele alacağım. VI. Bölüm’de gördüğümüz gibi, Psikolojik Yaklaşımın savunucuları, animalizmin, Psikolojik Yaklaşıma karşı cenin bağlantılı itirazlar ortaya atmaya çalışırken kendisinin “ceset sorunu”yla karşı karşıya kaldığını iddia edebilirler. Bu soruna döneceğim, bu çürütme teşebbüsüne cevap vereceğim ve animalizmin bana ait versiyonunda ceset sorunuyla karşılaşılmadığını öne süreceğim. Bence şu, gayet net ve akla yakın bir tablodur: Bizler insan zigotları olarak hayatlarımıza başlarız; bunlar gelişerek insan cenini olurlar; ceninler gelişerek bebek, çocuk ve yetişkin insan olurlar. Biyolojik ölüm sonucunda da insan yok olur ve yerine ceset geçer.</p>

  <p class="normal2">Dallanma Sorunu Ortaya Çıkmıyor</p>

  <p class="normal">Animalizmin avantajlarından biri, dallanma sorunundan kaçınabilmesidir. Animalizmde özdeşliğin birtakım psikolojik ilişkilerden ibaret olduğu reddedildiğinden, bölünme durumları, bu yaklaşımın savunucuları için sorun teşkil etmez. Şu hayali vakayı düşünelim: bir hasta hemisferektomi ameliyatı geçirmiştir; yani beyin yarı kürelerinden biri alınmıştır. Diğer bir hasta da başka bir ameliyat geçirmiş, tamamen tahrip olmuş olan beyni çıkarılıp imha edilmiştir. İlk hastadan alınan sağlıklı yarı küre ikinci hastanın (boş olan) kafatasına başarılı bir şekilde nakledilmiştir. Bu ameliyatlarla, hastaneye yatmasından ve hemisferektomi ameliyatı geçirmesinden önceki birinci hastayla özdeş olan iki varlık ortaya çıkmaz. Böyle bir işlem gerçekleştiği taktirde yarı kürenin vericisi hasta ile alıcısı hastanın her ikisinin de, bu ameliyattan birkaç gün önce hastaneye yatan hastayla psikolojik süreklilik içinde olacağı doğrudur. Ancak, animalizme göre özdeşliğin psikolojik süreklilikle veya bağlantılılıkla bir ilgisi olmadığından, bu zor ameliyattan önce yatağında yatmakta olan hasta, yarı kürelerinden birinin nakledildiği hastayla özdeş değildir.</p>

  <p class="normal">Animalizm, bize son derece basit bir açıklama sağlamaktadır. Ameliyattan iki gün önce hastaneye gelip yatan hasta, ameliyattan odasına geri getirilmiş olan ve artık yarı kürelerinden biri olmayan ve bu nedenle birtakım ciddi psikolojik aksamalardan mustarip olan hastayla özdeştir. Onunla özdeş olan başka hiçbir varlık yoktur. Ontolojik olarak, hastaneye gelen ve ameliyatla böbreklerinden biri alınıp böbrek yetmezliğinden çeken başka bir hastaya nakledilen bir hastadan hiçbir farkı yoktur.</p>

  <p class="normal">Vücutta, Olson’un bahsettiği, beyin sapı gibi, insan hayatının asli özelliklerini destekleyen bir uzuv olabilir mi? Eğer olabilirse, bu uzuv vücuttan alınıp başka bir vücuda nakledilmesi halinde, insanın özdeşliğinin de o uzvun gittiği yere gideceği düşünülebilir. Bence, vücutta böyle bir uzuv yoktur. Bence, vücuttan hangi parçayı çıkarırsak çıkaralım, insan o çıkan parçadan geriye kalacaktır. Eğer söz konusu olan kritik öneme sahip bir parça ise ve yerine başkası konulmazsa, o zaman insan var olmaktan çıkabilir.</p>

  <p class="normal">Animalizm bize, başka hipotetik durumlar için de benzer çözümler sunmaktadır. Hafızamızın ve karakter özelliklerimizin bizimle tıpatıp aynı olan genetik kopyalarımıza aktarılabildiği klonlama işlemi bunlardan biridir. Bu bağlamda, klonlama derken, bir makineye girmemiz, makinenin bizi taraması ve tıpkı fotokopi makinesinin bir kağıt parçasının tıpatıp aynı kopyalarını üretmesi gibi, bir dizi genetik kopyamızı, klonlarımızı, üretmesi gibi bir işlemi kastediyorum.<sup class="calibre3"><a href="../Text/Ben_Neyim_split_015.html#footnote-1152-126" id="footnote-1152-126-backlink">[126]</a></sup> Animalizme göre, her ne kadar sizin bu şekilde ortaya çıkarılmış klonlarınız psikolojik olarak sizinle süreklilik içinde olsa da, siz, bunlardan hiçbiriyle özdeş olmazsınız. Kendiniz olarak var olmaya ve kendinizle özdeş olmaya devam edersiniz, ta ki siz biyolojik ölümle ölene veya artık insan türü kapsamında olmaktan çıkana kadar. Sizinle psikolojik süreklilik içinde olan kopyaların sayısının, sizin zaman içinde devamlılığınızla hiçbir ilgisi olmayacaktır.</p>

  <p class="normal2">Özdeşlik Önemini Koruyor</p>

  <p class="normal">Psikolojik Yaklaşımın bazı taraftarları, örneğin Derek Parfit, dallanma sorunundan kaçınmak için, önemli olanın sayısal özdeşlik olduğunu reddetme yolunu seçmişlerdir. Özdeşlik, bire bir ilişkidir. Birden fazla varlıkla özdeş olamam. Dallanma sorunu işte bu yüzden ortaya çıkmaktadır. Ancak, siz ve ben, iki ve hatta daha fazla varlıkla psikolojik süreklilik içinde olabilir, iki ve hatta daha fazla varlıkla bağlantılı olabiliriz. Bunun nasıl olabileceğini örnekle göstermeye çalışacağım. Bundan önceki bölümde anlattığım vakayı tekrar düşünelim. Bir hasta hastaneye yatar. Kolaylık olsun diye ona Hasta adını verelim. Hasta, ameliyat olur ve ameliyatta beyin yarı kürelerinden biri alınıp boş bir kafatasına nakledilir.</p>

  <p class="normal">Verici kelimesini, sadece, beyin yarı küresi alınan ve yarı kürelerinin birini verdikten sonra odasına dönen hasta; Alıcı kelimesini de sadece, kafatasına söz konusu beyin yarı küresinin nakledildiği hasta anlamında kullandığımızı düşünelim. Alıcı, Hasta’yla psikolojik süreklilik içindedir; Hasta’nın arkadaşlarını tanır, Hasta’nın en sevdiği müzikten zevk alır, Hasta’nın geleceğe ilişkin planlarını hatırlar. Gel gelelim, bütün bunlar Verici için de geçerlidir. Başlangıçta, yürüme, konuşma ve yazmada biraz zorluk çekebilir. Bütün bu yetenekleri yeniden öğrenmesi gerekebilir. Bununla birlikte, Hasta’nın hatıralarına ve psikolojik özelliklerine sahip olacaktır.</p>

  <p class="normal">Özdeşlik bire bir ilişki olduğundan, hemisferektomiden sonra ortaya çıkan şeylerden hiçbiri Hasta’yla sayısal olarak özdeş değildir; ama her ikisi de psikolojik olarak Hasta’yla süreklilik içindedir. Başka deyişle, Hasta, ameliyattan sağ çıkmamıştır, çünkü artık onunla psikolojik süreklilik içinde olan iki birim vardır. Özdeşlik bire bir ilişki olduğuna göre, bu kabul edilemez. Hasta var olmaktan çıkmıştır ve yerine iki halef geçmiştir. Parfit, bunun, olağan hayatta kalmayla aynı şey olduğunu iddia etmektedir. Verici de Alıcı da Hastanın işini sürdürecek, onun ailesiyle ve arkadaşlarıyla birlikte vakit geçirecek, Hastanın eskiden zevk aldığı her şeyden zevk almaya devam edeceklerdir.</p>

  <p class="normal">Dahası bir bakıma, aslında olan şey, olağan hayatta kalmadan daha bile iyidir; çünkü Vericinin ve Alıcının, Hastanın işine, ailesine, arkadaşlarına ve hobilerine ayıracak iki kat fazla zamanları olacaktır. Yaşanacak yılların ikiyle çarpılması gibi bir şey olacaktır. Parfit’e göre, önemli olan, onun R-İlişkisi dediği bu şeydir. R-İlişkisi, psikolojik bağlantılılık ve/veya süreklilik olarak tanımlanır: Ya hep ya hiç türünden bir ilişki olan özdeşliğin tersine, R- İlişkisi dereceli olabilir. Beynimin tamamının nakledildiği gelecekteki bir varlıkla kuvvetli bir şekilde; beyin yarı kürelerimden birinin nakledildiği varlıkla bir dereceye kadar; bir yarı kürenin de yarısının nakledildiği bir varlıkla da uzaktan bağlantılı olabilirim.</p>

  <p class="normal">Başka bir hipotetik senaryoda, benim kuvvetli bir bağlantılılık içinde olduğum varlık, tıpatıp benim gibi görünüyor da olabilir. Parfit’in “ışınlama makinesi” dediği bir makineye girerim; makine, beni ortadan kaldırır ama hücrelerimin durumunu tamı tamına kaydeder. Bu bilgiler, Mars’taki başka bir makineye gönderilir ve Mars’taki makine, organik malzemeler kullanarak benim kopyamı üretir. Mars’ta yaratılan bu varlık, ışınlama makinesine girdiğim ana kadar hayatımdaki her şeyi hatırlamaktadır ve dahası, tamı tamına benim gibi görünmektedir, sesi ve davranışı tamı tamına benim gibidir. Parfit, böyle bir işlemi kabul etmememiz, böyle bir işlemi bir çeşit seyahat olarak görmememiz için hiçbir sebep olmadığına inanır.</p>

  <p class="normal">İlk bakışta, bütün bunlar doğal sezgilerimize son derece aykırı görünmektedir. Siz olmayan bir varlığın sizin kitabınızı bitiriyor olması, sizin eşinizle ve çocuklarınızla vakit geçiriyor olması, Mars’ın yüzeyinde yürüyor olması, yeni arkadaşlar ediniyor olması fikri hoşunuza gitmeyebilir. Bununla birlikte, Parfit, en az bir adet gelecekteki varlıkla R-İlişkisi içinde olmanın, tümüyle yok olmaktan çok daha iyi olduğuna dikkat çeker. Ona göre, özdeşliğinizi kaybetmenin iki yolu vardır: ölmek ve beyin yarı kürelerinizi bölüp başkasına vermek, klonlanmak, kopyası çıkarılmak, ışınlanmak. Bunların birincisi tümüyle yok olmak demektir; ikincisinde ise, sizinle psikolojik süreklilik içinde olan en az bir varlık ortaya çıkmaktadır. Parfit, bu seçeneğin, olağan ölüm kadar kötü olduğunu düşünmenin akıl dışı olduğunu iddia etmektedir. Toplum bağlamını da dikkate alır ve Gandi, Mandela, Atatürk, Martin Luther King gibi kişilerin ışınlanmasını düşünürsek, Parfit’in düşüncesi daha geçerli görünmektedir. Hepimiz bu insanların ölmesinden ziyade ışınlanmasını tercih ederiz.</p>

  <p class="normal">Bazı koşullarda, bizden doğmuş olup bizim işlerimizi sürdürecek varlıkların bulunması bizim için de ölüme tercih edilecek bir şey olabilir. Sizin ve benim, olağan şekilde ölmek yerine, birleşmemiz, ışınlanmamız veya klonlanmamız daha iyi olabilir. Aynı içgüdüyle, beyninizin nakledileceği hastaya karşı son derece yakın bir ilgi duyabilirsiniz. Onun rahat bir hayat sürmesini isterken, ameliyattan sonra kalıcı bitkisel hayata girmiş olarak masada kalan beyni çıkarılmış insana ne olacağı hiç umurunuzda olmayabilir. Psikolojik Yaklaşımın savunucuları, beyniniz, yani psikolojik özellikleriniz, nereye gittiyse sizin de oraya gittiğinizi göstermek için bu umursamama durumunu kanıt olarak ileri sürerler. Beyni çıkarılmış hayvana ne olacağı artık sizi pek ilgilendirmemektedir. O yüzden siz, onunla özdeş değilsinizdir. İspanyol yönetmen Luis Bunuel’in yarı otobiyografisi <span class="ideitalik">Son Nefesim</span>’den bu iddiayı destekleyen bir alıntı yapalım:</p>

  <p class="indentmetin">Ancak, sadece küçük küçük parçalar halinde de olsa, hafızanızı kaybetmeye başladığınız zaman, hayatlarımızın hafızadan ibaret olduğunu fark edersiniz. Hafızasız hayat, hayat değildir; tıpkı, kendini ifade etme imkânı olmayan aklın, hakikaten akıl olmaması gibi. Hafızamız, bizim bütünlüğümüzdür, mantığımızdır, duygularımızdır, hatta eylemimizdir. O olmadan, biz bir hiçiz.</p>

  <p class="normal">Eğer hatıralarınız olmadan siz bir <span class="ideitalik">hiç</span> iseniz, o zaman, hatıralar gittikten sonra bu hiçin başına neler geleceği umurunuzda olmayacaktır. Ve artık o hiç umurunuzda olmadığı için, onunla özdeş olmayacaksınız.</p>

  <p class="normal">Bu, pek ikna edici bir argüman değil. Parfit’in bize gösterdiği gibi, psikolojik bağlantılılık içinde olduğunuz, ama sizinle sayısal olarak özdeş olmayan sizden doğmuş bir varlıkla, yani sizin yarı kürelerinizden birinin veya daha fazlasının nakledilmiş olduğu ve bir şekilde sizin psikolojik özelliklerinizi almış birisiyle son derece ilgili olabilirsiniz. Öyle görünüyor ki, ilgi, her zaman özdeşliği takip etmiyor.</p>

  <p class="normal">Sizinle özdeş olmayan bir varlıkla ilgili olmanın aklın alabileceği –ve hatta rasyonel– bir şey olması gibi, aslında sizinle özdeş olan bir şeyi hiç umursamamanız da mümkündür. Bunun nasıl olduğunu açıklamaya çalışacağım. Bizim bitkisel hayatta olan hastalarla özdeş olduğumuza ve böyle bir duruma düşmemiz halinde özdeşliğin muhafaza edileceğine dair size tıbbi kanıtlar gösterildiğini hayal edelim. Bitkisel hayatta biriyle özdeş olacağınızı bildiğiniz halde, böyle bir varlığın hiç mi hiç umurunuzda olmadığını söylemeye devam edebilirsiniz. Vasiyetnamenize, böyle bir şey olması halinde bütün makinelerle bağınızın kesilmesi ve ölüme terk edilmeniz dileğini ekleyebilirsiniz. Örneğin, “hiçbir şeyden zevk alamaz, sevdiklerimi tanıyamaz ve onlarla iletişim kuramaz hale düşmem durumunda hayatta tutulmak istemiyorum” diyebilirsiniz. Bazı durumlarda, ilgi ve özdeşlik her zaman beraber gitmeyebilir. Umursamamanız sizin kalıcı bitkisel hayatta biriyle özdeş olmadığınıza kanıt olmadığına göre, sizinle R-İlişkisi içinde olacak sizden doğmuş varlıklarla ilgili olmanız da onlarla özdeş olduğunuzu göstermez. Başka bir deyişle, onlarla ilgili olmanız, animalizmin yanlış olduğunu göstermeye yetmemektedir.</p>

  <p class="normal">Dahası bütün bunlar pratik meselelerdir; gelecekte nitel olarak sizinle özdeş olacak; sizin gibi görünecek, sesi sizin gibi olacak, sizin göz renginize sahip olacak veya sizinle güçlü bir psikolojik benzerlik gösterecek, sizin sevdiğiniz yazarı okumaktan zevk alacak, mutlu olduğunda bunu sizin yaptığınız şekilde gösterecek, sizin başınızdan geçmiş şeyleri hatırlayacak vs. varlıklarla ilgili etik kaygılar söz konusudur. Bu meseleleri, sayısal özdeşlikle ilgili meselelerden ayırmamız gerekmektedir. İkinci bölümde ayrıntılı olarak tartıştığım gibi, devamlılık meselesi, sayısal özdeşlikle ilgili bir meseledir ve yukarıda gördüğümüz gibi, bu iki özdeşlik türü her zaman yekdiğerini beraberinde getirmemektedir.</p>

  <p class="normal">Animalizm, dallanma sorunuyla karşılaşmadığından, sayısal özdeşliğin önemini inkâr etmek, R-İlişkisi gibi yeni bir ilişki icat etmek ihtiyacını hissetmez. Animalizme göre, ben bir insan ceniniydim, sonra bir insan bebeği oldum ve sonra insan çocuğu oldum. Şimdi, yetişkin bir insanım. Eğer günün birinde ağır beyin travması geçirirsem veya beynim başkasına nakledilirse, o zaman bitkisel hayatta olan bir insan haline gelebilirim. Sayısal özdeşlik, bütün bu varlıklar arasında geçerlidir. Diğer yandan, Mars’taki, görünüşü benim gibi olacak, benim çocukluğumu hatırlayacak, benim en sevdiğim senfoniyi dinlemekten zevk alacak kopyam, ben olmayacaktır. Ben, ışınlayıcıda ortadan kaldırıldığım anda var olmaktan çıkacağım ve benimle nitel olarak özdeş olan başka bir birim Mars’ta varlık kazanacak.</p>

  <p class="normal">Bu işlem, ben ve kopyam hakkında ilginç etik meselelere yol açabilir. Ancak, defalarca altını çizdiğim gibi, hayatta kalmada önemli olan kopyası olup olmamak değil, özdeş olup olmamaktır.</p>

  <p class="normal2">Nesneler Çakışmıyor</p>

  <p class="normal">Ayrıntısıyla tartışmış olduğum animalizmin güçlü yanlarından biri, birbiriyle çakışan nesneler olması, aynı yerde ve aynı anda çakışan nesneler olması durumundan kaçınmasıdır. Nüfus fazlalığı gibi bir sorunla karşılaşmamaktadır. Benim bulunduğum yerde, sandalyemde oturan, kitabımı okuyan, belli birtakım düşüncelerimi düşünen şey sadece bir canlıdır; bir insandır. Bu insan, ömrünün hiçbir anında başka bir varlıkla çakışmamaktadır. Atomlarını ve mekânını, birtakım psikolojik özellikler kazandığında bir kişiyle veya konuşmayı öğrendiğinde bir konuşucuyla paylaşmaya başlamamaktadır.</p>

  <p class="normal">Animalizmde kişi, öz kavramı olmaktan ziyade bir evre kavramıdır. Dolayısıyla insan, özdeşliğini kaybetmeden kişi olma özelliğini kazanıp kaybedebilir. Tıpkı öğrenci olma veya bekâr olma özelliğini kaybedip bu değişiklikten sağ çıkması gibi, bu özelliğini kaybedip yine de özdeşliğini koruyabilir. Bitkisel hayata girdiğinde de, varlığını kaybetmez; son derece önemli bir özelliğini, kişi olma özelliğini kaybetmiş olur. Onun için geçerli olan tek öz kavramı insan olduğundan, kişi olma özelliğini kaybetmek, öze ilişkin bir değişiklik oluşturmaz. Bu daha ziyade, boyu uzamak, anne olmak veya avukat olmak gibi öze ilişmeyen bir değişimdir.</p>

  <p class="normal">Kişi öz kavramı olmadığından, düşünen hayvan sorunundan da kaçınılmaktadır. Animalizm, aynı sinir sistemini, aynı beyni paylaşan ve aynı düşünceleri düşünen bir kişiyle bir insanın bulunması sorunuyla karşı karşıya kalmaz. Sadece bir adet düşünen ve bir adet konuşan vardır ve o da insandır. İnsan, kişi olma özelliğini koruduğu sürece, düşünmeye ve kendisine ait ben-düşüncelerinde gönderme yapılan olmaya devam eder. Bu özelliği kaybetmesi halinde, artık düşünemez ve kendine gönderme yapamaz. Bununla birlikte, bu psikolojik özellikler onun asli özellikleri olmadığından, insan olmaktan çıktığı ana kadar varlığını sürdürür.</p>

  <p class="normal">Bazıları bu tabloda, kişi kavramının elle tutulur bir şey olmaktan iyice çıktığını düşünebilirler. Ben öyle düşünmüyorum. Kişi, benim teorimde, yine son derece önemli bir kavramdır. Bütün bir bölümü bu kavramın tartışılmasına, kişiyi kişi olmayandan nasıl ayırabileceğimize ayırdım. Söz konusu bölümün hiçbir yerinde, günlük hayatlarımızda son derece önemli bir yeri olan bu kavramın değerini düşürmeye çalışmadım. Benim teorimde kişi, son derece önemli bir kavram olmaya devam etmektedir. Sadece, farklı bir ontolojik statüye sahiptir; kişi, bir evre kavramıdır.</p>

  <p class="normal">Benim animalizm versiyonum, geliştirildiği taktirde insan eliyle yapılmış şeyler veya sanat eserleriyle ilgili çakışma sorunu üzerinde çalışan metafizikçilere de yardımcı olabilir. Önümüzde şekilsiz bir bakır kütlesi var; bu bakır kütlesi, daha sonra şekillendirilerek bir Albert Camus heykeline dönüştürülüyor. Çakışmacı Görüşün savunucuları bunun sonucunda, yeni bir birimin, Albert Camus heykelinin varlık kazandığını ve bulunduğu yeri bakır kütlesiyle paylaşmaya başladığını iddia ederler. Bu da, çakışma sorununa yol açar. Bence, bu soruna şu şekilde yaklaşabiliriz: Bakırdan bir heykele bakarken, önümüzde sadece bir birim vardır. Bu, o anda heykel olma özelliğine sahip olan bir bakır kütlesidir. Eğer günün birinde bu bakır kütlesi eritilirse, heykel olma özelliğini kaybedecektir, ama varlığını sürdürecektir. Bu yaklaşım şüphesiz ki, madde parçalarının özdeşlik şartları ve esasa ilişkin özellikleri konusunda bir dizi soruya yol açacaktır. Bu görüşün savunucularının, neden “kil kütlesi” öz kavramıyken “heykel”in evre kavramı olduğunu göstermeleri gerekecektir. Yine de benim kişi özdeşliği sorununa getirdiğim çözüm, maddesel olarak çakışan nesneler sorununa olası bir çözüm olmaya kuvvetli bir aday olabilir.</p>

  <p class="normal2">Ceset Sorunu Var Mı?</p>

  <p class="normal">Yukarıda, maddesel nesnelerin çakışması sorunundan kaçınmanın, animalizmin güçlü yanlarından biri olduğunu iddia ettim. Bununla birlikte, Rudder Baker’a göre, animalizm, onun “ceset sorunu” adını verdiği bir sorunla karşı karşıyadır. Rudder Baker, animalizmde insan-hayvanın bir kişiyle çakışmadığına, ama bir cesetle çakıştığına dikkat çeker. Ceset, insanla özdeş değildir; çünkü farklı devamlılık koşullarına sahiptir. Ceset, ölümden sonra var olmaya devam edebilir (vücudun parçalara ayrıldığı ya da yandığı ölümler dışında); ama insan, ölümden sonra var olmaya devam edemez. Ceset, normal bir insan gibi görünür, bulunduğu yeri bir bedenle –insan hayatta iken, gelecekte, insan ölünce ceset olacak bedenle– paylaşır. Dolayısıyla çakışma sorunu yine ortaya çıkar.</p>

  <p class="normal">Benim animalizm versiyonumda ceset sorunu diye bir şeyin hiç olmadığını göstermek istiyorum. Rudder Baker şu soruyu sorar: “Öldüğü zaman organizmaya ne olur?” “Ceset olarak var olmaya devam eder mi?” Benim cevabım “hayır”. İnsan, muhakkak bir organizma olmak zorunda olduğuna göre, biyolojik ölüm meydana geldiğinde öze ilişkin bir değişikliğe uğrar. Var olmaktan çıkar ve yerine başka bir birim, bir ceset geçer. “Ceset olarak var olmaya devam etmez.”</p>

  <p class="normal">İnsanın biyolojik ölüm –bütün beyin veya kalp ve akciğer fonkisyonunun geri dönüşsüz bir şekilde durması– meydana geldiğinde uğradığı değişme, bir ormanın yangın neticesinde tamamen yanıp kül olduğu zaman uğradığı değişmeye benzer. Orman, böyle bir şey olduğunda, çıplak arazi şeklinde var olmaya devam etmez; var olmaktan çıkar ve onun yerine çıplak arazi geçer. Başka bir örnek de, kurabiye hamurunun 25 dakika fırında pişirildiği zaman uğradığı değişmedir. Fırından çıkardığımız şey, hamurun yerine geçmiş olan bir tepsi kurabiyedir. Bunlara “pişmiş hamur” diyemeyiz, çünkü hamur pişmemiş olmak zorundadır ve kurabiyeler de muhakkak pişmiş olmak zorundadır.</p>

  <p class="normal">Birçok kez vurguladığım gibi, “ölü insan” veya “ölü kedi” diye bir şey yoktur. Bunlar, deyişteki çelişkilerdir. Bu ifadeleri günlük hayatta kullanabiliriz, ama böyle bir şey yoktur. Bedensel fonksiyonları durduğu zaman ve bu durum geri dönüşsüz olduğu zaman her organizma –kedi, insan, köpek, amip, deniz atı– var olmaktan çıkar. Ölümden sonra “ceset” olarak varlığını sürdürmez, çünkü bunlardan biri muhakkak canlı olması gereken bir şey, diğeri de muhakkak ölü olması gereken bir şeydir. Bunlar bir bakıma Clark Kent ile Superman’e benzerler: organizmanın olduğu yerde ceset olamaz, cesedin olduğu yerde de organizma olamaz.</p>

  <p class="normal">İnsan, canlı olduğu sürece atomlarını ölünce ceset olacak bir şeyle –insan bedeni ile– paylaşmaz; öldüğü zaman da arkasında ölü bir insan bedeni bırakmaz. “İnsan bedeni”, bir öz kavramı değildir. Canlı oldukları süre boyunca insanlar için geçerli olan tek öz kavramı, “insan”dır. İnsan, biyolojik ölümle öldüğü zaman insan olmaktan çıkar ve, normal şartlarda, yerine ceset geçer. Bence bu son derece tutarlı bir tablodur. İnsan bir dizi aşamadan geçer; cenin olarak hayat kazanır, büyüyerek bebek olur, çocuk olur, yetişkin olur ve öldüğü zaman da var olmaktan çıkar ve yerine ceset geçer. Böylece, ceset sorunu suçlamaları karşısında animalizm savunmamı sonuçlandırmış oluyorum. Animalizmin böyle bir sorunla karşı karşıya gelmediği sonucuna ulaşmış oluyorum. Animalizmin kendisi de, insanlarla insan cesetlerinin maddesel olarak çakışması ve birtakım esrarlı cesetler gibi bir sorunla karşılaşmamaktadır.</p>

  <p class="normal">Bu çalışmada, kendi animalizm versiyonumu savundum. Animalizmin benim savunduğum versiyonunun, dallanma, maddesel çakışma ve ontolojik enflasyon gibi metafizik sorunların üstesinden geldiğini göstermeye çalıştım. Bu yaklaşım, bizim en temel olarak ne olduğumuz, zaman içinde nasıl devam ettiğimiz ve kişi kavramının bu tabloya nasıl yerleştiği sorularına tatmin edici cevaplar vermektedir. Bizim nasıl insan ceniniyle ve bitkisel hayatta olan bir hastayla özdeş olabileceğimizi açıklamaktadır.</p>

  <p class="normal">İnsanlarla tabiatın geri kalanı arasındaki sürekliliği, insanlarla diğer hayvanlar arasındaki akrabalığı vurgulaması bakımından da karşıtı olan Psikolojik Yaklaşımdan üstündür. Animalizme göre bizim özdeşlik şartlarımız, kedilerin ve köpeklerin özdeşlik şartlarından çok farklı değildir. Biz de onlar gibi doğarız, büyürüz ve biyolojik fonksiyonlarımız durduğu zaman var olmaktan çıkarız. Devamlılığımızın, psikolojik özelliklerimizin sürmesiyle bir ilgisi yoktur. Böylece, bizimle diğer hayvanlar arasındaki büyük boşluk da kapanmış olmaktadır.</p>

  <p class="normal">Her ne kadar devamlılık veya özdeşlik hakkında belirli bir teoriyle kendimi bağlamamış olsam da, görüşümün üç boyutçu görüşle uyumlu olduğunu da vurgulamak isterim. Benim görüşüm, zaman içinde varlıklarını sürdüren üç boyutlu nesneleri kabul etmektedir. Ayrıca, mutlak özdeşliği benimsemesi, karşı karşıya kaldığı metafizik sorunlardan kaçınmak için mutlak özdeşliğin yerine daha zayıf bir ilişki geçirmemesi bakımından da bir avantaja sahiptir. Mutlak sayısal özdeşlik, sizinle daha önceki bir insan veya daha sonraki bir insan arasında geçerlidir. İnsan ortadan kalkıp yerine yeni bir birim geçtiği zaman, özdeşlik zinciri kopmaktadır.</p>

  <p class="normal">Ayrıca benim görüşüm, nörolojideki son gelişmelerle ve Alzheimer hastalığı gibi nöro-dejeneratif hastalıklar üzerine yapılan çalışmalarla uyumlu ve tutarlıdır. Yetişkin insan Alzheimer hastalığına yakalanır. Hastalık ilerledikçe, birtakım biyolojik –beyinde amiloid plakalarının ortaya çıkması– ve bilişsel –dikkat ve algı bozuklukları, öğrenme güçlüğü– değişiklikler ortaya çıkar. Ancak hastalığın son aşamasında, yani psikolojik özellikler kaybedildiği zaman, bir varlığın yok olduğunu gösteren hiçbir araştırma yoktur. Normal şartlarda, on ila on beş yıl önce Alzheimer hastalığının ilk belirtilerini gösteren yetişkin insan, sonunda bu hastalıktan ölmektedir.</p>

  <p class="normal">Bizler; öğrenciyiz, filozofuz, doktoruz, mühendisiz, anneyiz, eşiz, amcayız, genciz, kişiyiz; ama en temel olarak insanız ve insan olmaya devam ettiğimiz sürece var oluruz.</p>

  <div class="calibre1" id="calibre_pb_15"/>
</body>
</html>
