<html xmlns="http://www.w3.org/1999/xhtml">
	<head>
		
		<title>zemberek</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h2 class="kitapickapak3" id="calibre_toc_30"><br class="calibre3"/>14<br class="calibre3"/>
				Girit Kano için yeni bir başlangıç</h2><br class="chapter"/><br class="chapter"/><br class="chapter"/>
				<p class="normal1">Girit Kano anlatısını sürdürdü:</p>
				<p class="normal1">– Sonra, birkaç gün bedenim dağılmış gibi bir duyguyla yaşadım. Yürürken ayaklarımın gerçekten yere bastığının bilincinde değildim. Yerken, gerçekten çiğnediğimin bilincinde değildim. Kıpırdamadan oturduğumda, çoğunlukla bedeminin ya sonsuz bir boşluğa düştüğü ya da bir balona binmiş, sonsuza dek yükseldiği gibi ürkütücü bir izlenime kapılıyordum. Artık bedenimin devinimlerini de, duyularını da kendimle bağdaştıramıyordum. Onlar, tümüyle irademin dışında, bildikleri gibi işliyorlardı. Ama bu yoğun karmaşayı dindirecek hiçbir çare bilmiyordum. Elimden gelen tek şey, durumun kendiliğinden yatışmasını beklemekti. Gün boyu odama kapanıyor, aileme iyi olmadığımı söylüyor, çok az yemek yiyordum.</p>
				<p class="normal1">Böyle şaşkınlık içinde birkaç gün geçirdim, sanırım iki veya üç. Birdenbire her şey, yolunu sürdürüp gitmiş bir hortumun arkasında kalanlar gibi yatışıp duruldu. Çevreme bakındım ve kendimi gözlemledim. Anladım ki, o zamana dek olduğumdan bambaşka, yepyeni biri olmuşum. Bu benim üçüncü benliğimdi. Birincisi sürekli şiddetli acı içinde yaşıyor olandı. İkinci benliğim bir tür uyuşukluk ve duyusuzluk içinde yaşayandı. Birincisi ilkel durumdaki bendim. Acının ağır yükünden kendimi kurtaramıyordum. Bunu yapmayı denediğimde –yaşamıma son vermeye kalkışarak– ikinci ben olmuştum. Bir ara-ben, diyebiliriz. Bana işkence çektiren acı silinmişti. Ama öteki duyular da onunla birlikte uçup gitmişti. Yaşama isteğim, bedensel gücüm, zihnimi toplama yeteneklerim; hepsi, acıyla birlikte yok olmuştu. Bu garip geçiş dönemini atlattıktan sonra, yepyeni bir ben çıktı ortaya. Henüz bilmiyordum, acaba bu, <span class="ideitalik">daha ilk günden olmam gereken</span> <span class="ideitalik">ben miydi?</span> Yine de, biraz belirsiz olmakla birlikte, doğru yolda ilerlediğimi hissediyordum.</p>
				<p class="normal1">Girit Kano başını kaldırıp dosdoğru gözlerimin içine baktı. Anlattıkları konusundaki fikrimi öğrenmek ister gibi. Elleri hâlâ masanın üstündeydi.</p>
				<p class="normal1">– Uzun sözün kısası, bu adam sizi yeni benliğinize kavuşturmuş. Öyle mi? diye sordum.</p>
				<p class="normal1">– Evet, herhalde, diye karşılık verdi Girit Kano başını birkaç kez sallayarak; yüzü, kurumuş bir gölün dibi gibi, her türlü anlamdan arınmıştı. Ömrümde ilk kez böylesine anlamsız bir zevki tadarken ve o adamın okşamaları altında, sonsuz bir bedensel değişime uğradım. Bu niçin böyle oldu ve neden başkalarıyla değil de <span class="ideitalik">o adamla</span>? Hiç bilmiyorum. Ama süreç ne olursa olsun, kendimi yepyeni bir zarfın içinde buluverdim. Sonra da, o tam şaşkınlık durumumu atlatınca, bu yeni ve “daha uygun” beni özümsemeye çalıştım. Nasıl olsa, o duygu eksikliğinden, o zindan kadar boğucu derin uyuşukluktan kendiliğimden kurtulamamıştım.</p>
				<p class="normal1">Gelgelelim, hiç de hoş olmayan bir buruk tat, uzun zaman bir gölge gibi peşimi bırakmadı. Ne zaman onun on parmağını, içime soktuğu o şeyi, içimden çıkmış olan –ya da çıktığını hissettiğim– o vıcık vıcık nesneyi düşünsem, kendimi berbat hissediyordum. Bir öfkeye, bir umutsuzluğa kapılıyor, nasıl kurtulacağımı bilemiyordum. O günü belleğimden silmek istiyordum. Boşuna. Çünkü adam, bedenimin içine bir şey <span class="ideitalik">sokmuştu</span>. Bu adamın anısından ayırt edilemeyen, <span class="ideitalik">zorlanmış</span> olma duygusu bende saplantıya dönüşmüştü. Ve bir de kirlenmişlik hissi vardı bende. Çelişkili bir duyguydu bu. Ne demek istediğimi anlıyor musunuz? Geçirdiğim başkalaşım, hiç kuşkusuz yerinde bir şeydi. Çok iyi. Ancak, bu başkalaşıma yol açan şey, pisti. Kötüydü. Bu bölünmüşlük, bu çelişki beni uzun süre üzecekti.</p>
				<p class="normal1">Girit Kano masadaki ellerine baktı.</p>
				<p class="normal1">– Bundan sonra, dedi, bedenimi satmaktan vazgeçtim. Artık bunun hiçbir anlamı kalmamıştı.</p>
				<p class="normal1">Yüzü hep öyle, duygusuz ve anlamsızdı.</p>
				<p class="normal1">– Öyle, kolayca vazgeçebildiniz demek? diye sordum.</p>
				<p class="normal1">Başıyla onayladı.</p>
				<p class="normal1">– Öyle, vazgeçtim işte. Kimseye haber vermeden. Hiçbir sorun çıkmadı. Hatta neredeyse fazlasıyla kolay oldu. Bana telefon edeceklerini sanıyordum, buna hazırlıklıydım, ama hiçbir zaman, bir şey demediler. Oysa ki adresimi de, telefon numaramı da biliyorlardı. Beni tehdit edebilirlerdi. Ama sonuçta, bunların hiçbiri olmadı işte.</p>
				<p class="normal1">Ve böylece, en azından görünürde, yeniden sıradan bir kız oldum. Aileme olan tüm borçlarımı ödediğim gibi, üstelik biraz da kenara para koymayı başarmıştım. Ona geri verdiğim parayla ağabeyim kendisine yepyeni bir araba aldı, sadece zevk için. Bu parayı nasıl kazandığımı asla aklının ucundan geçirmedi.</p>
				<p class="normal1">Yeni kişiliğime alışmam için zamana ihtiyacım vardı. Ne tür bir yaratıktı bu “ben”? Nasıl işliyordu? Neleri nasıl hissediyordu? Bu öğelerin her birini teker teker deneyim yoluyla öğrenmem, belleğime yerleştirip biriktirmem gerekiyordu. Ne demek istediğimi anlıyor musunuz? Eskiden bende olanların çoğu, hepten yitip gitmişti. Artık tepeden tırnağa yepyeniydim, aynı zamanda da, hemen hemen boş. Yavaş yavaş bu boşluğu doldurmak zorundaydım. “<span class="ideitalik">Ben” diye adlandırdığım</span> bu şeyi, ellerimle yapmam ya da daha doğrusu, <span class="ideitalik">beni oluşturan öğeleri</span> sırasıyla yaratmam gerekiyordu.</p>
				<p class="normal1">Hâlâ üniversite öğrencisiydim ama oraya dönmeye hiç niyetim yoktu. Sabahleyin evden çıkıyor, parka gidiyor ve bir bankta tek başıma, kimseyle konuşmadan oturuyordum. Ya da sadece, parkın yollarında geziniyor ve yağmurlu günlerde kütüphaneye gidiyor, orada, önüme koyduğum bir kitabı okur gibi yapıyordum. Kimi zaman tüm günümü sinemada geçiriyor ya da Yamamote metrosuna binip saatlerce başkenti dolaşıyordum. Uzayda tek başıma, karanlığın içinde yüzüyormuşum gibi geliyordu bana. Danışabileceğim kimsem yoktu. Malta yanımda olsaydı, hiçbir şey gizlemeden hepsini anlatırdım ona, ama önce de sözünü ettiğim gibi, o dönemde Malta Adası’nda keşiş yaşamı sürüyordu. Onunla temasa geçmem mümkün değildi, adresini bile bilmiyordum. İşte bu yüzden, sorunlarımı çözmek için sadece kendime güvenmek zorundaydım. Yaşadığım türden bir deneyim hiçbir kitapta anlatılmıyordu. Ama böyle yalnız kaldığım için hiç de mutsuz değildim. Bundan böyle kendime tutunabilecektim. En azından, <span class="ideitalik">tutunabileceğim bir şey</span> vardı: kendim.</p>
				<p class="normal1">Yeni ben’im, acıyı, eskisi kadar yoğun olmasa bile hissedebiliyordu artık. Aynı zamanda, acıdan kaçınmak için bir yöntem bulmuştum. Başka bir deyimle: acı çeken bedenimden ayrılabiliyordum. Ne demek istediğimi anlıyor musunuz? Kendimi, bir bedensel ben ile bedensel olmayan ben arasında bölebiliyordum. Böyle anlatıldığında, insana zor görünebilir, ama bir kez bu yöntem öğrenilince gerçekte o kadar da zor değildir. Acı geldiği zaman, bedenimden ayrılırım. İstenmeyen bir misafir geldiğinde, yan odaya geçip rahat rahat uyumak gibi bir şeydir bu. Ben bunu doğallıkla yapabilirim. Acının bedenimi sardığını hissederim. Varlığını hissederim. Ama ben orada değilim. Bitişik odadayım. Böylece acının pençesine düşmem.</p>
				<p class="normal1">– Ve böyle, keyfinizce kendinizden kopmak elinizde mi?</p>
				<p class="normal1">– Hayır, dedi Girit Kano, bir an düşündükten sonra. Başlangıçta bunu, ancak ve ancak bedensel bir acı çekmeye başladığım zaman yapabiliyordum. Daha doğrusu, acı çekmek, bilincimin benden kopması için gereken anahtardı. Daha sonra, Malta Kano’nun yardımıyla, bu kopuşu istediğim zaman gerçekleştirebilir oldum, bir dereceye kadar. Ama çok daha sonra oldu bu iş.</p>
				<p class="normal1">Bir gün Malta Kano’dan bir mektup aldım. Sonunda, Malta Adası’ndaki üç yıllık inziva dönemini tamamladığını ve bir hafta sonra Japonya’ya döneceğini söylüyordu. Bundan böyle sürekli burada yaşamayı düşünüyordu. Yedi sekiz yıllık ayrılıktan sonra onu göreceğim için çok seviniyordum. Ve az önce de belirttiğim gibi, dünyada, her şeyden rahatça konuşabileceğim tek insandı o.</p>
				<p class="normal1">Daha döndüğü gün, Malta’ya başıma gelenlerin hepsini anlattım. Uzun ve garip öykümü, sonuna kadar sesini çıkarmadan dinledi ve bana tek bir soru sormadı. Bitirdiğimde, derin bir soluk aldı ve dedi ki:</p>
				<p class="normal1">“Aslında, tüm bu zaman içinde seninle kalıp seni korumam gerekirdi. Böylesine ciddi sorunların olduğunu hiç düşünmemiştim. Belki de birbirimize bunca yakın olduğumuz için. Her neyse, benim de, kesinlikle yapmam gereken şeyler vardı. Ve yalnız başıma gitmem gereken yerler. Seçeneğim yoktu.”</p>
				<p class="normal1">Ona benim için fazla kaygılanmamasını söyledim. Bunlar <span class="ideitalik">benim sorunlarımdı</span> ve ne de olsa ben de biraz büyümüştüm. Bir süre düşündü. Sonra dedi ki:</p>
				<p class="normal1">“Ben gittikten sonra başından geçenler, atlattıkların, senin için korkunç şeyler. Ama, demin söylediğin gibi, giderek, olman gereken kişiye yaklaşmışsın böylece. En kötüsü arkanda kalmış, dönmemek üzere. Bir daha böyle şeyler asla başına gelmeyecek. Pek kolay değil ama, bir süre sonra çoğunu unutabileceksin. Ama gerçek bir ben olmaksızın, yaşam sürdürülemez. Üstünde bulunduğumuz dünya gibidir bu. Dünya olmadan, görüyorsun ya, hiçbir şey kuramazsın.</p>
				<p class="normal1">Bu arada, asla unutmaman gereken bir şey var: bir adam senin bedenini kirletmiş. Bu, hiç olmamalıydı. Kendini büsbütün kaybedebilir ve mutlak bir hiçlikte dolanır dururdun. <span class="ideitalik">Mutlu bir rastlantı sonucu</span>, o anda varlığın, ilk olduğu durumda olmadığından ters bir sonuç vermiş. Bu durum senin ‘geçici hal’inden kurtulmanı sağlamış, Gerçekten şansın varmış. Gene de, bu kirletilmişlik, senin içinde kalmış, bir biçimde ondan kendini kurtarman gerekiyor. Bunu senin yerine ben yapamam. Hatta hangi yöntemi kullanacağını da söyleyemem. Kendin bulmak, kendin yapmak zorundasın.”</p>
				<p class="normal1">Ablam bana yeni bir isim verdi: <span class="ideitalik">Girit Kano</span>. Bu yeniden doğuşla birlikte adımı da değiştirmem gerekiyordu. Bu adı hemen benimsedim. Sonra Malta Kano benden falcı olarak yararlanmaya başladı. Onun yönetiminde yavaş yavaş yeni ben’ime egemen olmayı ve bilinci bedenden ayırmayı öğrendim. Ömrümde ilk kez huzur içinde yaşayabilir oldum. Gerçi kuşkusuz henüz <span class="ideitalik">asıl ben olan her şeyi</span> yakalayabilmiş değildim. Çok eksiğim vardı. Ama şimdi, Malta yanımda oldukça, dayanabileceğim birine sahiptim. Beni anlıyor ve kabul ediyordu.</p>
				<p class="normal1">– Ve Noboru Vataya’yı yine gördünüz, değil mi?</p>
				<p class="normal1">– Doğru. Bu yıl, mart başında. Bana sahip olduğundan beri beş yılı aşkın bir süre geçmişti ve ben, başkalaşım dönemimi tamamlamış, sonra da Malta Kano’yla çalışmaya başlamıştım. O, Malta’yı görmeye geldiğinde karşılaştık. Konuşmadık. Antrede onu şöyle bir görür gibi oldum, o kadar. Ama yüzünü sadece bir kez görmek, elektrik çarpmış gibi, taş kesilmeme yetti. İşte, buydu o <span class="ideitalik">adam</span>: son müşterim.</p>
				<p class="normal1">Malta Kano’ya gidip onun, beni kirleten adam olduğunu söyledim.</p>
				<p class="normal1">“Anladım” dedi. “Sen bu işi bana bırak, ben hallederim, merak etme. Hadi git saklan bir köşeye. Sakın karşısına çıkma.”</p>
				<p class="normal1">Ben de öyle yaptım. Bu yüzden, ikisinin ne konuştuğundan haberim yok.</p>
				<p class="normal1">– İyi ama, Noboru Vataya ondan ne istemeye gelmiş olabilir ki?</p>
				<p class="normal1">– Hiç bilmiyorum, Bay Okada.</p>
				<p class="normal1">– İnsanlar genellikle bir şey istedikleri için size geliyorlar, değil mi?</p>
				<p class="normal1">– Doğru.</p>
				<p class="normal1">– Ne, örneğin?</p>
				<p class="normal1">– Her şey için gelirler.</p>
				<p class="normal1">– Ama neyi öğrenmek istiyorlar?</p>
				<p class="normal1">Girit Kano, karşılık vermeden önce, dudaklarını ısırdı:</p>
				<p class="normal1">– Yazgılarını, geleceklerini, kaybolmuş bir şeyin bulunmasını... Ne olursa işte.</p>
				<p class="normal1">– Peki siz de karşılık verebiliyor musunuz?</p>
				<p class="normal1">– Evet, Bay Okada. Elbette her şeyi bilmiyoruz. Ama yanıtların çoğu burada, diyen Girit Kano, parmağıyla şakağını gösterdi. Buraya girmek yetiyor.</p>
				<p class="normal1">– Bir kuyunun dibine inmek gibi mi?</p>
				<p class="normal1">– Kesinlikle öyle.</p>
				<p class="normal1">Dirseklerimi masaya dayadım ve ağır ağır, derin derin soluk alıp verdim.</p>
				<p class="normal1">– Size bir şey söylemek istiyorum, eğer canınızı sıkmazsa. Sizi birkaç kez rüyamda gördüm. Ama bunu siz <span class="ideitalik">istiyordunuz</span>, siz girmiştiniz rüyama, bilerek ve <span class="ideitalik">isteyerek</span>. Yanılmıyorum, değil mi?</p>
				<p class="normal1">– Yanılmıyorsunuz, dedi Girit Kano. İsteyerek yapılmış bir şeydi bu. Sizin bilincinize girdim, Bay Okada ve kendimi sizinle birleştirdim.</p>
				<p class="normal1">– Bu tür şeyleri yapabiliyorsunuz demek?</p>
				<p class="normal1">– Evet. Becerilerimden biri de bu.</p>
				<p class="normal1">– Bilincimde cinsel ilişkide bulunduk, dedim. Aslında bu sözleri kendime söylerken, bembeyaz duvarıma cüretkâr bir gerçeküstü tablo asmış gibi oluyorum. Ters asılmadığından emin olmak için tabloya bakıyormuş gibi sözcüklerimi yineliyorum, “bilincimde cinsel ilişkide bulunduk”. Ama size hiçbir zaman, hiçbir şey sormadım ben, ikinize de. Hiçbir şey öğrenmek istemedim. Doğru, değil mi? O halde niçin benimle bunu yapmak zahmetine kalkıştınız ki?</p>
				<p class="normal1">– Çünkü Malta Kano bunu yapmamı emretti.</p>
				<p class="normal1">– Yani Malta Kano sizi zihnimin içini araştırmak için bir medyum olarak kullanıyordu ve ruhumu araştırarak içinde yanıtlar bulmak istiyordu. Ne arıyordu peki? Noboru Vataya’nın sorularının yanıtını mı, yoksa Kumiko’nunkilerin mi?</p>
				<p class="normal1">Girit Kano bir süre sustu. Ne diyeceğini bilemiyordu sanki.</p>
				<p class="normal1">– Bilmiyorum. Bana açıkça bilgi verilmiyor. Bu da daha iyi, çünkü böylelikle kendiliğimden çalışabiliyorum. Tek görevim, insanların bilincini benden geçirip aktarmak. Bulduğuma anlam vermek, Malta Kano’ya düşüyor. Bir şeyi anlamanızı isterdim, Bay Okada: temelde Malta Kano sizin dostunuz. Noboru Vataya’dan nefret ederim ve Malta Kano da her şeyden önce benim iyiliğimi düşünür. Ve bunu da <span class="ideitalik">sizin iyiliğiniz için yapmıştır, Bay Okada</span>, işte benim inandığım bu.</p>
				<p class="normal1">– Pek anlamadım. İkinizin de ortaya çıkışınızdan bu yana, başıma gelmedik kalmadı. Hepsine siz neden oldunuz demiyorum. Veya belki de <span class="ideitalik">benim iyiliğim</span> için yaptınız. Ama açıkçası, bu olayların mutluluğum için olduğuna beni inandıramazsınız. Tam tersine, çok şeyimi yitirdim. Dayanaklarım yok oldu. Kediden başlayarak. Ardından karım. Bana bir mektup yazıp uzun zamandır bir başkasıyla yattığını bildirdi. Yakın dostum yok. Çalışmıyorum, hiç gelirim yok. Gelecek için hiç umudum olmaması bir yana, yaşamak için de bir nedenim yok. Tüm bunlar, <span class="ideitalik">benim iyiliğim</span> için mi yani? Peki, Kumiko ile benim için ne yaptınız?</p>
				<p class="normal1">– Ne demek istediğinizi anlıyorum. Duyduğunuz öfke, boşuna değil. Gene de size her şeyi açık açık anlatabilmek isterdim.</p>
				<p class="normal1">İçimi çektim ve sağ yanağımdaki lekeye dokundum. </p>
				<p class="normal1">– Tamam, iyi. Aldırmayın siz, tüm bunları ne de olsa kendim söyleyip kendim işitiyorum sadece.</p>
				<p class="normal1">Sonra, gözlerini gözlerime dikti:</p>
				<p class="normal1">– Belki de bunda bizim de sorumluluğumuz var. Ama acaba tüm bunlar <span class="ideitalik">er ya da geç</span> nasıl olsa gelmeyecek miydi başınıza? Eğer öyleyse, ne kadar erken olursa o kadar iyi, siz de öyle düşünmüyor musunuz? Ben gerçekten böyle hissediyorum. Biliyorsunuz, Bay Okada, <span class="ideitalik">başınıza çok daha korkunç şeyler gelebilirdi</span>.</p>
				<p class="normal1">Sonra Girit Kano, yiyecek almak için köşedeki süpermarkete gideceğini söyledi. Ona para verdim ve sokağa çıkarken daha uygun bir kılık seçmesini önerdim. Başıyla onayladı ve Kumiko’nun odasına girip beyaz bir gömlek ile çiçekli yeşil bir etek giydi.</p>
				<p class="normal1">– Eşinizin giysilerini giymem sizi rahatsız etmiyor, değil mi Bay Okada?</p>
				<p class="normal1">Başımı “hayır” dercesine salladım.</p>
				<p class="normal1">– Mektubunda, hepsini vermemi söylüyor. Onun eşyasını giymeniz kimseyi rahatsız etmez.</p>
				<p class="normal1">Tahmin ettiğim gibi, hepsi de Girit Kano’ya tıpatıp uyuyordu. Şaşılacak derecede. Ayak numaraları bile aynıydı. Girit Kano, ayağında Kumiko’nun sandaletleriyle çıktı sokağa. Onu karımın giysileriyle görünce bir kez daha, gerçeğin hafifçe yön değiştirdiği hissine kapıldım. Sulara kapılıp sürüklenen koskocaman bir yolcu gemisi gibi.</p>
				<p class="normal1">Girit Kano çıkınca, kanepeye uzandım, dalgın dalgın bahçeyi seyrettim. Yarım saat sonra ellerinde üç kocaman alışveriş torbası, taksiyle döndü. Sonra bana jambonlu yumurta ile sardalye salatası yaptı.</p>
				<p class="normal1">– Girit’le ilgilenir misiniz, Bay Okada? diye pat diye sordu, yemekten sonra.</p>
				<p class="normal1">– Girit mi? Akdeniz’deki adadan mı söz ediyorsunuz?</p>
				<p class="normal1">– Evet.</p>
				<p class="normal1">– Bilmiyorum, dedim. İlgimi çekmedi değil, ama bilmiyorum. Bunu hiç düşünmemiştim.</p>
				<p class="normal1">– Benimle birlikte Girit’e gelmek istemez miydiniz?</p>
				<p class="normal1">– Sizinle Girit’e gelmek mi?</p>
				<p class="normal1">– Doğruyu söylemek gerekirse, bir süre Japonya’dan uzaklaşmak istiyorum da. Siz gittikten sonra kuyuda düşündüğüm, işte hep buydu, Bay Okada. Malta bana yeni adımı verdiğinden beri o adaya gitmek hayalleri kuruyorum. Bu amaçla, Girit konusunda çok kitap okudum. İleride orada yaşayabileyim diye kendi başıma Yunanca bile çalıştım. Ve uzun bir süre ikimizin orada sıkıntısız yaşayabilmesine yetecek kadar birikmiş param da var. Eğer söz konusu paraysa kaygılanmanıza hiç gerek yok.</p>
				<p class="normal1">– Bu niyetinizden Malta Kano’nun haberi var mı?</p>
				<p class="normal1">– Hayır, ona henüz açmadım. Ama karşı çıkmayacağına ve benim için iyi olacağını düşüneceğine eminim. Şu beş yıl beni falcı olarak kullandı, ama hiçbir zaman basit bir araç olarak görmedi. Böyle yapmakla, bir bakıma benim kendimi toparlamama yardımcı oldu. Ona göre, insanların bilincini benim içimden geçirmek, benliğimi sağlamlaştırmamı sağlıyordu. Anlıyorsunuz değil mi, Bay Okada? Bu, bir bakıma bir egonun şahsen sözde-deneyimini yapıyormuşum gibi bir şey. Düşündüm de, ömrümde tek bir kez, kimseye, “Şunu yapmak istiyorum” dememişim. Aslında, ben de hiçbir zaman, “Şunu yapmak istiyorum” diye düşünmedim. Daha doğduğumdan beri, yaşamımın yarısından fazlasını acıyla geçirdim. Tek amacım, bu yoğun acıyla bir arada yaşamanın bir yolunu bulmaktı.</p>
				<p class="normal1">İntihar girişimimin ardından acı yok olunca canlı bir kadavraya döndüm. Kalın bir duyarsızlık perdesi beni tümüyle sarıp sarmaladı. İradem denebilecek bir şeyin gölgesi bile yoktu. Sonra da, Noboru Vataya tarafından bedenim kirletildiği ve ruhum zorlandığı zaman da üçüncü benliğimi edindim. Bulabildiğim tek şey, bir ben’i içermek için gereken kılıftı. Basit bir zarf. Bu da bana, Malta Kano’nun yönetiminde çeşitli egoları içimden geçirme olanağını verdi. İşte yirmi altı yıl boyunca sürdüğüm yaşam. Düşünün bir kez:<span class="ideitalik"> yirmi altı yıl boyunca, ben bir hiçmişim</span>. İşte kuyunun dibinde yalnızken, birden bunu anladım. Tüm bu zaman boyunca “ben” denilen kişi, gerçekte hiçbir şeydi. Sadece bir fahişeydim. Bedenini de, bilincini de satan biri.</p>
				<p class="normal1">Ama şimdi, yeni kişiliğimi ele geçirmeye çalışıyorum. Artık ne bir kılıfım ne de bir geçit yolu. Ben de yeryüzünde kök salmayı deniyorum.</p>
				<p class="normal1">– Bana söylediklerinizi anlıyorum, ama yine de, neden benimle birlikte Girit’e gitmek istiyorsunuz ki?</p>
				<p class="normal1">– Çünkü bu, size de iyi gelecek, Bay Okada, bana da, diye yanıt verdi Girit Kano. Bana öyle geliyor ki, ikimizin de şu sırada burada <span class="ideitalik">bulunmasına</span> hiç gerek yok ve uzaklaşmakla iyi ederiz. Başka bir tasarınız var mı, Bay Okada? Gelecekte nasıl yaşamayı öngörüyorsunuz?</p>
				<p class="normal1">Sessizce başımı hayır anlamında salladım.</p>
				<p class="normal1">– Her ikimiz de yeni bir şeye başlamak zorundayız, dedi Girit Kano, gözlerimin içine bakarak. Girit’e gitmek kötü bir başlangıç sayılmaz.</p>
				<p class="normal1">– Belki öyle, diye onayladım. Öneri olarak oldukça ansızın geldi de, ama gerçekten, kötü bir başlangıç sayılmaz.</p>
				<p class="normal1">Girit Kano gülümsedi. Düşündüm de, ilk kez bana gülümsüyordu. Bunu görünce, öykünün belki de biraz biraz doğru yönde ilerlemeye başladığı duygusuna kapıldım.</p>
				<p class="normal1">– Daha zamanımız var. Elimi çabuk tutsam bile, gidişe hazırlamak için bana en az iki hafta gerek. Bu arada, Bay Okada, siz de sakin sakin, teklifimi düşünün. Size sunacak neyim olduğunu bilmiyorum. Sanırım, şimdilik hiç. Tam anlamıyla bomboşum. Ama size kişiliğimi sunabilirim, Bay Okada, eğer bu size yeterse. Karşılıklı yardımlaşabiliriz.</p>
				<p class="normal1">Başımla onayladım.</p>
				<p class="normal1">– Size yanıtımı vermeden önce, çok düşünmem ve yaşamımı yeniden düzene koymam gerekiyor.</p>
				<p class="normal1">– Eğer bana, Girit’e gelmeyeceğinizi söylerseniz, korkmayın, darılmam. Üzülürüm, ama benimle açık konuşmanızı yeğlerim.</p>
				<p class="normal1"> </p>
				<p class="normal1">Girit Kano geceyi yine bende geçirdi. Gün batarken beni yakındaki parkta bir gezintiye davet etti. Yüzümdeki lekeyi unutmaya ve çıkmaya karar verdim. Bu tür şeyleri durmadan dert edinmek neye yarar ki? O güzel yaz akşamında bir saate yakın yürüdük, sonra eve dönüp hafif bir akşam yemeği yedik.</p>
				<p class="normal1">Gezinti sırasında Girit Kano’ya Kumiko’nun mektubunun içeriğini ayrıntılarıyla anlatmıştım. “Kesinlikle bir daha eve dönmeyecektir. İki ayı aşkın bir süre, bir sevgilisi olmuş. Anlaşılan ondan ayrılmış ama gene de nasıl olsa, bana dönmeye niyeti yok” demiştim. Girit Kano beni sessizce, fikirlerini açığa vurmadan dinlemişti. Tüm olan biteni zaten biliyordu sanılırdı. Herhalde hepsinin arasında, en az şey bilen bendim.</p>
				<p class="normal1">Yemekten sonra, benimle yatmak istediğini söyledi. Benimle gerçekten cinsel ilişkide bulunmak istediğini. Öyle ani olmuştu ki, ne yapacağımı bilmiyordum. Bunu da aynen söyledim:</p>
				<p class="normal1">– Öyle ani oldu ki, ne yapacağımı bilmiyorum.</p>
				<p class="normal1">Girit Kano, gözlerini gözlerime dikti:</p>
				<p class="normal1">– Benimle Girit’e gelip gelmemeniz önemli değil, bir isteği ötekinden ayıralım: bana bir kez, sadece bir kez, bir fahişeymiş gibi sahip olmanızı istiyorum. Bedenimi satın almanızı istiyorum, burada, şimdi. Bu benim için son kez olacaktı, bedenini de, bilincini de satan bir fahişe olmaktan kesinlikle vazgeçmek niyetindeyim. Girit Kano adını da bırakmak niyetindeyim. Ama bunun için, elle tutulur bir ayrım çizgisi olmasını istiyorum: “Bu iş burada biter”i gösteren.</p>
				<p class="normal1">– Açıkça görünen bir ayrım çizgisi istemenizi anlıyorum, ama neden benimle yatmanız gerekiyor ki?</p>
				<p class="normal1">– İzninizle size açıklayabilir miyim, Bay Okada? Sizinle <span class="ideitalik">gerçekten</span> sevişmekle, Bay Okada olan kişiye geçmek istiyorum. Ve böylece, içimde yer etmiş bir pislikten kurtulmak. İşte bu olacak, ayrım çizgisi.</p>
				<p class="normal1">– İyi öyleyse, üzgünüm ama ben beden satın almam.</p>
				<p class="normal1">Girit Kano dudaklarını ısırdı.</p>
				<p class="normal1">– Peki, ya, para yerine bana karınızın giysilerini verirseniz? dedi. Pabuçlarını da. Bu bedenimin ederini karşılar. İyi, değil mi? Bu sayede kurtulmuş olurdum ben de.</p>
				<p class="normal1">– “Kurtuluş” derken, Noboru Vataya’nın sizde bıraktığı pislikten kurtulmayı kastediyorsunuz, değil mi?</p>
				<p class="normal1">– Kesinlikle öyle.</p>
				<p class="normal1">Yüzüne baktım. Takma kirpikleri yokken, çok daha çocuksu duruyordu.</p>
				<p class="normal1">– Söyler misiniz, dedim, ne biçim bir adam şu Noboru Vataya? Karımın ağabeyi. Ama onun hakkında hemen hiçbir şey bilmiyorum. Ne düşünür? Ne ister?.. Hiç mi hiç haberim yok. Bildiğim tek şey, birbirimizden nefret ettiğimiz.</p>
				<p class="normal1">– Noboru Vataya sizinkiyle taban tabana zıt bir dünyaya ait biri, dedikten sonra Girit Kano sanki doğru sözcükleri arıyormuşçasına bir an sustu. Sizin her şeyi yitirdiğiniz bir dünyada, Bay Okada, Noboru Vataya her şeyi elde eder. Sizin dışlandığınız bir dünyada, o kabul görür. Bunun tersi de geçerlidir ve bu yüzden, sizden bu kadar nefret ediyor.</p>
				<p class="normal1">– Anlamıyorum. O nasıl olur da benim kadar önemsiz birinin varlığını fark eder? Noboru Vataya ünlü ve güçlü. Onunla karşılaştırılınca ben solda sıfır sayılırım. Neden benim mutsuz ve zavallı kişiliğimden nefret etmekle boşuna zamanını harcasın ki?</p>
				<p class="normal1">Girit Kano, başını olumsuz anlamda salladı.</p>
				<p class="normal1">– Nefret, uzun, kara bir gölgedir. Çok zaman, nefret eden kişi bile nereden geldiğini bilemez. İki yanı keskin bir kılıca benzer. Karşınızdakine şiddetle indirirseniz, kendinizi kesersiniz. Bu da ölümcül olabilir. Ama ondan kurtulmak kolay değildir. Rica ederim, Bay Okada, dikkatli olun. Çok tehlikelidir. Bir kez yüreğinize kök saldı mı, nefretten kurtulmak dünyanın en zor işidir.</p>
				<p class="normal1">– Noboru Vataya’nın yüreğindeki nefretin kökünü hissedebiliyorsunuz, öyle mi?</p>
				<p class="normal1">– Hissedebiliyorum, evet, dedi Girit Kano. Bedenimi ikiye bölen, beni kirleten, buydu. İşte bu yüzden, onun fahişe olarak son müşterim olmasını istemiyorum. Anlıyor musunuz, Bay Okada?</p>
				<p class="normal1"> </p>
				<p class="normal1">O gece, Girit Kano’nun yanına uzanıp onu kollarıma aldım. Üstündeki, Kumiko’nun giysilerini çıkarıp onunla seviştim. Yumuşak ve sakin bir birleşmeydi bu. Bir rüyanın devamıymış gibi geldi bana. Onunla rüyada yaptıklarımı gerçekte yineliyormuşum gibi. <span class="ideitalik">Gerçek</span> bir bedendi bu, etten, kandan bir yaratık. Ama bir eksiklik vardı: onunla gerçekten seviştiğim duygusu. Hatta birkaç kez Girit Kano’yla değil de Kumiko’yla birlikte olduğum duygusuna kapıldım. Tam boşalırken, uyanacağıma emindim. Uyanmadım. İçine boşaldım. Sahiden gerçekti bu. Ama bu düşünceyi her kabullenişimde, bu gerçek bana biraz daha soyutlaşıyor, yön değiştiriyor ve siliniyormuş gibi geliyordu. Ama gene de, gerçeğin ta kendisiydi.</p>
				<p class="normal1">– Bay Okada, dedi Girit Kano, kollarını boynuma dolamış yatarken. Birlikte Girit’e gidelim. Burasi ikimize göre bir yer değil, ne size ne bana göre. Girit’e gitmeliyiz. Burada kalırsanız, başınıza kötü bir şey gelecek. Bundan hiç kuşkum yok.</p>
				<p class="normal1">– Kötü bir şey mi?</p>
				<p class="normal1">– Hem de <span class="ideitalik">çok</span> kötü bir şey, diye kehanette bulundu Girit Kano, ormanda yaşayan kâhin kuş gibi alçak ve anlaşılır bir sesle.</p>
				</body>
</html>