<html xmlns="http://www.w3.org/1999/xhtml">
	<head>
		
		<title>zemberek</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h2 class="kitapickapak3" id="calibre_toc_4"><br class="calibre3"/>1<br class="calibre3"/>
  Zemberekkuşu’nun salı günü <br class="calibre3"/>Altı parmak ve dört meme</h2><br class="chapter"/><br class="chapter"/><br class="chapter"/>
				<p class="normal1">O kadın telefon ettiğinde mutfakta kendime makarna pişiriyor, bir yandan da Rossini’nin radyoda çalan <span class="ideitalik">Hırsız Saksağan</span> uvertürüne eşlik ediyordum, ki makarna pişirmek için bu kadar uygun bir müzik olamaz. </p>
				<p class="normal1">Önce telefon sesine aldırış etmeyip makarnamı pişirmeyi sürdürmek geldi içimden. Neredeyse hazırdı zaten. Claudio Abbado yönetimindeki Londra Senfoni Orkestrası, kendini müziğin coşkusuna kaptırmış, sesini iyice yükseltiyordu. Ama arayanın, belki de bana bir iş önerisinde bulunmak isteyen bir arkadaş olabileceğini düşündüm. Yemeğin altını kısıp salona geçerek ahizeyi elime aldım. </p>
				<p class="normal1">– Bana on dakikanı ayır, dedi bir kadın sesi, öyle, birdenbire. </p>
				<p class="normal1">Daha önce duyduğum bir sesin sahibini hemen tanırım, ancak bu sesi hiç duymamıştım. </p>
				<p class="normal1">– Bağışlayın ama, dedim elimden geldiğince nazikçe, kiminle konuşmak istemiştiniz acaba?</p>
				<p class="normal1">– <span class="ideitalik">Seninle</span> elbette, diye karşılık verdi kadın. Senden, sadece zamanının on dakikasını istiyorum. Birbirimizi daha iyi anlamamız için. </p>
				<p class="normal1">Alçak, tatlı ve tanımlanması olanaksız bir sesi vardı, hızlı ve kararlı konuşuyordu. </p>
				<p class="normal1">– Birbirimizi anlamak mı? </p>
				<p class="normal1">– Yani, duygusal açıdan demek istiyorum, dedi. </p>
				<p class="normal1">Başımı, aralık bıraktığım kapıdan uzatıp mutfağa bir göz attım. Tencereden iyiye alamet beyaz bir buhar yükseliyordu ve Abbado, <span class="ideitalik">Hırsız Saksağan</span>’ı hâlâ ustalıkla yönetiyordu. </p>
				<p class="normal1">– Dinleyin, beni bağışlayın ama makarna pişiriyorum, neredeyse hazır sayılır, sizinle on dakika konuşursam, bir işe yaramaz artık. </p>
				<p class="normal1">– Makarna mı? diye bağırdı kadın şaşırmış gibi. Ama saat sabahın onu! Neden böyle bir saatte makarna pişiriyorsun ki? Bu biraz garip değil mi?</p>
				<p class="normal1">– Garip olsun olmasın, sizi ilgilendirmez. Kahvaltıyı atlamıştım, şimdi de acıktım. Bu yüzden, yemek niyetine makarna yapıyorum. İstediğim şeyi istediğim saatte yemeye hakkım var, değil mi?</p>
				<p class="normal1">– Evet, evet, tabii ki sorun yok. Eh, o halde, ben de kapatayım bari, dedi kadın yılışık bir sesle. </p>
				<p class="normal1">Garip bir sesti. En ufak bir duygusal değişiklikte bir ayar düğmesiyle oynanmış gibi ses de tümüyle değişiyordu. </p>
				<p class="normal1">– Başka bir zaman ararım seni artık. </p>
				<p class="normal1">– Durun, dedim telaşla. Eğer niyetiniz bana bir şey satmaksa, on kez de arasanız, sonuç değişmez: şu sırada işsizim, hiçbir şey alacak parasal gücüm yok. </p>
				<p class="normal1">– Haberim var, tasalanma, dedi kadın. </p>
				<p class="normal1">– Haberiniz var mı?! Neden haberiniz var?</p>
				<p class="normal1">– Neden olacak, işsiz olduğundan! Biliyorum. Neyse, sen artık makarnana dönsen?</p>
				<p class="normal1">– Sen kim oluyorsun da... </p>
				<p class="normal1">Cümleme henüz başlamıştım ki konuşma pat diye kesildi. </p>
				<p class="normal1">Şaşkın, kafamın içi karmakarışık, bir an öyle, aptal gibi elimdeki ahizeye bakarak kalakaldım. Neden sonra makarnalar aklıma geldi de telefonu yerine bırakıp döndüm mutfağa. Ocağı kapattım, makarnayı bir kevgire alıp süzdüm, Bu aptal telefon yüzünden, artık <span class="ideitalik">al dente</span> olmaktan çıkmıştı ama pek de önemli değildi. </p>
				<p class="normal1">“Birbirimizi daha iyi anlamak mı?” Hem de on dakika içinde? </p>
				<p class="normal1">Yemeğimi yerken hep bunları geçiriyordum kafamdan. </p>
				<p class="normal1">Bu kadın ne söylemek istiyordu? Belki de bir telefon şakasıydı. Ya da yeni bir pazarlama tekniği. Ama her ne olursa olsun beni ilgilendirmiyordu.</p>
				<p class="normal1">Mahallenin kütüphanesinden ödünç alınmış bir romanla salondaki kanepeye yerleştim, ama okurken, bir yandan da ikide birde telefona göz atıyordum. O kadının “sadece on dakika”sıyla ne demek istediğini, gittikçe artan bir merakla soruyordum kendime. İnsan on dakika içinde “birbiri hakkında” ne anlayabilir ki?</p>
				<p class="normal1">Düşündüm de, ayırdığı zaman süresini daha başından belirlemişti. Onda, bu kesin belirlenmiş zaman konusunda tam anlamıyla bir kararlılık seziyordum. On dakika. Belki de dokuz dakika, fazlasıyla kısaydı ve on bir dakika da çok uzun. <span class="ideitalik">Al dente</span> makarna hazırlama süresi gibi... </p>
				<p class="normal1">Düşüncelerimi bu konu üzerinde kapıp koyverince romanımın ucunu kaçırdım ve okumayı bırakıp küçük bir ütü faslına girmeye karar verdim. Ne zaman kafamı bir şey kurcalasa, hemen gömleklerimi ütülemeye başlarım. Eski bir alışkanlıktır bu. </p>
				<p class="normal1">Gömlek ütüleme tekniğim on iki bölüme ayrılır: (1) yakayla (yüzünden) başlayıp (12) sol kolla (manşet) biter. Bu, asla değiştirilmez bir sıradır ve ben de özenle bölümleri teker teker sayarak bu sırayı izlerim. Böyle yapmazsam, gömleklerim iyi ütülenmez. </p>
				<p class="normal1">Sıcak keten kokusunun ve buharlı ütünün ıslıklarının tadını çıkara çıkara, özenle üç gömlek ütüledim, onları sırayla askılara geçirip, en ufak bir kırışık kalmadığına kanaat getirdikten sonra dolaba astım. Ardından ütüyü prizden çektim, dolaptaki yerine koydum, ütü masasını da öyle. Kafamın içi birazcık hafifler gibi olmuştu. </p>
				<p class="normal1">Tam gidip mutfaktan bir bardak su içmeye hazırlanıyordum ki, telefon yine çaldı. Hoppalaaa! Birkaç saniye duraksadıktan sonra açmaya karar verdim. Yine o kadınsa ütü yapacağım bahanesiyle kapatabilirdim nasıl olsa. </p>
				<p class="normal1">Ama bu kez arayan Kumiko’ydu. Televizyonun üstündeki çalar saate baktım: on bir buçuğu gösteriyordu. </p>
				<p class="normal1">– İyi misin? diye sordu karım. </p>
				<p class="normal1">– Çok iyiyim, diye karşılık verdim, arayan o olduğu için rahat bir soluk almıştım. </p>
				<p class="normal1">– Ne yapıyorsun? </p>
				<p class="normal1">– Ütü. </p>
				<p class="normal1">– Bir şey mi var? diye sordu, gergin bir ses tonuyla. </p>
				<p class="normal1">Kafam karıştığında ütüye sarıldığımı çok iyi biliyordu. </p>
				<p class="normal1">– Hayır, hiç, sadece ütülenecek gömleklerim vardı da. Özel bir şey yok. </p>
				<p class="normal1">Konuşurken, sandalyeye oturdum, ahizeyi sol elimden sağ elime geçirdim. </p>
				<p class="normal1">– Bana bir şey mi diyecektin?</p>
				<p class="normal1">– Evet. Şiir yazmayı becerebilir misin acaba? </p>
				<p class="normal1">– Şiir mi? diye sordum şaşırarak. </p>
				<p class="normal1">Şiir mi? Nerden çıkmıştı bu şimdi?</p>
				<p class="normal1">– Tanıdığım bir dergi, genç kızların yazdığı şiirleri yayımlıyor da, okuyucuların gönderdiği şiirlerin içinden seçip düzeltme yapacak birini arıyorlar. Ayrıca her ay, sütun başına konmak üzere bir de şiir yazmak gerekecek. Kolay sayılacak bir iş bu, zahmetine karşılık iyi de para veriyorlar. Gerçi sürekli bir iş değil ama eğer altından kalkabilirsen, sonradan belki yazı işlerinde de çalışabilirsin. </p>
				<p class="normal1">– Kolay iş mi? diye sözünü kestim. Dur bir dakika, benim aradığım, hukuk bürosunda bir iş. Şiir düzeltme işi, bu aradığımın neresine giriyor acaba? </p>
				<p class="normal1">– Ama bana hep, lisedeyken bir şeyler yazdığını söylerdin ya? </p>
				<p class="normal1">– Evet, okul gazetesine hiçbir önemi, bir biçemi olmayan makaleler kaleme alırdım işte: yok filanca sınıf futbol maçını kazanmış da, yok biyoloji öğretmeni merdivenden düşüp hastaneye kaldırılmış da, öyle şeyler işte. Şiirle ilgisi yok. Ben şiir yazmasını bilmem. </p>
				<p class="normal1">– Şiir, yani, anlasana işte, liseli kızlara göre şiirler. Öyle büyük sanat filan olması gerekmeyen. Kimse senden Allen Ginsberg gibi yazmanı istemiyor ki, elinden geleni yaparsan, gayet güzel yürür işte. </p>
				<p class="normal1">– Elimden gelen, elimden gelen, ama ben en ufak bir şiir bile yumurtlamaktan kesinkes âciz biriyim, dedim sertçe. Öyle ya, neden yazacakmışım ki?</p>
				<p class="normal1">– Puff! yaptı Kumiko, düş kırıklığına uğramış bir sesle. Ama bir avukat yazıhanesinde iş bulmak da çok kolay gözükmüyor değil mi?</p>
				<p class="normal1">– Biliyorum. Bu yüzden o kadar çok haber gönderdim her yere. Sanırım bu hafta bir yanıt alacağım, olmazsa senin önerini düşünürüm. </p>
				<p class="normal1">– Sahi mi? İyi öyleyse şimdilik bu konuyu kapatalım. Ha, aklıma gelmişken, bugün günlerden ne?</p>
				<p class="normal1">– Salı, diye karşılık verdim, biraz düşündükten sonra. </p>
				<p class="normal1">– O halde bankaya gidip gaz için biraz para yatırır mısın, telefon için de?</p>
				<p class="normal1">– Olur, zaten birazdan akşam yemeği için alışverişe çıkacağım, onu da hallederim. </p>
				<p class="normal1">– Akşama ne pişireceksin?</p>
				<p class="normal1">– Henüz bilmiyorum, diye yanıtladım. Daha karar vermedim. Alışverişte düşünürüm. </p>
				<p class="normal1">– Ben düşündüm de, aklıma geldi, dedi karım, konuyu değiştirerek. Senin ille de iş araman gerekli mi?</p>
				<p class="normal1">– Neden sordun? dedim, yine şaşırmıştım. Neden iş aramaktan vazgeçeyim ki? İşsizlik ödeneğim sonsuza dek sürüp gitmeyecek, ömrümü kollarımı kavuşturup oturarak geçiremem ben. </p>
				<p class="normal1">– Benim maaşıma zam geldi, ara sıra ek işler de çıkıyor, sonra, yeterince birikimimiz de var, fazla lükse kaçmazsak pekâlâ yürütebiliriz, değil mi? Şimdi yaptığın gibi, evde kalıp ev işlerini yapmak hoşuna gitmez mi? </p>
				<p class="normal1">– Hiç bilemiyorum, diye cevap verdim açıkça. Gerçekten bilmiyorum. </p>
				<p class="normal1">– Ha, aklıma gelmişken, kedi döndü mü?</p>
				<p class="normal1">– Kedi mi? diye yineledim ve o an aklıma geldi ki kediyi, sabahtan beri hepten unutup gitmiştim. </p>
				<p class="normal1">– Hayır, galiba dönmedi. </p>
				<p class="normal1">– Mahallede bakınır mısın biraz? Bir haftadır yok ortalıkta. </p>
				<p class="normal1">Soğuk bir “evet” yanıtı verdim, sonra da ahizeyi sol elime geçirdim. </p>
				<p class="normal1">– Bana kalırsa, çıkmaz sokağın dibindeki o boş evin bahçesinde olmalı, hani o kuş heykeli olan bahçede, onu birçok kez oralarda dolanırken görmüştüm de. </p>
				<p class="normal1">– Çıkmaz sokak mı? Sen o bahçeye neden girdin ki? İlk defa duyuyorum bunu. </p>
				<p class="normal1">– Bak, şimdi kapatmam gerekiyor, işimin başına dönmeliyim. Sen kediyle ilgilenir misin, lütfen?</p>
				<p class="normal1">Telefonu kapadı. </p>
				<p class="normal1">Tekrar yerine koymadan önce ahizeye bir süre baktım. </p>
				<p class="normal1">Kumiko o çıkmaz sokağa ne yapmak için gitmiş olabilirdi ki? Bizim bahçeden oraya geçmek için, oldukça yüksek bir beton duvara tırmanmak gerekiyordu, ki sadece bu sokağa girmek için bunca zahmete katlanmanın hiç anlamı yoktu. </p>
				<p class="normal1">Mutfakta bir bardak su içtim, sonra kedinin tabağını kontrol etmek için verandaya çıktım. Bir akşam önce oraya bıraktığım kurutulmuş balığa dokunulmamıştı. Hayır, anlaşılan, bizim çapkın kedi hâlâ dönmemişti. </p>
				<p class="normal1">Bu yaz başlangıcının pırıl pırıl güneşinde verandada dikilip küçük bahçemizi seyre daldım. Aslında görünüşü insanın yüreğine huzur veren türden bir bahçe değildi. Toprağı hâlâ simsiyah ve ıslaktı, çünkü güneş oraya her gün çok az vururdu ve bitki olarak da oldukça cılız iki üç küme ortancadan başka bir şey yoktu. Yakındaki koruluktan gelen düzenli bir kuş sesi duydum, ki ki kiii diye, sanki bir zemberek kuruyordu. Kumiko ve ben ona “zemberekkuşu” adını takmıştık. Daha doğrusu, ona bu adı Kumiko vermişti. Gerçekte hangi türden bir kuş olduğunu bilmiyorum. Neye benzediğini bile bilmiyorum. Ama kuşun buna aldırış ettiği yoktu ve her gün gelip küçük, huzurlu dünyamızın zembereğini kuruyordu. </p>
				<p class="normal1">Kediyi aramak ha! İyi doğrusu! dedim kendime. Kedileri öteden beri severim. Özellikle de buna, çok bağlanmıştım. Ama bir kedi, kedi yaşantısı sürer. Çok akıllı bir hayvan bu bizimki. Artık burada değilse, canı gitmek istediği içindir. Acıktığı veya yorgun düştüğü zaman dönüp gelecektir. Neyse, mademki Kumiko istemişti, ben de gidip arayacaktım bu kediyi. Zaten yapacak başka işim de yoktu. </p>
				<p class="normal1"> </p>
				<p class="normal1">Nisan başında, hiçbir özel neden yokken, çalıştığım hukuk bürosundan istifa etmiştim. Yaptığım iş özellikle hoşuma gitmiyor değildi. Gerçi pek heyecan verici bir uğraş olduğu söylenemezdi, ama maaşım iyiydi ve ortam da oldukça sıcak sayılırdı. </p>
				<p class="normal1">Görevimi bir cümleyle özetlemek gerekirse, uzmanlaşmış örnek bir sekreterdim diyebilirim. </p>
				<p class="normal1">Sanırım elimden geldiğince iyi çalışıyordum. Bunu benim söylemem garip görünebilir, ama yönetimle ilgili işler konusunda oldukça iyiydim. Çabuk kavrıyor, hızlı tepki veriyordum, asla karşı çıkmıyor, çok akılcı davranıyordum. Bunun içindir ki, istifa etmekten dem vurmaya başladığımda, yaşlı Avukat –yazıhane baba oğul iki avukatındı ve sözünü ettiğim babaydı– beni alıkoymak için bana bir zam bile önermişti. </p>
				<p class="normal1">Ama sonunda ben gene de istifa ettim. Ben de nedenini tam olarak bilemiyorum. Hiçbir özel beklentim yoktu, sonradan ne yapacağıma ilişkin bir kararım da. Hukukla ilgili başka görevler için sınava hazırlanmak üzere yeniden eve kapanmak düşüncesi bana hiç çekici gelmiyordu, her şeyden önemlisi de kendimde avukatlığa bir eğilim bulamıyordum. </p>
				<p class="normal1">Yemekte Kumiko’ya, “İşimden ayrılmayı düşünüyorum” diye haber verdiğim akşam, bana sadece, “Ya, öyle mi?” dedi. Bununla tam olarak ne demek istediğini pek kavrayamadım, o da başka bir şey söylemedi. </p>
				<p class="normal1">Ben de sustuğum için, bir süre sonra ekledi: “Neden olmasın ki, madem canın öyle istiyor? Yaşam senin yaşamın olduğuna göre, ne istersen yapmaya hakkın var.” Sonra da olanca dikkatini tabağına yöneltip çubuklarıyla balığının kılçıklarını ayıklamaya koyuldu. </p>
				<p class="normal1">Kumiko, bir biyolojik beslenme ve sağlıklı yaşam dergisinde çalışıyordu ve oldukça iyi para alıyordu, ayrıca yayıncı dostlarının ona sık sık başka dergiler için çizdirdiği illüstrasyonlar da hiç de küçümsenemeyecek bir ek gelir sağlıyordu. (Aslında tasarım eğitimi görmüştü ve amacı free lance bir çizimci olmaktı.) Bense, sigortam sayesinde, bir süre işsizlik ödeneği alabilecektim. Evde kalıp ev işlerini yürütürsem, ek giderlerden, dışarıda yemekten ve çamaşır temizletme giderlerinden kurtulup parasal açıdan, benim çalıştığım zamana oranla pek de farklı olmayacak bir yaşam sürebilirdik. </p>
				<p class="normal1">İşte bu yüzden vermiştim istifamı. </p>
				<p class="normal1"> </p>
				<p class="normal1">Saat yarımda, her günkü gibi, omzumda büyük bir pazar çantasıyla alışverişe çıktım. Önce telefon ve gaz faturalarını ödemek için bankaya uğradım, sonra akşam yemeği için alışveriş yapmak üzere süpermarkete gittim. McDonald’s’ta bir çizburger yiyip bir de kahve içtim. </p>
				<p class="normal1">Aldıklarımı buzdolabına yerleştirirken telefon yine çaldı. Bu zil sesi bana olağanüstü sabırsız geldi. Plastik torbası yarı açılmış bir tofu paketini mutfak masasına bırakarak salona koştum ve telefonu açtım. </p>
				<p class="normal1">– Makarnanı bitirmiş olmalısın, dedi bir kadın sesi. </p>
				<p class="normal1">– İyi bildiniz, diye yanıtladım. Ama şimdi de gidip kediyi aramam gerekiyor. </p>
				<p class="normal1">– Kediyi arama işi on dakika bekleyebilir, değil mi? Makarna pişirmeye benzemez. </p>
				<p class="normal1">Nedendir bilmem, bir türlü kapatamıyordum telefonu. Bu seste ilgimi çeken bir şeyler vardı. </p>
				<p class="normal1">– Peki ama, on dakikadan uzun sürmesin lütfen. </p>
				<p class="normal1">– Böylece, birbirimizi anlayabiliriz, dedi kadın, sakin sakin. </p>
				<p class="normal1">Hattın öteki ucundaki manzarayı tahmin ediyordum: bir koltuğa rahatça kurulmuş, bacak bacak üstüne atmış olmalıydı. </p>
				<p class="normal1">– Bunu bilemem işte, diye karşılık verdim, ama on dakikada nasıl olur kestiremiyorum. </p>
				<p class="normal1">– On dakika belki de senin sandığından çok daha uzundur, dedi. </p>
				<p class="normal1">– Aradığınız kişide yanılmıyorsunuz, eminsiniz değil mi? dedim, zemin yoklamak için. </p>
				<p class="normal1">– Hayır, dedi kadın. Seni iyi tanıyorum, birkaç kez karşılaştım seninle. </p>
				<p class="normal1">– Ne zaman? Nerede?</p>
				<p class="normal1">– Bir gün, bir yerlerde. Bunları ayrıntılarıyla anlatmaya on dakika yetmez. Önemli olan şimdidir, değil mi?</p>
				<p class="normal1">– Belki, ama beni tanıdığınıza dair bir bir kanıt isterim. </p>
				<p class="normal1">– Örneğin, ne?</p>
				<p class="normal1">– Kaç yaşındayım?</p>
				<p class="normal1">– Otuz, dedi kadın hemen. Otuz yaş ve iki ay, oldu mu?</p>
				<p class="normal1">Sustum. Beni tanıyordu, hiç kuşku yok. Ama zihnimi ne denli zorlasam da, sesin sahibini bir türlü çıkaramıyordum işte. </p>
				<p class="normal1">– Peki, şimdi de sıra sende, beni gözünün önüne getirmeyi dene bakalım, dedi kadın, baştan çıkarıcı bir sesle. Sesimden, benim ne tür bir kadın olduğumu tahmin et. Kaç yaşındayım, neredeyim, ne giymişim... </p>
				<p class="normal1">– Bilemem, dedim. </p>
				<p class="normal1">– Hadi, bir dene bakalım!</p>
				<p class="normal1">Saatime bir göz attım. On dakikanın ancak bir dakika beş saniyesi geçmişti. </p>
				<p class="normal1">– Bilmiyorum, dedim yeniden. Ben sizi tanımıyorum, sesinizden çıkaramadım. Ve ne kadar denersem deneyeyim, sizi gözümün önüne getiremiyorum. </p>
				<p class="normal1">– Gerçekten mi? dedi kadın. Bu konuda yeteneğine güvenmiyor musun? Sakın zihninin bir köşesinde ölü bir nokta olmasın? Tümüyle kendin olmanı engelleyen ölü bir nokta? Yazık, senin kadar akıllı biri için, hem de sahip olduğun tüm yeteneklerine rağmen!</p>
				<p class="normal1">Bir ölü nokta. Bu kadın, kesinlikle haklıydı. Aklımda, bedenimde, hatta yaşantımda bile, bir yerlere gömülüp gitmiş, yitik bir dünya vardı. Belki de yaşamımı, olması gerekenden biraz uzaklaştıran da buydu işte. </p>
				<p class="normal1">– Mademki kim olduğumu görmüyorsun, kendimi tarif edeyim, dedi kadın. Şu sırada yatağımdayım. Az önce bir duş yaptım ve çırılçıplağım. </p>
				<p class="normal1">Çırılçıplak, diye düşündüm. Al başına belayı! Şimdi durum, telefonda pornoya dönüşüyor galiba!</p>
				<p class="normal1">– Yoksa bir şey giymemi mi tercih edersin? Dantelli bir şey? Ya da çorap? Seni en çok heyecanlandıran nedir?</p>
				<p class="normal1">– Nasıl isterseniz. İster çıplak kalın, ister giyinin, benim için fark etmez, diye karşılık verdim. Bakın, bağışlayın ama, telefonda böyle şeyler konuşmaktan pek hoşlanmam. Üstelik daha yapmam gereken bir sürü iş var ve... </p>
				<p class="normal1">– On dakika, hepsi bu. Zamanının on dakikası, karşılanamaz bir kayıp değildir herhalde? Hiç olmazsa soruma karşılık ver. Çıplak kalmamı mı istersin, yoksa bir şeyler giymemi mi? Siyah çamaşır ya da... </p>
				<p class="normal1">– Olduğunuz gibi kalın, rahatsız olmanıza değmez. </p>
				<p class="normal1">– Çırılçıplak, o halde?</p>
				<p class="normal1">– Evet, öyle, çırılçıplak. </p>
				<p class="normal1">Dört dakikayı doldurmuştuk. </p>
				<p class="normal1">– Tüylerim hâlâ ıslak, dedi. İyi kurulanmamışım. Bedenim ıslak. Sıcacık ve ıslağım. Ve tüylerim ipek gibi, görsen, kapkara, yumuşacık. Okşamak ister misin, denemek için?</p>
				<p class="normal1">– Şey, bağışlayın ama... </p>
				<p class="normal1">– Üstelik içerisi daha da sıcak. Ilık beşamel sosu gibi. Gerçekten çok sıcaktır, biliyor musun? Bil bakalım, şu sırada nasıl duruyorum? Sağ dizim havada, sol bacağım yana açık. Onu beş geçeyi gösteren bir saat düşün. </p>
				<p class="normal1">Sesinden, yalan söylemediğini anlıyordum. Gerçekten de bacaklarını onu beş geçeyi gösterir gibi açmış, vajinası da sıcak ve ıslak olmalıydı. </p>
				<p class="normal1">– Dudaklarıma dokun. Yavaşça. Parmağının ucuyla beni usulca okşa. Evet, böyle, çok yavaş. Şimdi de sol mememi boşta kalan eline al. Tatlı tatlı, aşağıdan yukarı okşuyorsun, sonra da meme ucunu çimdikliyorsun. Birkaç kez yapıyorsun bunu, daha daha, ben zevkten kendimden geçinceye kadar. </p>
				<p class="normal1">Tek söz söylemeden telefonu kapadım. Sonra kanepeye uzandım ve derin bir iç çekerek saate baktım: konuşma yaklaşık on dakika sürmüştü. </p>
				<p class="normal1">On dakika sonra telefon tekrar çaldı. Bu kez açmadım ve on beş kez çaldıktan sonra sustu. Salona derin, mermer gibi soğuk bir sessizlik çöktü. </p>
				<p class="normal1"> </p>
				<p class="normal1">Saat ikiye doğru, bahçenin beton duvarından atlayınca kendimi çıkmaz sokakta suldum. </p>
				<p class="normal1">Buraya her ne kadar sokak denilse de, gerçek anlamıyla sokak filan değildi. Doğruyu söylemek gerekirse, burası adlandırılamayacak bir yerdi. Gerçekte, bir yol bile değildi. Çünkü bir yol, bir giriş ile bir çıkış arasında bulunan ve insanı bir yere götüren bir geçittir. </p>
				<p class="normal1">Ama bizim sokağımızın ne girişi vardı ne çıkışı; bir ucundan ötekine gidilecek olursa, bir yanda bir beton duvar çıkıyordu insanın karşısına, ötekinde de dikenli telden bir engel. Bir çıkmaz sokak bile değildi. Çıkmaz sokağın hiç olmazsa bir girişi olur. Mahalledekiler, bu geçide öylesine, “sokak” deyip çıkmışlardı, alışkanlıktan. </p>
				<p class="normal1">Ne diyorduk, sokak bizim evlerin oluşturduğu blokun arka bahçelerini, iki yüz metre boyunca birbirine bağlıyordu. Genişliği bir metreden biraz fazlaydı ve insan bazı yerlerde, sınırlarını aşan bahçe çitleri ve buraya atılan çöpler yüzünden ancak yan yan yürüyebiliyordu. Söylentiye göre –ki bunu evi bize cömertçe, neredeyse bir lokma ekmek fiyatına kiralayan dayımdan duymuştum– sokağın eskiden bir girişi, bir de çıkışı varmış ve iki cadde arasında kestirme olarak kullanılırmış. Ama hızlı büyüme çağıyla birlikte, eskiden boş olan arsalar üzerinde evler mantar gibi bitmeye başlamış ve sokak da genişlik açısından en basit ifadesine indirgenmiş. Mahalledeki ev sahipleri, sundurmalarının altından ya da bahçelerinin arkasından yol veren bu geçide kötü gözle baktıklarından, girişini kapatmışlar. Önce bunu, küçük bir çitin arkasına gizlemekle yetinmişlerse de sonradan ev sahiplerinden biri, bahçesini genişletme çalışmalarından yararlanarak bu girişi bir beton duvarla kapatmış ve öteki ucu da köpeklerin aradan sızmasını önlemek için dikenli tellerle örtülerek tıkanmış. Mahalledeki ev sahipleri sokağı neredeyse hiç kullanmadıklarından, burası kapatılınca kimsenin söyleyecek sözü olmadığı gibi, hırsızlara karşı da epeyce etkili bir önlem olmuş. İşte bu yüzden artık kimse işlevini yitirmiş bir kanal gibi kaderine terk edilmiş bu sokağı kullanmıyordu ve sadece evler arasında bir güvenlik bölgesi işlevi görüyor sayılırdı. Zeminini yabani otlar bürümüştü ve böceklerin yakalanmasını bekleyen yapış yapış örümcek ağlarıyla doluydu. </p>
				<p class="normal1">Kumiko böyle bir sokağa ne yapmak için girmiş olabilirdi ki? Bu konuda en ufak bir fikrim yoktu. Ben bile oraya olsa olsa ancak iki kez gitmiştim herhalde. Her şeyden önce, Kumiko örümcekten çok korkardı. Neyse, şimdi bana diyeceksiniz ki, hadi, sen en iyisi git de kediyi ara. Zaten durup telefonun tekrar çalmasını beklemektense çıkıp şöyle bir dolaşmak daha iyiydi. </p>
				<p class="normal1">Bu ilkyaz güneşinin sıcacık ışınları, başımın üstündeki dalların gölgesini yer yer toprağa vuruyordu. Hiç esinti olmadığından bu kıpırtısız gölgeler, yere yapışmış uğursuz lekelere benziyordu. Ortalık öyle sessizdi ki, güneşin altında, otların soluk aldığı duyulacaktı neredeyse. Bir Ortaçağ gravüründen fırlamış gibi duran pırıl pırıl birkaç küçük beyaz bulut gökte yüzüyordu. Gözlerimin takıldığı en ufak nesnenin bile çizgileri, son derece belirgindi; belirsiz ve bulanık bir biçime sahip olan tek şey benmişim gibi geliyordu bana. Üstelik hava da oldukça sıcaktı. </p>
				<p class="normal1">Tişört, ince keten pantolon ve tenis ayakkabıları giydiğim halde, güneşte birkaç adım atar atmaz koltuklarımdan ter sızmaya başlamıştı. Yazlıklarımı daha o sabah kutularından çıkardığım için her soluk alışımda bir naftalin kokusu, sinsi, küçük bir böcek gibi burun deliklerimden içeri süzülüyordu. </p>
				<p class="normal1">Sokak boyunca yavaş yavaş, her iki yana dikkatle bakarak, düzenli adımlarla yürüyordum. Ara sıra duruyor ve alçak sesle kediye sesleniyordum. </p>
				<p class="normal1">Yol boyunca uzanan evler iyice belirgin iki sınıfa ayrılmıştı: arkada geniş bahçeleriyle eski evler ve birbirine bitişik, yeni sayılabilecek konutlar. Bu yeni evlerin arkasındaki boşluklar, bahçe denmeyi hak edecek kadar geniş değildi, hatta bazılarında ufacık bir yeşillik bile yoktu. Kapı saçakları ile sokak arasında ancak iki sıra çamaşır asabilecekleri bir boşluğa sahiptiler ve zaman zaman çamaşırlar sokağa bile taşıyordu, öyle ki henüz suları damlayan gömleklerin, çarşafların ve havluların arasından süzülerek ilerlemek zorunda kalıyordum. Zaman zaman, bir televizyonun sesi, çekilen bir sifonun gürültüsü açık seçik kulağıma geliyordu; havada, körili pilav kokuları dalgalanıyordu. </p>
				<p class="normal1">Bunların yanında eski evler, tümüyle yaşamdan yoksun gibi görünüyordu. Servilerden ve başka ağaçlardan oluşan çitler onları iyice gizliyor, ancak aralarından geniş ve bakımlı bahçeler göze çarpıyordu. Her tür mimaride yapı vardı burada. Uzun dış galerileriyle Japon tarzında konutlar, donuk bakır damlı Batı usulü konaklar, hatta yeni restore edilmiş evler bile vardı. Ama hepsinin ortak noktası, içinde yaşayanlardan hiçbirinin, gölgesinin bile görülmemesiydi. Sessiz ve kokusuz. Görünürde kurutulmak için asılmış bir çamaşır bile yoktu. </p>
				<p class="normal1">Bahçelerin birinde, kararmış, kupkuru bir Noel ağacı ilişti gözüme, tek başına bir köşeye bırakılmıştı. Bir başka avluda da, akla gelebilecek her türlü çocuk oyuncağı yığılıydı, sanki birçok kişinin gençlik yıllarının anıları burada toplanmıştı: üç tekerlekli bisikletler, plastik kılıçlar, lastik balonlar, selülit bebekler, kaplumbağalar, küçük beyzbol sopaları, tahta kamyonlar... Bir bahçede bir basketbol sepeti ve bir diğerinde hinthurmasından, görkemli bir bahçe takımı bile vardı. Beyaz koltuklar aylar, hatta yıllardır kullanılmamış gibiydi, toz topraktan bir katmanla örtülmüştü. Yağmur, masanın üstüne soluk mor manolya yapraklarından bir sağanak yağdırmıştı. </p>
				<p class="normal1">Bir başka evin alüminyum çerçeveli geniş penceresinden, salonun içini olduğu gibi görebildim: kahverengi deri kaplı bir kanepe takımı, koskocaman bir televizyon, tropik balıkların yüzdüğü bir akvaryum ve ne olduğunu bilmediğim iki kupayla süslenmiş raflar, dosdoğru bir dekorasyon mağazasından çıkmış ayaklı bir lamba. Hepsi de bir televizyon dizisinin dekoru kadar yapmacık duruyordu. </p>
				<p class="normal1">Az ötede demir parmaklıkla kuşatılmış, büyük bir bekçi köpeği için yapıldığı belli olan, koskocaman bir köpek kulübesi vardı. Ama içinde köpek filan göremedim. Kapısı ardına dek açıktı ve birisi aylar boyu içeriden dayanmış durmuş gibi kapının parmaklıklarında bir bombe oluşmuştu.</p>
				<p class="normal1">Kumiko’nun sözünü ettiği boş ev, köpek kulübeli evden az sonraydı. Ben de bu evin boş olduğunu hemen fark ettim. Bu tür şeyler hiç göze görünmez, ama burasının en azından iki üç aydır boş olduğu anlaşılıyordu ilk bakışta. Bu, nispeten yeni, iki katlı bir konaktı, sadece sıkı sıkı kapatılmış kepenkler çok kötü durumdaydı ve birinci kat penceresinin paslanmış demiri, düşmeye hazır gibiydi. Küçük bahçenin ortasında, bir kaide üstünde, aşağı yukarı bir insanın göğsüne gelebilecek yükseklikte, kanatlarını açmış, taştan bir kuş heykeli vardı. Çepeçevre sarmaşık sarmıştı heykeli ve en yüksekteki sapların uçları kaidesi üstündeki kuşun ayaklarını gıdıklıyordu. Kuş –ne kuşu olduğunu bilmiyorum– kanatlarını açmış, bu hiç de hoş olmayan yeri bir an önce terk etmek için uçmaya hazırlanıyor gibiydi. Bu heykelin dışında, bahçede tek bir süs öğesi yoktu. Saçağın altına dizilmiş eski plastik koltukların yanındaki, canlı kırmızı açelyalardan garip bir gerçeklik izlenimi yayılıyordu. Bu çiçeklerin dışında her şeyi yabani otlar kaplamıştı. </p>
				<p class="normal1">Göğsümün hizasındaki parmaklıklı kapıya dayanmış, bir kedinin hoşuna gidecek her şeye sahip olan bahçeyi seyrettim, ama ne denli bakındımsa da bizimkine uzaktan yakından benzeyen bir kediye rastlamadım. Sadece çatıdaki antenin tepesine tünemiş bir güvercinin tekdüze kuğurması çevrede yankılanıyordu. Taştan kuşun gölgesi, yüksek otların üstüne düşüp çeşitli biçimlerde parçalara ayrılıyordu. </p>
				<p class="normal1">Cebimden limonlu bir pastil çıkardım, kâğıdını açıp ağzıma attım. İstifa ettikten sonra sigarayı bırakmıştım. İyi dayanıyordum ama buna karşılık cebimden pastili eksik etmiyordum. Kumiko benim “limonlu pastille zehirlendiğimi” ve yakında dişlerimin çürüyeceğini söylese de ben, sigaranın yerine koyduğum bu alışkanlıktan vazgeçemiyordum. Ben çevreyi seyrederken güvercin de her makbuza damga vuran bir memur gibi, tekdüze kuğurmalarını sürdürüyordu. Tam olarak ne kadar süre bu parmaklığa dayanıp kaldığımı bilmiyorum, en azından ağzımdaki limonlu pastil yarıya ininceye kadar kalmış olmalıyım. O zaman pastili yere tükürdüğümü ve orada öyle, kuşun gölgesinin bahçedeki otların üstüne yayılmasını seyrederek durduğumu hatırlıyorum. </p>
				<p class="normal1">Birdenbire, arkamda birinin varlığını sezdim, sanki biri beni çağırıyordu. </p>
				<p class="normal1">Döndüm ve karşı evin arka bahçesinde, ayakta duran bir kız gördüm. Ufak tefekti, saçlarını atkuyruğu bağlamıştı, açık kahverengi çerçeveli koyu siyah gözlüğü ve kısa kollu mavi bir Adidas tişörtü vardı. Aylardan mayıs olmasına karşın incecik kolları güneşten iyice esmerleşmişti. Bir eli şortunun cebindeydi, öteki eliyle de, beline kadar gelen bir bambu çite dayanmıştı. Aramızda ancak bir metre vardı. </p>
				<p class="normal1">– Çok sıcak be, dedi bana. </p>
				<p class="normal1">– Öyle, dedim ben de. </p>
				<p class="normal1">Hoppala, dedim içimden. Anlaşılan bugün kadınların benimle konuşma günü. </p>
				<p class="normal1">Bu kısa görüş alışverişinin ardından, orada öyle çakılıp kaldı, beni seyrediyordu. Sonra şortunun cebinden bir paket Short Hope çıkardı, içinden bir sigara çekip dudaklarına götürdü. Küçük bir ağzı vardı, üstdudağı hafif kalkıktı. Bir kibrit çakıp yaktı sigarasını. Başını eğdiğinde, saçlarının arasından kulaklarını iyice gördüm. Güzel kulaklardı, kıvrımları yapımcının elinden henüz çıkmış gibi düzgün ve pürüzsüzdü, zarafetle çizilmiş kenarları boyunca, bir dizi ince tüy güneşte parlıyordu. </p>
				<p class="normal1">Kibritini yere attı, sigarasından derin bir nefes çekti, dudaklarını büzerek dumanı üfledikten sonra birden, varlığımı hatırlamış gibi gözlerini bana dikti. Yüzümün iki kez yansıdığını gördüm: çok koyu renkte olduğundan ve ışığı da ayna gibi kırdığından bakışlarını yakalama şansımı tümüyle yok eden gözlüğünün her iki camında. </p>
				<p class="normal1">– Buralarda mı oturuyorsunuz?</p>
				<p class="normal1">– Evet, diye cevap verdim, parmağımı evime doğru uzatarak. </p>
				<p class="normal1">Ama buraya gelirken geçtiğim eğri büğrü, garip açılı yol yüzünden doğru yönü gösterdiğimden pek emin değildim. Parmağımı da rasgele uzatmıştım zaten. </p>
				<p class="normal1">– Ne yapıyorsunuz burada, deminden beri?</p>
				<p class="normal1">– Kedimi arıyordum, bir haftadır yok ortada, diye karşılık verdim, terli ellerimi pantolonumda kurulayarak. Biri onu buralarda görmüş de. </p>
				<p class="normal1">– Nasıl bir kedi?</p>
				<p class="normal1">– Kahverengi çizgili, kuyruğu biraz çarpık, iri bir erkek. </p>
				<p class="normal1">– Peki, adı ne?</p>
				<p class="normal1">– Noboru, dedim. Noboru Vataya. </p>
				<p class="normal1">– Sizin değil, kedininkini sormuştum. </p>
				<p class="normal1">– Noboru Vataya. </p>
				<p class="normal1">– Ya? Bir kedi için kibar bir ad.</p>
				<p class="normal1">– Aslında, karımın ağabeyinin adıdır. Kedi bize onu hatırlatıyor da, biz de şaka olsun diye bu adı taktık. </p>
				<p class="normal1">– Ne bakımdan benzeşiyorlar?! </p>
				<p class="normal1">– Bilmem, davranışlar, yürüyüş, uykulu bakış, bu gibi şeyler işte. </p>
				<p class="normal1">İlk kez gülümsedi bana. Yüz çizgileri gevşediğinde, ilk bıraktığı intibaya göre çok daha çocuksu görünüyordu kız. Herhalde, on beş, on altı yaşından büyük değildi. Üstdudağının kalkık ucu boşlukta garip bir açı çiziyordu. </p>
				<p class="normal1">“Okşa onları” diyen bir ses duyar gibi oldum. Telefondaki kadının sesi. Alnımda biriken teri elimin tersiyle sildim. </p>
				<p class="normal1">– Kahverengi çizgili, kuyruğunun ucu çarpık bir kedi ha? diye tekrarladı genç kız, söylediklerimi doğrulatmak istercesine. Tasması var mıydı?</p>
				<p class="normal1">– Evet, pire kovucu bir tasma. </p>
				<p class="normal1">Bir eli bambu çitin üstünde, on beş saniye kadar düşündü. Sonra izmaritini ayaklarımın dibine attı. </p>
				<p class="normal1">– Lütfen benim yerime basar mısın? Ayaklarım çıplak da. </p>
				<p class="normal1">Pabucumun topuğuyla sigarayı özenle ezdim. </p>
				<p class="normal1">– Sanırım ben gördüm o kediyi, dedi genç kız, yavaş yavaş, tane tane. Kuyruğunun ucuna dikkat etmedim ama açık kahverengi, iri bir erkek tekirdi ve galiba tasması da vardı. </p>
				<p class="normal1">– Ne zaman gördün acaba?</p>
				<p class="normal1">– Ne zamandı, dur bakayım... Birkaç kez gördüm. Zamanımı bahçede güneşlenerek geçiririm ben, bu yüzden ne zaman olduğunu pek iyi anımsamıyorum, üç ya da dört gün önce belki. Mahallenin tüm kedileri, Bay Takitani’nin bahçesinin çitinden geçip Miyavakilerin bahçesine girmek için bizim bahçeden geçerler. </p>
				<p class="normal1">Evinin karşısındaki boş evin bahçesini gösteriyordu. Taş kuş yine öyle, kanatlarını açmıştı, altın rengindeki sarmaşıklar bu ilkyaz güneşinde parlıyordu, antene tünemiş güvercin tekdüze kuğurmalarını sürdürüyordu. </p>
				<p class="normal1">– Aklıma bir şey geldi, deyiverdi yeniyetme kız. Benim bahçemde beklesen? Tüm kediler karşı bahçeye gitmek için buradan geçerler, ayrıca sen buralarda böyle dolanmayı sürdürürsen biri seni hırsız sanıp polise haber verebilir. İlk kez olmuyor bu. </p>
				<p class="normal1">Kararsızdım. </p>
				<p class="normal1">– Hadi! Evde yalnızım zaten, ikimiz dışarıda, güneşte durup kedinin buradan geçmesini bekleriz. Biliyor musun, gözlerim çok keskindir, sana yardımcı olabilirim. </p>
				<p class="normal1">Saatime baktım. İkiyi otuz altı geçiyordu. Yapmam gereken tek iş, kuruyan çamaşırları toplamak ve yemeği hazırlamaktı. </p>
				<p class="normal1">– Peki, anlaştık, saat üçe kadar kalırım öyleyse, eğer istersen, dedim, ben de durumu doğru dürüst kavrayamadığım halde. </p>
				<p class="normal1">Arkasından içeri girmek için bahçe kapısını iterken, sonra da çimlerin üstünde yürürken, sağ bacağının hafifçe topalladığını gördüm. Çocuk omuzları bir manivela gibi düzenli olarak sağa eğiliyordu. Birkaç adım sonra durdu ve bana döndü: </p>
				<p class="normal1">– Geçen ay bir kaza geçirdim de, dedi ciddi ciddi. Bir motosiklette arkadaydım, yere fırladım. Şansım yokmuş. </p>
				<p class="normal1">Çimenliğin tam ortasında, büyük bir meşenin altında iki beyaz şezlong yan yana duruyordu. Bir tanesinin arkasına mavi bir havlu atılmıştı, ötekineyse karmakarışık bir sürü şey: bir Short Hope paketi, bir kül tablası, bir çakmak, büyük bir radyo-kasetçalar ve dergiler. Sesi sonuna kadar açılmış radyo-kasetçalarda tanımadığım bir hard rock parça çalıyordu. Şezlonglardan birinin üstündekileri çimenlere bırakıp beni davet etti, müziği susturdu. Böyle, oturduğum yerden, bahçedeki ağaççıkların arasından sokağı da, karşıdaki boş evi de görebiliyordum. Hatta kuş heykelini, altın sarmaşıkları, bahçe parmaklığını bile. Genç kız, oturduğu şezlongdan az önce beni uzun uzun gözlemişti herhalde. </p>
				<p class="normal1">Gösterişsiz, geniş bir bahçeydi burası. Çimenlik, tatlı bir eğimle uzanıyordu, şurada burada ağaçlar ile şezlongların solunda, beton kenarlı oldukça geniş bir havuz vardı. Besbelli bir süredir kullanılmamıştı, çünkü boştu ve yeşilimtrak soluk dibi, güneşe karşı sırtüstü dönmüş büyük bir su yaratığı gibiydi. Ağaçların arkasında, dipte zarif cepheli ama ne büyük ne de lüks, Batı tarzı eski bir ev görülüyordu. Yalnızca bahçesi oldukça geniş ve bakımlıydı. </p>
				<p class="normal1">– Ben üniversitede öğrenciyken, bir ara bir peyzaj mimarının yanında çalışmıştım, bahçelere gidip çimleri biçerdim. </p>
				<p class="normal1">– Ya, öyle mi? dedi genç kız, umursamaz bir tavırla. </p>
				<p class="normal1">– Bu büyüklükte bir bahçenin bakımı çok zaman alıyor olmalı, dedim çevreme bakınarak. </p>
				<p class="normal1">– Senin bahçen yok mu?</p>
				<p class="normal1">– Var, ama küçük. Ancak birkaç küme ortanca sığacak kadar... Sen evde hep böyle yalnız mısın?</p>
				<p class="normal1">– Evet. Gündüzleri hep. Sabah akşam, bir hizmetçi geliyor, ama onun dışında yalnızım. Baksana, soğuk bir şeyler içer misin? Biram var. </p>
				<p class="normal1">– Hayır, teşekkür ederim. </p>
				<p class="normal1">– Emin misin? Çekinme, ha. </p>
				<p class="normal1">– Susamadım ki. Okula gitmiyor musun sen?</p>
				<p class="normal1">– Ya sen? Sen işe gitmiyor musun?</p>
				<p class="normal1">– İsteseydim de gidemezdim. </p>
				<p class="normal1">– İşsiz misin?</p>
				<p class="normal1">– Öyle de denebilir. İstifa ettim. </p>
				<p class="normal1">– Ne iş yapıyordun?</p>
				<p class="normal1">– Bir hukuk bürosunda çalışıyordum. Belediyelerden ve resmi dairelerden belgeleri alıyor, dosyalıyor, yasalarda yeri olup olmadığına bakıyor, mahkemeye dilekçe yazıyordum, bu gibi şeyler işte. </p>
				<p class="normal1">– Ama istifa ettin öyle mi?</p>
				<p class="normal1">– Evet. </p>
				<p class="normal1">– Karın çalışıyor mu?</p>
				<p class="normal1">– Evet.</p>
				<p class="normal1">Sokağın karşısında kuğuran güvercin, bilmem nereye uçup gitmişti. Birden, çevreye derin bir sessizlik çöktüğünün farkına vardım. </p>
				<p class="normal1">– Kediler hep şuradan geçerler, dedi genç kız önümüzdeki çimlerin bittiği yeri işaret ederek. Takitanilerin evinin arkasındaki fırını görüyor musun? Tam oradan çıkarlar, çimleri geçip ağaçların arasından süzülür, karşıdaki bahçeye girerler. Hep aynı yolu izlerler. </p>
				<p class="normal1">Kara gözlüğünü alnına kaldırdı, çevresine bakmak için gözlerini kıstı, sonra gözlüğünü indirip sigarasının dumanını üfledi. Sol gözünün kenarında, iki santim uzunluğunda, ömür boyu iz bırakacak derinlikte bir kesiği görecek zamanım oldu. Herhalde bu yarayı gizlemek için takıyordu kara gözlüğü. Yüzü gerçek anlamıyla güzel değildi, ama gözlerinin parlaklığından ya da kalkık dudaklarından ötürü çok çekiciydi. </p>
				<p class="normal1">– Baksana, Bay Takitani’nin üniversite profesörü olduğunu biliyor muydun? Televizyona da çıktı. </p>
				<p class="normal1">– Bay Takitani mi?</p>
				<p class="normal1">Bana Bay Takitani’nin kim olduğunu açıkladı, ama onu tanımıyordum. </p>
				<p class="normal1">– Neredeyse hiç televizyon seyretmem, dedim. </p>
				<p class="normal1">– Pek sevimsiz bir aile, diye yorum yaptı kız. Ünlü oldukları için kendilerini kim bilir ne sanıyorlar. Zaten, televizyona çıkanların hepsi de caka satar. </p>
				<p class="normal1">– Ya öyle mi? </p>
				<p class="normal1">Short Hope paketini aldı, bir sigara çekti, yakmadan bir süre elinde yuvarladı durdu. </p>
				<p class="normal1">– Peki Miyavakiler, onları tanıyor muydun? diye sordu. </p>
				<p class="normal1">– Hayır. </p>
				<p class="normal1">– Boş evde oturuyorlardı. Tümüyle normal bir aileydi. İki kızları ünlü özel bir liseye gidiyordu. Babanın bir restoran zinciri vardı. </p>
				<p class="normal1">– Niçin gittiler buradan?</p>
				<p class="normal1">“Bilmiyorum” dercesine yüzünü buruşturdu. </p>
				<p class="normal1">– Galiba borçlanmış. Şehir dışına taşınmak zorunda kaldılar. Neredeyse bir yıl oldu gideli. Annem evin böyle terk edilmiş olmasından hep yakınıyor. Her yeri yabani otlar bürüyormuş ve kediler de durmadan çoğalıyormuş, bir hırsız uğursuzları eksikmiş, hep öyle diyor. </p>
				<p class="normal1">– O kadar çok mu kedi var?</p>
				<p class="normal1">Sonunda sigarasını dudaklarına sıkıştırdı, çakmağıyla yaktı, sonra başını salladı. </p>
				<p class="normal1">– Hem de her türlüsü. Uyuzu, tek gözlüsü... Hele bir tanesinin gözü çıkmış, yerinde et parçası sarkıyor. İğrenç, değil mi?</p>
				<p class="normal1">– İğrenç, diye onayladım. </p>
				<p class="normal1">– Benim ailemde altı parmaklı biri var, benden biraz büyük bir kız; küçükparmağının yanında bir tane daha var, bebek parmağı gibi. Ama onu öyle ustaca kıvırıyor ki, dikkat edilmezse belli bile olmuyor. Üstelik güzel bir kız da. </p>
				<p class="normal1">– Hımm, yaptım. </p>
				<p class="normal1">– Sence kalıtsal mıdır, böyle zırıltılar? Nasıl diyeyim... ana babadan çocuklara geçer mi?</p>
				<p class="normal1">– Hiçbir fikrim yok. </p>
				<p class="normal1">Bir an sustu kaldı, ben ağzıma yeni bir limonlu pastil atmış, kedilerin geçeceği yere dikmiştim gözlerimi. Ancak henüz tek bir kedinin geçtiğini görmemiştim. </p>
				<p class="normal1">– Bir şey içmek istemediğine emin misin? Ben bir kola alacağım. </p>
				<p class="normal1">– Hayır, sağol, diye karşılık verdim. </p>
				<p class="normal1">Şezlongundan kalktı, topallayarak ağaçların ardında kayboldu. O yokken yerdeki dergilerden birini alıp karıştırdım. Bunun pahalı türden bir erkek dergisi olması beni çok şaşırttı. Orta sayfalardaki fotoğrafta, tabureye oturmuş bir kız vardı, hiç de doğal olmayan bir pozda, bacaklarını iyice açmıştı, minicik saydam külotunun arasından cinsel organı da, tüyleri de gözüküyordu. Al bir bela daha! diye içimi çekip dergiyi yerine bıraktım, sonra da dizlerimi göğsüme çekerek gözlerimi gene kedi geçidine diktim. </p>
				<p class="normal1">Epey sonra, elinde bir kola şişesiyle döndü kız. Mavi tişörtünü çıkarmış, şortu ve arkasından bir kordonla bağlanmış, memelerinin biçimini ortaya çıkaran küçücük bir bikini üstüyle kalmıştı.</p>
				<p class="normal1">Hiç kuşkusuz oldukça sıcak bir gündü. Güneşin alnında, şu şezlongda oturmaktan, kurşuni tişörtüm terden yer yer koyu lekelerle bezenmişti. Öyle sıcaktı ki, canım tek bir şey çekiyordu: şu şezlongda öyle uzanıp kalmak ve özellikle de hiçbir şey düşünmemek. </p>
				<p class="normal1">– Söylesene, sevdiğin kızın altı parmaklı olduğunu görseydin ne yapardın? dedi kız, önceki konuya dönerek. </p>
				<p class="normal1">– Bir sirke satardım. </p>
				<p class="normal1">– Gerçekten mi?</p>
				<p class="normal1">Beni ciddiye aldığına şaşarak, hemen düzelttim:</p>
				<p class="normal1">– Hayır, şaka yaptım sadece. Sanırım benim için bir şey değişmezdi. </p>
				<p class="normal1">– Çocuklarınıza geçme tehlikesi olsa da mı?</p>
				<p class="normal1">Sorunu bir an kafamda tarttım. </p>
				<p class="normal1">– Hayır, sanırım beni rahatsız etmezdi. Bir parmak fazla ya da eksik, hayatta çok büyük bir engel değildir. </p>
				<p class="normal1">– Peki ya dört tane memesi olsaydı?</p>
				<p class="normal1">– Bilmiyorum, dedim. </p>
				<p class="normal1">Dört meme ha? Konunun sonu gelmeyecek gibi görünüyordu, değiştirmeye karar verdim. </p>
				<p class="normal1">– Kaç yaşındasın sen?</p>
				<p class="normal1">– On altı, diye yanıt verdi. Yeni doldurdum. Lise ikinci sınıftayım. </p>
				<p class="normal1">– Okula gitmiyor musun?</p>
				<p class="normal1">– Uzun süre yürürsem hâlâ bacağım ağrıyor da. Gözümün kenarından da yaralandım. Benim lisedekiler oldukça serttir, motosikletten düşüp yaralandığımı öğrenirlerse başıma dert açabilirler. Bu yüzden hastalık nedeniyle rapor aldım. Bir yıl okulu kırmak beni hiç de rahatsız etmiyor. Bir üst sınıfa geçmek için acelem yok. </p>
				<p class="normal1">– Hımmm, dedim. </p>
				<p class="normal1">– Ama az önce konuştuklarımıza dönersek, altı parmağı olan bir kızla evlenmek seni rahatsız etmeyecek, ama dört memesi olursa, hoşuna gitmez, öyle demiştin değil mi?</p>
				<p class="normal1">– Hayır. Sadece bilmediğimi söylemiştim. </p>
				<p class="normal1">– Neden bilmiyorsun?</p>
				<p class="normal1">– Hayal etmekte zorlanıyorum da ondan. </p>
				<p class="normal1">– Ama altı parmaklı bir kızı hayal edebiliyorsun?</p>
				<p class="normal1">– Az çok, evet. </p>
				<p class="normal1">– Ne farkı var ki? Altı parmak ya da dört meme, aynı şey değil mi?</p>
				<p class="normal1">Bunu gene biraz düşünmeye çalıştım, ama açıklamaya nereden başlayacağımı bilemiyordum. </p>
				<p class="normal1">– Sence fazla mı soru soruyorum? diye sordu. </p>
				<p class="normal1">– Bunu sana daha önce söylemişler miydi?</p>
				<p class="normal1">– Evet, ara sıra. </p>
				<p class="normal1">– Soru sormanın bir zararı yok. Karşındakini düşünmeye zorlar bu. </p>
				<p class="normal1">– Çok insan düşünmeyi sevmiyor, dedi ayaklarının ucuna bakarak. Rasgele, akıllarına gelen yanıtı veriyorlar. </p>
				<p class="normal1">Başımı belli belirsiz salladım, gözlerimi yeniden geçide diktim. Ne işim var burada? diye birden sordum kendime. Daha tek bir kedinin geçtiğini görmedim ki. </p>
				<p class="normal1">Kollarımı göğsümde kavuşturup, yirmi saniye kadar gözlerimi kapadım. </p>
				<p class="normal1">Kıpırdamadan gözlerimi kapayınca, terin, bedenimin çeşitli yerlerinden süzüldüğünü hissedebiliyordum. Alnımda, burnumun altında, boynumda, üstümde ıslak tüyler gezdiriliyormuş gibi son derece ince duygulara kapılıyordum. Tişörtüm rüzgârsız bir günde kıpırtısız duran acınası bir bayrak gibi bedenime yapışıyordu. Güneş ışığı bana garip bir uyuşukluk veriyordu. Kız, kola bardağını sallayınca içindeki buzlar, tıpkı bir sürünün çıngırakları gibi yankı yaptı. </p>
				<p class="normal1">– Uykun varsa uyuyabilirsin, kedinin geçtiğini görürsem uyandırırım seni, diye fısıldadı. </p>
				<p class="normal1">Sessizce başımla onayladım, gözlerim hâlâ kapalıydı. </p>
				<p class="normal1">Bir an, çevremde tek bir ses duymadım. Güvercin nicedir görünmüyordu. Rüzgâr esmiyordu, arabaların egzoz sesleri bile duyulmuyordu. Telefondaki meçhul kadını düşündüm. O kadını gerçekten tanıyor muydum acaba?</p>
				<p class="normal1">Sesi de, konuşma tarzı da bana herhangi bir şeyi anımsatmıyordu, ama gel gör ki, o beni tanıyordu işte. De Chirico’nun bir tablosu gibi, sadece gölgesi bir yolda, sonsuza dek uzuyordu. Gerçekliği uzakta, çok uzakta, bilincimin sınırları dışında kalıyordu. Kulağımda, çan sesleri sürüp gidiyordu. </p>
				<p class="normal1">– Uyuyor musun? diye sordu bana genç kız, zor duyulabilir bir sesle. </p>
				<p class="normal1">– Hayır, karşılığını verdim. </p>
				<p class="normal1">– Biraz daha yaklaşabilir miyim? Böylece, alçak sesle konuşabilirim hiç olmazsa. </p>
				<p class="normal1">– Bana göre hava hoş, dedim gözlerim hâlâ kapalı. </p>
				<p class="normal1">Şezlongunu benimkine doğru çekip yapıştırdı. Birbirine sürtünen tahtaların kuru gıcırtısını duydum. </p>
				<p class="normal1">Garip şey, dedim kendime, bu kızın sesi, gözlerim kapalıyken, gözlerim açıkken olduğundan tümüyle farklı. Ne oluyor bana? İlk kez böyle duygular içindeyim. </p>
				<p class="normal1">– Seninle biraz konuşabilir miyim? diye sordu. Çok alçak sesle konuşacağım, cevap vermen gerekmez, istersen uyuyabilirsin bile. </p>
				<p class="normal1">– Tamam, dedim. </p>
				<p class="normal1">– Güzel oluyor, ölen biri, dedi. </p>
				<p class="normal1">Tam kulağımın dibinde konuştuğu için sesiyle birlikte soluğunun nemli sıcaklığı da içime işliyordu. </p>
				<p class="normal1">– Niçin? diye sordum. </p>
				<p class="normal1">Parmağını dudaklarıma koydu, mühürler gibi. </p>
				<p class="normal1">– Soru yok, dedi, bana şimdi soru sormanı istemiyorum. Ayrıca, gözlerini de açma. Anlaşıldı mı?</p>
				<p class="normal1">Başımı salladım, neredeyse onun sesi kadar hafifçe. </p>
				<p class="normal1">Parmağını dudaklarımdan çekip bu kez bileğime koydu. </p>
				<p class="normal1">– Bunu bir bisturiyle kesmek isterdim. Kadavrayı değil. Daha çok, ölünün yoğunlaştırılmış bir parçasını. Galiba cesedin bir yerinde bu türden bir şeyler olmalı. Ölü yoğunluğu, felce uğramış, esnek bir sinir yumağı, bir top gibi. Bir kadavradan bunu çıkarıp almak isterdim ve kesip içine bakmak. Durmadan bunu düşünüyorum. Kendime, içinin nasıl olduğunu soruyorum durmadan. Biraz elastik olmalı, anlıyor musun, tüpünde kurumuş diş macunu gibi. Sence de öyle değil mi? Hayır, cevap vermene gerek yok. Çevresi lastikimsi ama çekirdeğe doğru gidildikçe sertleşir. İşte çevresindeki deriyi de böyle kesmeye başlarım, peltemsi kitleyi çıkarırım, bisturiyle içine girer ve spatulayla çekip alırım. İçi gittikçe sertleşir, merkezini buluncaya kadar devam ederim, küçük, sert bir çekirdek. Küçücük ve çok sert, bilyeli yatak gibi. Sence de öyle değil midir?</p>
				<p class="normal1">İki üç kez hafifçe öksürdü. </p>
				<p class="normal1">– Hep bunu düşünüyorum, düşünmeden edemiyorum, Herhalde gün boyu hiçbir şey yapmadığım için. Bir şey yapmayınca düşüncelerim beni giderek daha uzaklara götürüyor, öyle uzağa gidiyorlar ki artık onları izleyemiyorum. </p>
				<p class="normal1">Parmağını bileğimden çekti, bardağını aldı, kalan kolasını içti. Buzların şıngırdamasından, bardağın boş olduğunu anladım. </p>
				<p class="normal1">– Tasalanma, kedi gelirse görürüm, bakıyorum. Noboru Vataya görünür görünmez sana haber veririm. Gözlerini kapalı tutabilirsin, çekinmeden. Noboru Vataya, buralarda dolaşmaya başlamış olmalı. Bir kedi her zaman aynı yerlerden geçer, gelecek, göreceğiz, kesinlikle. Hayal gücümüzü çalıştırarak bekleyelim onu. Noboru Vataya yaklaşıyor. Otların arasından süzülüyor, çitin altından geçiyor, bir çiçeği koklamak için duruyor, ufak ufak buraya yaklaşıyor. Onu gözünün önüne getirmeye çalış. </p>
				<p class="normal1">Onun söylediklerini izleyerek, kediyi zihnimde canlandırmaya çalıştım, ama arkadan gelen ışıkta çekilmiş bir fotoğraftaki gibi belirsiz bir kedi biçimi seçebiliyordum sadece. Güneşin, gözkapaklarımı delip geçen keskin ışığı, iç karanlığımı tedirgin ediyor, dengesini bozuyordu ve ne kadar çabalasam da, kedinin biçimini tam olarak kafamda canlandıramıyordum. Zihnimdeki Noboru Vataya doğallıktan yoksundu ve başarısız bir portre gibi biçimsizdi. Tüm özellikleri oradaydı, ama öz eksikti. Yürüyüşünü bile bir türlü anımsayamıyordum. </p>
				<p class="normal1">Kız gene parmağını bileğime koydu ve hafif bir çizime başladı. Belirsiz, biçimi olmayan garip bir çizim. O, kolumda bu çizgileri çizerken, değişik türden bir karanlık, davranışlarına yanıt verircesine bilincimi kaplamaya başladı. Herhalde uyuyakalmak üzereydim. Gerçekte uyumak istemiyordum, ama bu dürtüye direnmek bana olanaksız geliyordu. Bedenim, bez şezlongun üstünde bir ceset gibi ağırlaşmıştı sanki; bir başkasının cesedi.–</p>
				<p class="normal1">Bu karanlıkların dibinden, sadece Noboru Vataya’nın dört patisini gözümün önünde canlandırabiliyordum. Gerilerinde dokununca yumuşacık ve şişkin elastik yastıkçıklarıyla dört esmer ve sessiz ayak. Bu ayaklar bir yerde, sessizce ilerliyorlardı. </p>
				<p class="normal1">Ama nerede?</p>
				<p class="normal1">Bunu bilmiyordum. </p>
				<p class="normal1">“Sakın zihninin bir köşesinde ölü bir nokta olmasın?” demişti kadın sakin sakin. </p>
				<p class="normal1">“Senden sadece on dakikanı istiyorum” demişti bir de. Ama on dakika bazen on dakikadan çok daha fazlası demektir. Zaman uzayabilir de kısalabilir de, bunu deneyimlerimle biliyordum. </p>
				<p class="normal1"> </p>
				<p class="normal1">Uyandığımda yalnızdım. Benimkine yapıştırılmış şezlongda kızın izi bile kalmamıştı. Havlu, sigaralar ve dergiler duruyordu, ama kola bardağı ile radyo-kasetçalar yok olmuştu. </p>
				<p class="normal1">Güneş, batıya doğru iniyordu, çamların gölgesi beni kuşatıyor, ayak bileklerime değin geliyordu. Saatim üç kırkı gösteriyordu. Birkaç kez başımı, boş bir kutu gibi salladım, sonra çevreyi kolaçan etmek için kalktım. Manzara, ilk gördüğüm zaman nasılsa yine tıpatıp öyleydi. Geniş çimenlik, kurumuş havuz, çit, taştan kuş, altın sarmaşıklar, televizyon anteni. Ama ufukta ne kedi vardı, ne genç kız. Uykumda çok yaşlanmışım gibi geliyordu bana. </p>
				<p class="normal1">Çimlerin gölge bir köşesine oturdum ve avucumla yeşil otları okşayarak, gözlerim kedi geçidine dikilmiş halde kızın dönmesini bekledim. On dakika geçti kedi de, kız da gözükmedi. Çevrede hiçbir şey kıpırdamıyordu. Ne yapacağıma bir türlü karar veremiyordum. Gene kalktım, eve bir göz attım. Boş gibiydi. Güneş, kör edercesine, balkon kapısının camlarında parlıyordu. Bahçeyi boydan boya geçtim, sokağa çıkıp evime döndüm. Noboru Vataya’yı bulamamıştım, ama hiç olmazsa elimden geleni yapmıştım. </p>
				<p class="normal1"> </p>
				<p class="normal1">Eve dönünce, kurumuş çamaşırları topladım ve basit bir yemek hazırlamak için işe koyuldum. Sonra salonda yere oturup sırtımı duvara dayadım, akşam gazetesini okudum. Saat beş buçukta, telefon çaldı, on iki kez, ama açmadım. Zil sesi, kesildikten sonra bile uzun süre loş odada yankılandı, bir toz bulutu gibi. Duvar saatinin sert pençeleri uzayda yüzen görünmez bir tahtaya vuruyordu. </p>
				<p class="normal1">Bir an zihnimden zemberekkuşu üzerine bir şiir yazma düşüncesi geçti. Ama ilk dizeyi bulamıyordum bir türlü. Ayrıca, liseli kızların, zemberekkuşu konusundaki bir şiiri değerlendirebilecek nitelikte olduklarından da kuşkuluydum. </p>
				<p class="normal1">  </p>
				<p class="normal1">Kumiko yedi buçukta geldi. Yaklaşık bir aydır, gittikçe daha geç saatlerde dönüyordu eve. Çoğu zaman sekizden sonra hatta kimi zaman da onda, bazen daha da geç. </p>
				<p class="normal1">– Üzgünüm, bir türlü bitiremedim de, dedi. Yarım gün çalışmak üzere işe alınan üniversite öğrencisi kız bir şey bilmiyor, bana hiç yardım etmiyor. </p>
				<p class="normal1">Mutfakta balık kızarttım, bir salata ile sebze çorbası yaptım. Bu arada Kumiko, masanın başına oturmuş, boşluğu seyrediyordu. </p>
				<p class="normal1">– Saat beş buçuğa doğru dışarıda mıydın sen? diye sordu. Geç döneceğimi haber vermek için aramıştım da. </p>
				<p class="normal1">– Tereyağı almaya çıkmıştım, kalmamıştı çünkü, diye yalan kıvırdım. </p>
				<p class="normal1">– Bankaya uğradın mı?</p>
				<p class="normal1">– Elbette. </p>
				<p class="normal1">– Ya kedi?</p>
				<p class="normal1">– Bulunamadı. Benden istediğini yaptım, sokaktaki boş eve kadar gittim. Tek bir kedi gölgesine bile rastlamadım. Herhalde daha da uzaklara kaçtı. </p>
				<p class="normal1">Kumiko hiç yorum yapmadı. </p>
				<p class="normal1">Akşam yemeğinden sonra banyo yaptım. Salona döndüğümde Kumiko’yu, tüm lambaları söndürmüş, karanlıkta tek başına oturur halde buldum. Böyle, kurşuni gömleğiyle karanlıkta iki büklüm otururken, olmadık bir yerde unutulmuş, terk edilmiş bir valizi andırıyordu. </p>
				<p class="normal1">Havluyla saçlarımı kurularken kanepeye karşısına oturdum. </p>
				<p class="normal1">– Eminim kedi ölmüştür, dedi alçak sesle. </p>
				<p class="normal1">– Yok canım. Kim bilir nerelerde sürtüyordur. Yeterince acıkınca döner gelir. Daha önce de yapmıştı bunu, unuttun mu? Koinci’de otururken... </p>
				<p class="normal1">– Bu kez farklı ama. Öldü, biliyorum. Bir yerlerde otların içinde çürüyor. Boş evin çevresindeki otların arasına baktın mı?</p>
				<p class="normal1">– Yahu ne diyorsun sen, o ev belki boş, ama sahibi var. Öyle, izinsiz mizinsiz içeri dalamam ki. </p>
				<p class="normal1">– Nerede aradın o zaman? Eminim ki doğru dürüst bakmamışsındır bile, bu yüzden de bulamadın işte. </p>
				<p class="normal1">Havluyla başımı kurulamayı sürdürürken derin derin iç geçirdim. Cevap vermeye hazırlanıyordum, ama Kumiko’nun ağladığını görünce vazgeçtim. Normal bir şey bu, dedim kendi kendime. Kediyi, evlendikten hemen sonra bulmuştuk ve o zamandan beri yanımızdaydı. Kumiko ona çok bağlanmıştı. </p>
				<p class="normal1">Havlumu banyodaki kirli çamaşır sepetine attım, mutfağa gittim, buzdolabından bir bira alıp içtim. Ne saçma bir gün! Saçma bir yılın saçma bir ayının saçma bir günü işte!</p>
				<p class="normal1">Noboru Vataya, neredesin yahu? diye düşündüm. Zemberekkuşu seni kurmayı unutmuş olmasın sakın?</p>
				<p class="normal1">Şu işe bak, şiir sanki. </p>
				<p class="indentmetin"> </p>
				<p class="indentmetin">Noboru Vataya</p>
				<p class="indentmetin">Neredesin? </p>
				<p class="indentmetin">Zemberekkuşu unutmuş olmasın </p>
				<p class="indentmetin">Seni kurmayı? </p>
  <p class="indentmetin"> </p>
				<p class="normal1">Biramın neredeyse yarısını içmiştim ki, telefon gene çalmaya başladı. </p>
				<p class="normal1">– Açsana! diye salonun loşluğuna doğru seslendim. </p>
				<p class="normal1">– Sen aç! diye terslendi Kumiko. </p>
				<p class="normal1">– Canım istemiyor, dedim. </p>
				<p class="normal1">Telefon boşuna çaldı durdu, karanlıklarda yüzen toz bulutlarını dalgalandırarak. Kumiko da, ben de tek söz etmiyorduk. Ben biramı içiyordum, o da sessizce ağlamayı sürdürüyordu. Yirmi kez saydım zil sesini, sonra vazgeçip telefonla bir daha ilgilenmedim. Ömür boyu saymayı sürdürecek değildim herhalde. </p>
				<p class="resim"><img class="calibre4" src="2.jpg"/></p>
				</body>
</html>