<html xmlns="http://www.w3.org/1999/xhtml">
	<head>
		
		<title>zemberek</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h2 class="kitapickapak3" id="calibre_toc_18"><br class="calibre3"/>2<br class="calibre3"/>
				Bu bölümde tek bir iyi haber yok</h2><br class="chapter"/><br class="chapter"/><br class="chapter"/>
				<p class="normal1">Kafeden çıkıp gene sokaklarda gezindim. Yürürken, öğle sonrasının aşırı sıcağı yüzünden kendimi gittikçe büsbütün ateşler ve ürpermeler içinde buluyordum. Ama eve dönmeyi özellikle hiç istemiyordum. Evde yine yalnız kalıp çalmayacak bir telefon beklemek düşüncesi aklıma geldikçe boğulacak gibi oluyordum.</p>
				<p class="normal1">Katlanılabilecek gibi gördüğüm tek şey, gidip May Kasahara’yı bulmak oldu. Evime dönünce alçak duvardan atladım, çıkmaz sokağa girip evinin arkasına yaklaştım. Sonra kıpırdamadan sokağın karşısındaki “boş ev”in çitine dayanıp, taştan kuş heykeli ile bahçeyi seyrettim. Burada böyle dikilirsem, May Kasahara beni elbette görecekti. Perukacıda çalışmaya gittiği zamanlar dışında genellikle hep evde olur, odasından ya da güneşlendiğinde bahçesinden sokağı seyrederdi.</p>
				<p class="normal1">May Kasahara ortalıkta yoktu hâlâ. Gökyüzünde tek bir bulut görünmüyordu. Yaz güneşi ensemi yakıyordu. Topraktan, baskın bir ot kokusu fışkırıyordu. Gözlerimi taştan kuşa dikmiş, bu evde yaşayanlar konusunda dayımın bana anlattığı öyküleri hatırlamaya çalışıyordum. Ama görebildiğim tek şey, denizdi. Mavi ve soğuk bir deniz. Birkaç kez derin derin soluk alıp verdim ve saatime baktım. Artık gelmez diyerek beklemekten vazgeçmeye hazırlandığım sırada, May Kasahara sonunda kendini gösterdi. Bahçeyi ağır ağır geçti, bana doğru yürüdü. Blucin kumaşından bir şort ile mavi çiçekli bir gömlek ve kırmızı plastik sandaletler giymişti. Karşıma gelince, güneş gözlüğünün ardından bana gülümsedi. </p>
				<p class="normal1">– Selam, Zemberekkuşu. Kedini buldun mu, Noboru Vataya’yı?</p>
				<p class="normal1">– Henüz bulamadım, diye karşılık verdim. Baksana, bugün çıkmak için çok nazlandın. </p>
				<p class="normal1">Yeniyetme kız, ellerini şortunun arka ceplerine soktu ve gülerek dört bir yanına bakındı.</p>
				<p class="normal1">– Heeyy! Zemberekkuşu, boş zamanım çok bol, ama sabahtan akşama kadar gözlerimi sokağa dikip oturmuyorum ki. Benim de yapacak işlerim var. Gene de, bağışla. Çok mu bekledin?</p>
				<p class="normal1">– Hayır, çok değil. Ama burada, güneşin altında sıcaktan ölecektim.</p>
				<p class="normal1">May Kasahara uzun uzun yüzümü inceledi. Sonra hafifçe kaşlarını çattı. </p>
				<p class="normal1">– Ne oluyor sana, Zemberekkuşu? Öyle bir durumdasın ki! Perişansın! Şuraya gel de gölgede dinlen azıcık.</p>
				<p class="normal1">Elimden tutarak beni bahçelerine götürdü. Sonra bir meşenin altına çektiği şezlonga beni oturttu. Sık yeşil dalların yarattığı serin gölge, yaşam kokuyordu. </p>
				<p class="normal1">– İyi, dedi May Kasahara, evde kimse yok, her zamanki gibi. Kaygılanma. Burada biraz dinlen ve hiçbir şey düşünme artık. </p>
				<p class="normal1">– Dinle, senden bir ricam olacak.</p>
				<p class="normal1">– Söyle bakalım.</p>
				<p class="normal1">– Benim yerime bir yere telefon etmeni isteyeceğim. </p>
				<p class="normal1">Cebimden defterim ile bir tükenmezkalem çıkarıp karımın işyerinin telefon numarasını yazdım. Sonra sayfayı yırtıp ona verdim. Defterin plastik kabı terden sıcacıktı. </p>
				<p class="normal1">– Sadece telefon edip Bayan Kumiko Okada’nın işyerine gelip gelmediğini ve eğer gelmediyse, dün gelmiş mi, sormanı istiyorum.</p>
				<p class="normal1">May Kasahara kâğıdı aldı, dudaklarını kısıp dikkatle inceledi. Sonra gözlerini yüzüme dikti.</p>
				<p class="normal1">– Anlaştık, dedi, ben ilgilenirim ama sen de yatay duruma geç ve kafanı boşalt. Hemen dönerim.</p>
				<p class="normal1">May Kasahara gidince, öğüdünü tutarak uzandım, sonra gözlerimi kapadım. Tepeden tırnağa tere batmıştım. Bir şey düşünmeye çalıştığım anda, kafam zonkluyor ve mideme bir düğüm gelip oturuyordu. Zaman zaman kusacak gibi de oluyordum. Çevrede her şey sakindi. Sahi, dedim birden kendime, ne zamandır zemberekkuşunun sesini duymadım. En son ne zamandı? Dört beş gün oluyor herhalde. Ama pek de emin değildim. Kuşun yokluğunu fark ettiğimde sesi zaten uzun zamandır yankılanmıyordu. Kuşkusuz, mevsim değiştiğinde göç eden bir kuştu. Sesini yaklaşık bir ay önce duyurmaya başlamıştı. Ve bir süre, bu görünmeyen kuş, ait olduğumuz küçük dünyanın zembereğini her gün kurmuştu. Zemberekkuşunun mevsimi boyunca.</p>
				<p class="normal1">May Kasahara on dakika sonra döndü. Bana kocaman bir bardak uzattı, içindeki buzlar bardağı elime alırken şangırdadı. Bu gürültü bana çok uzak bir dünyadan ulaşıyormuş gibi geldi. Benim bulunduğum dünyadan o dünyaya, birçok kapıdan geçiliyordu. Ve bu kapıların her nasılsa, şu anda hepsi açık olduğundan, bu gürültü kulaklarıma ulaşmıştı. Ama bu, sadece geçiciydi. Bu kapılardan bir tanesi bile kapansa, o ses artık bana ulaşmayacaktı.</p>
				<p class="normal1">– Al, dedi, limonlu su. İç, zihnini açar.</p>
				<p class="normal1">Yarısını içip bardağı ona uzattım. Su, boğazımı serinletti, sonra bedenimin içinde ağır ağır inişe geçti. Şiddetli bir kusma isteğiyle sarsıldım. Midemde arapsaçına dönmüş bir ip yumağı çözüldü. Birdenbire gırtlağıma kadar çıktı. Bulantıyı geçiştirmek için gözlerimi kapadım. Ve o anda, gömleği ile eteği elinde, trene binmeye çalışan Kumiko’yu gördüm. Belki de kusmak en iyisiydi. Ama kusmadım. Birkaç derin soluk alıp verdikten sonra bulantı hafifleyip geçti.</p>
				<p class="normal1">– İyi misin? diye sordu May Kasahara.</p>
				<p class="normal1">– İyiyim.</p>
				<p class="normal1">– Aradım, dedi. Onlara akrabası olduğumu söyledim. İyi yapmışım, değil mi?</p>
				<p class="normal1">– Hımmm. </p>
				<p class="normal1">– O kadın, karın değil mi, Zemberekkuşu?</p>
				<p class="normal1">– Hımmm.</p>
				<p class="normal1">– Bugün işe gelmediğini söylediler bana, dün de gelmemiş. İşyerine haber de vermemiş, yokmuş, işte hepsi bu. İş arkadaşlarının canı çok sıkkın. Böyle bir şey yapmak hiç âdeti değilmiş.</p>
				<p class="normal1">– Doğru. Haber vermeden gitmemezlik edecek biri değildir.</p>
				<p class="normal1">– Dün mü kayıplara karıştı?</p>
				<p class="normal1">– Evet.</p>
				<p class="normal1">– Zavallı Zemberekkuşu, dedi May Kasahara, gerçekten acımış gibi görünerek. Sana yardım edebilir miyim? diye de sordu ve elini alnıma koydu.</p>
				<p class="normal1">– Şimdilik, hayır. Gene de teşekkürler.</p>
				<p class="normal1">– Söylesene, sana birkaç soru daha sorsam rahatsız olur musun? Yoksa sormamamı yeğler misin?</p>
				<p class="normal1">– Sor, dedim. Ama cevap verebileceğimden emin değilim.</p>
				<p class="normal1">– Karın bir başkasıyla mı gitti?</p>
				<p class="normal1">– Bilmiyorum. Ama belki de evet. Olabilir, sanıyorum.</p>
				<p class="normal1">– Ama bunca zamandır beraberdiniz. Demek hiçbir şey dikkatini çekmedi ha?</p>
				<p class="normal1">Haklıydı kız. Neden böylesine önemli bir şeye bile dikkat etmemiştim?</p>
				<p class="normal1">– Zavallı Zemberekkuşu, dedi yeniden. Sana yardımcı olacak bir şeyler söyleyebilmeyi isterdim, ama ne yazık ki ben evlilik yaşamı hakkında hiçbir şey bilmiyorum.</p>
				<p class="normal1">Şezlongdan kalktım. Ama ayakta durmanın, sandığımdan da büyük bir çaba gerektirdiğini anladım. </p>
				<p class="normal1">– Her şey için teşekkürler, dedim. Bana gerçekten yardımcı oldun! Artık gitmeliyim. Belki de evde bir haber alabilirim. Biri telefon edebilir.</p>
				<p class="normal1">– Eve döner dönmez bir duş yap. Her şeyden önce, duş. Anlaşıldı mı? Sonra temiz giysiler giy. Ve tıraş da ol, tamam mı?</p>
				<p class="normal1">– Tıraş mı olayım?</p>
				<p class="normal1">Çenemi okşadım. Gerçekten de, tıraş olmayı unutmuştum. Sabahleyin aklımın ucundan bile geçmemişti.</p>
				<p class="normal1">– Bu ayrıntılar, önemlidir, dedi May Kasahara dosdoğru gözlerimin içine bakarak. Evine dön, Zemberekkuşu ve aynada kendine iyice bir bak.</p>
				<p class="normal1">– Hemen gidiyorum.</p>
				<p class="normal1">– Sonra seni görmeye gelebilir miyim?</p>
				<p class="normal1">– Anlaştık, dedikten sonra ekledim: sanırım varlığın bana çok yardımcı olacaktır.</p>
				<p class="normal1">May Kasahara sessizce başını salladı.</p>
				<p class="normal1">Eve dönünce aynaya baktım. Gerçekten korkunç görünüyordum. Soyundum, bir duş yaptım, güzelce sabunlandım, tıraş oldum, dişlerimi fırçaladım, yüzüme tıraş losyonu sürdüm ve kendimi uzun uzun incelemek için tekrar aynaya baktım. Az öncesine oranla biraz insan içine çıkabilir hale gelmiştim. Hâlâ zihnim bulanıktı, ama mide bulantım geçmişti.</p>
				<p class="normal1">Temiz bir külot ve atlet giydim. Sonra verandaya oturup sırtımı sütuna dayadım, bahçeyi seyrederken saçlarımın kurumasını bekledim. Şu son günlerin olaylarını zihnimden yeniden geçirmeyi denedim: önce Teğmen Mamiya’dan telefon gelmişti. Dün müydü bu? Evet, öyleydi: dün sabah. Karım evi terk etmişti. Elbisesinin fermuarını ben çekmiştim. Sonra da parfüm şişesini bulmuştum. Sonra da Teğmen Mamiya beni ziyarete gelip savaş üzerine garip bir öykü anlatmıştı: Dış Moğolistan askerlerine esir düşüp bir kuyuya atılışının öyküsünü. Bana Honda San’dan bir yadigâr bırakmıştı. Ama sadece boş bir kutuydu bu. Sonra da Kumiko eve dönmedi. Sabahleyin istasyonun oradaki kuru temizlemeciden giysilerini almıştı. Ardından da kalabalığa karışıp kaybolmuştu. İşyerine haber vermeden. İşte dün olan bitenler!</p>
				<p class="normal1">Bu kadar kısacık bir zaman parçasına bunca olayın nasıl sığabildiğine inanasım gelmiyordu. Tek bir gün için çok fazlaydı. Ama tüm bunları düşünürken, olağanüstü bir uyku bastırdı. Sıradan bir uyku değildi bu, öylesine dayanılmazdı ki, neredeyse canımı acıtıyordu. Savunmasız birinin giysilerini koparıp alır gibi bilincimi almaya kalkışan bir uyku. Hiçbir şey düşünmeden yatak odasına gittim, soyundum, sadece külotumla yatağa girdim. Komodinin üstündeki çalar saate bakmak istiyordum. Ama başımı bile çeviremedim. Gözlerimi kapadım ve birden, çok derin, dipsiz bir uykuya daldım.</p>
				<p class="normal1"> </p>
				<p class="normal1">Kumiko’nun elbisesinin fermuarını çekiyordum. Bembeyaz ve pürüzsüz sırtını görebiliyordum. Ama fermuarı çektikten sonra anladım ki, bu Kumiko değil, Girit Kano. İkimiz bir odada yalnızdık.</p>
				<p class="normal1">Bu, geçen gün rüyamda gördüğüm odaydı: bir otel odası. Bir masada bir Cutty Sark şişesi ile iki bardak duruyordu. Bir de paslanmaz çelikten, dolu bir buz kovası. Koridordan geçen biri sesini yükseltti. Pek anlaşılmıyordu, yabancı bir dildi galiba. Tavandan bir avize sarkıyordu. Oda sadece duvardaki apliklerle aydınlatılıyordu. Kalın perdeler de sıkı sıkıya kapalıydı.</p>
				<p class="normal1">Girit Kano, Kumiko’nun yazlık bir elbisesini giymişti: açık mavi, kuş biçiminde ajurları olan. Elbise, ancak dizinin üstüne geliyordu. Her zamanki gibi, Jacky Kennedy’vari makyaj yapmıştı ve sol bileğinde bir çift eş bileziği vardı. </p>
				<p class="normal1">– Ama bu elbiseyle ne yapıyorsunuz? diye sordum. Sizin mi?</p>
				<p class="normal1">Girit Kano yüzüme baktı. Sonra başını salladı. Bu sırada saçları, zarif bir biçimde uçuştu.</p>
				<p class="normal1">– Hayır, dedi. Sadece ödünç aldım. Ama üzülmeyin siz, Bay Okada, kimseye zararım yok benim. </p>
				<p class="normal1">– İyi ama, neredeyiz biz yahu? diye sordum.</p>
				<p class="normal1">Girit Kano sorumu yanıtlamadı. Geçen defaki gibi, yatağa oturmuştum, bir takım elbise vardı üstümde, boynumda da benekli bir kravat.</p>
				<p class="normal1">– Hiçbir şey düşünmeyin, Bay Okada. Dert etmeyin, dedi. Her şey yolunda gidecek.</p>
				<p class="normal1">Ve geçen defaki gibi, pantolonumun önünü açtı, penisimi çıkarıp ağzına aldı. Tek fark: bu kez elbisesini çıkarmamıştı. Girit Kano’nun üstünde hâlâ Kumiko’nun elbisesi vardı. Kımıldamak istedim. Yapamadım, bedenim sanki görünmez bağlarla bağlanmıştı. Penisim ise, ağzına girer girmez büyümüş ve sertleşmişti.</p>
				<p class="normal1">Kıvırcık saçlarının ucunun titrediğini ve takma kirpiklerinin titreştiğini gördüm. Bileziklerinin birbirine çarptığını duydum. Uzun ve yumuşak dili, penisime dolanıyor, her tarafını yalıyordu. Sonra, tam boşalacağım anda, benden uzaklaştı, beni soymaya başladı. Yavaş yavaş, ceketimi, pantolonumu, kravatımı, gömleğimi, külotumu çıkardı ve çırılçıplak kalınca beni yatağa sırtüstü yatırdı. Ama o, hâlâ soyunmuyordu. Yatağın üstüne oturdu, elimi tutup usulca elbisesinin altına soktu. Külotu yoktu. Organının sıcaklığını hissettim. Derindi, sımsıcak, nemli. Parmaklarım hiçbir direnişle karşılaşmadan, yutulmuş gibi, içeri girdi.</p>
				<p class="normal1">– Noboru Vataya gelmek üzere değil midir? diye sordum. Onu burada beklemiyor muydunuz?</p>
				<p class="normal1">Girit Kano cevap vermek yerine elini usulca alnıma koydu. </p>
				<p class="normal1">– Hiçbir şey düşünmeyin, Bay Okada. Bu tür şeyleri bize bırakın. Biz her şeyle ilgileniriz.</p>
				<p class="normal1">– Biz mi? diye bağırdım gayriihtiyari. </p>
				<p class="normal1">Yanıt gelmedi.</p>
				<p class="normal1">Ata biner gibi gibi üstüme çıktı, sertleşmiş cinsel organımı ustaca içine aldı. Ve ta dibine sokunca kalçalarını ağır ağır kıvırmaya başladı. Açık mavi elbisesinin etekleri de, bedeninin devinimlerine uyarak çıplak karnımı ve bacaklarımı okşuyordu. Girit Kano, üstümde, genişçe açılmış elbisesinin etekleriyle; gecenin koruyucu kanatlarına sığınmış ve yere düşmüş ölü yaprakları aralayarak başını çıkarmış olan koskocaman, yumuşak bir mantara benziyordu. Vajinası hem sıcak hem soğuktu. Beni sarıyor, içine çekiyor, aynı zamanda dışarı itmeye çalışıyordu. İçindeyken, penisim daha da büyüdü ve sertleşti. Neredeyse patlayacaktı. Garip bir histi bu. Cinsel istek veya zevk dediklerini aşan bir şey. Bana öyle geliyordu ki, ondan gelen bir şey, özel bir şey, organımdan geçerek yavaş yavaş içime giriyordu. </p>
				<p class="normal1">Gözleri kapalı, çenesi hafifçe yukarıda olan Girit Kano, bedenini ağır ağır önden arkaya sallarken rüyadaymış gibi görünüyor. Elbisenin altındaki memeleri, soluk alıp verdikçe şişiyor ve iniyordu. Kâkülünden alnına tutam tutam saçı düşmüştü. Uçsuz bucaksız bir okyanusun ortasında kaybolmuş hissediyordum kendimi. Gözlerimi kapatıp yüzüme vuran küçük dalgaların sesini duyabilmek umuduyla kulak kesildim. Bedenim denizin ılık suyunda yıkanıyordu. Sular ağır ağır yükseliyordu. Beni alıp uzaklara götürüyordu. Girit Kano’nun öğüdüne uymaya ve artık hiçbir şey düşünmemeye karar verdim. Gözlerimi kapadım, kollarımı ve bacaklarımı gevşetip kendimi akıntıya koyverdim.</p>
				<p class="normal1">Ansızın kendime geldiğimde, oda kapkaranlıktı. Çevreme bakınmak istedimse de hiçbir şey göremedim. Tüm aplikler söndürülmüştü. Sadece belirsiz bir gölge seçiliyordu, Girit Kano’nun mavi elbisesinin, üstümde sallanan gölgesi.</p>
				<p class="normal1">– Unut, dedi ses, ama Girit Kano’nunki değildi. Her şeyi unut... Uyuyorsun, düş görüyorsun, sıcak çamura uzanmışsın. Hepimiz sıcak çamurdan geliyoruz ve hepimiz ona döneceğiz.</p>
				<p class="normal1">Bu, telefondaki kadının sesiydi. Benim üstüme binmiş olan ve şimdi benimle sevişen, telefondaki esrarlı kadındı. O da Kumiko’nun elbisesini giymişti. Benden habersiz Girit Kano’nun yerine geçmişti. Bir şey söylemek istedim. Ne olduğunu bilmiyordum. Gene de denedim. Ama zihnim karmakarışıktı ve ağzımdan sözcükler yerine sadece sıcak bir hava çıktı. O zaman üstümdeki kadının yüzünü görebilmek için gözlerimi dört açtım. Ama oda fazlasıyla karanlıktı.</p>
				<p class="normal1">Tek söz eklemeden, kalçalarını öncekinden de daha şehvetle oynatmaya başladı. Bağımsız canlı organizmalara dönüşmüş olan yumuşacık mukozaları, cinsel organımı kuşatıyor ve incitmeden sıkıyordu. Kapının tokmağının arka taraftan döndürüldüğünü işittim ya da işittiğimi sandım. Beyaz bir şey karanlıkta parladı. Herhalde masanın üstündeki buz kovasıydı bu, koridorun ışığında parlamıştı. Ya da neden sivri bir bıçağın parıltısı olmasın? Ama artık düşünemiyordum. Boşaldım.</p>
				<p class="normal1"> </p>
				<p class="normal1">Gidip bir duş yaptım ve spermle ıslanmış külotumu elde yıkadım. İşte bir bela daha! Yaşantımın böylesine zor bir döneminde, kösnül rüyalar görmenin yolunu da bulmuştum ya!</p>
				<p class="normal1">Gene çamaşır değiştirdim ve verandaya yerleşip bahçeyi seyretmeye koyuldum. Güneşin göz kamaştırıcı ışınları sık yaprakların gölgesinde oynaşıyordu. Birkaç günlük yağmurun can verdiği parlak yeşil yabani otlar, şurada burada dikiliyor, bahçeye terk edilmişliğin ve çürümüşlüğün o ince gölgesini düşürüyordu.</p>
				<p class="normal1">Yine Girit Kano. Kısa bir zaman içinde ikinci kez uykumda boşalıyordum ve her defasında Girit Kano’yla. Onunla yatmayı hiçbir zaman canım istememişti, düşünmemiştim bile. Ama gene de, iki defasında da, o odada onunla cinsel ilişkim olmuştu. Nedenini anlayamıyordum. Ve sonuna doğru Girit Kano’nun yerini almış olan, şu telefondaki kadın da kimdi acaba? Beni tanıyordu. Israrla, benim de onu tanıdığımı söylüyordu. O güne dek cinsel ilişki kurduğum kadınların hepsini teker teker anımsamaya çalıştım. Hiçbiri telefondaki kadın değildi. Yine de onunla ilgili, kafamın bir köşesine sıkışıp kalmış “bir şey” vardı. Ve bu da sinirimi bozuyordu. </p>
				<p class="normal1">Bir anı, daracık kutudan çıkıp kurtulmaya çabalıyordu. İşte her yana vurduğunu hissettiğim, bu şey’di. Bir ipucunun incecik ipi bile bana yeterdi. O ipi çekebilirsem, her şey kolaylıkla çözülecekti. Zaten o da çözmemi bekliyordu. Ama önce bulmak gerekiyordu. </p>
				<p class="normal1">Sonunda, düşünmekten vazgeçtim. “Her şeyi unut... Uyuyorsun, rüya görüyorsun, sıcak çamura uzanmışsın. Hepimiz sıcak çamurdan geliyoruz ve hepimiz ona döneceğiz.”</p>
				<p class="normal1"> </p>
				<p class="normal1">Saat altıya gelmiş, henüz Kumiko’dan hiçbir haber alamamıştım. Sadece May Kasahara beni görmeye geldi. İstediği tek şeyin bir bardak bira olduğunu söyledi. Ben de buzdolabından bir kutu soğuk bira çıkarıp onunla paylaştım. Acıkır gibi olduğumdan, iki dilim ekmek arasına jambon ile marul koyup yemeye başladım. Beni görünce, kız da aynından istedi. Ona da bir sandviç yaptım ve ikimiz sessizce biralarımızı içerek sandviçlerimizi yedik. Ara sıra duvardaki saate göz atıyordum.</p>
				<p class="normal1">– Senin evinde televizyon yok mu? diye sordu May Kasahara.</p>
				<p class="normal1">– Hayır.</p>
				<p class="normal1">Dudaklarını ısırdı.</p>
				<p class="normal1">– Şey, az çok tahmin etmiştim zaten. Televizyondan nefret mi ediyorsun? </p>
				<p class="normal1">– Pek sayılmaz, ama eksikliğini de duymuyorum hiç.</p>
				<p class="normal1">Yanıtımı bir süre düşündü.</p>
				<p class="normal1">– Kaç yıldır evlisin sen, Zemberekkuşu?</p>
				<p class="normal1">– Altı yıl.</p>
				<p class="normal1">– Tüm bu sürede televizyonsuz mu yaşadın?</p>
				<p class="normal1">– Öyle. İlk başta alacak paramız yoktu. Sonra onsuz yaşamaya alıştık. Sessizlik hoş oluyor.</p>
				<p class="normal1">– Herhalde birlikte mutluydunuz.</p>
				<p class="normal1">– Neden böyle söyledin?</p>
				<p class="normal1">May Kasahara yüzünü buruşturdu.</p>
				<p class="normal1">– Ben, televizyon olmadan tek bir gün yaşayamam da.</p>
				<p class="normal1">– Mutsuz olduğun için mi?</p>
				<p class="normal1">Soruma yanıt vermedi.</p>
				<p class="normal1">– Artık Kumiko gitti. Sen de o kadar mutlu değilsin, Zemberekkuşu.</p>
				<p class="normal1">Bir yudum bira içtim ve karşılık verdim:</p>
				<p class="normal1">– Öyle de denebilir.</p>
				<p class="normal1">Gerçekten öyle de denebilirdi.</p>
				<p class="normal1">Genç kız, dudaklarına bir sigara sıkıştırıp alışkın bir el hareketiyle yaktı.</p>
				<p class="normal1">– Dinle, bana açık açık cevap vermeni istiyorum: beni çirkin mi buluyorsun?</p>
				<p class="normal1">Bira bardağını bırakıp, May Kasahara’nın yüzüne baktım. Onunla konuşmaya başladığımdan beri, başka bir şey geçiyordu aklımdan. Bedenine biraz büyük gelen bir eşofman üstü giymişti ve başını her eğişinde o henüz tomurcuklanmış küçük, yeniyetme göğüslerinin üst kısmını görüyordum. </p>
				<p class="normal1">– Hiç de çirkin değilsin, dedim. Bu kesinlikle doğru. Neden bunu soruyorsun? </p>
				<p class="normal1">– Çünkü erkek arkadaşım bana böyle takılıyor, durmadan çirkinin teki olduğumu ve memelerimin küçücük olduğunu söylüyor.</p>
				<p class="normal1">– Motosiklet kazasını yapan çocuk mu?</p>
				<p class="normal1">– Hıı. </p>
				<p class="normal1">Sigarasının dumanını ağır ağır üflemesini seyrettim.</p>
				<p class="normal1">– O yaşta oğlanlar öyle laflar ederler. Hissettiklerini tam olarak açıklayamadıklarından, inadına tam tersini yapar ya da söylerler. Başkalarını boşu boşuna kırdıkları gibi, kendilerine de kötülük ederler. Hiç de çirkin değilsin. Hatta seni çok sevimli buluyorum. Bak, hem de içtenlikle söylüyorum bunu.</p>
				<p class="normal1">May Kasahara söylediklerimi biraz düşündü. Sonra sigarasının küllerini boş bira kutusuna silkeledi. </p>
				<p class="normal1">– Karın güzel midir, Zemberekkuşu?</p>
				<p class="normal1">– Şey, nasıl söylesem? Ne cevap vereceğimi bilemiyorum. Kimileri evet der, kimileri hayır. Zevklere göre değişir bu.</p>
				<p class="normal1">– Hımm, yaptı May Kasahara.</p>
				<p class="normal1">Tırnaklarıyla bardağa tık tık vurdu, canı sıkılıyor gibiydi.</p>
				<p class="normal1">– Motosikletçi erkek arkadaşın ne yapıyor? diye sordum. Artık seni görmeye gelmiyor mu?</p>
				<p class="normal1">– Hayır, onu artık görmüyorum.</p>
				<p class="normal1">Parmağıyla sol gözünün kenarındaki yara izine dokundu.</p>
				<p class="normal1">– Onu bir daha hiç görmeyeceğim. Orası kesin. Yüzde iki yüz. Sağ ayağımın küçükparmağı üzerine iddiaya bile girerim. Ama şimdilik bundan söz etmeyi canım pek istemiyor. Bilirsin, öyle şeyler vardır ki, sözü edilir edilmez sahte olup çıkarlar. Bunu anlıyorsun değil mi, Zemberekkuşu?</p>
				<p class="normal1">– Sanırım evet, diye karşılık verdim.</p>
				<p class="normal1">Sonra birden, salondaki telefona bir göz attım: yazı masasının üstünde, bir sessizlik perdesine sarılmış dinleniyordu. Denizin dibine sinmiş, ölü taklidi yaparak avını bekleyen bir canlı gibi.</p>
				<p class="normal1">– Bir gün sana onu anlatırım, Zemberekkuşu, ama ancak canım istediği zaman. Şimdi, hayır. Canım hiç mi hiç istemiyor. </p>
				<p class="normal1">Bir süre sonra saatine baktı.</p>
				<p class="normal1">– Artık eve dönmeliyim. Bira için teşekkürler.</p>
				<p class="normal1">Onu alçak duvara kadar geçirdim. Hemen hemen tamamlanmış bir ay, yere ışık tanecikleri saçıyordu. Dolunayı görmek bana Kumiko’nun aybaşı dönemine yaklaştığını anımsattı. Ama ne de olsa, bu beni belki de hiçbir zaman ilgilendirmeyecekti artık. Bunu düşününce çok garip bir duyguya kapıldım, sanki bedenim, bilinmedik bir sıvıyla dolmuştu. Üzüntüye benzeyen bir duyguydu bu.</p>
				<p class="normal1">Bir eli duvara dayanmış olan, May Kasahara gözlerimin içine baktı.</p>
				<p class="normal1">– Öyleyse, Zemberekkuşu, Kumiko’yu seviyorsun, ha?</p>
				<p class="normal1">– Sanırım, evet.</p>
				<p class="normal1">– Sevgilisiyle gitseydi, gene de sever miydin? Ve sana dönmek istediğini söyleseydi, kabul eder miydin?</p>
				<p class="normal1">İçimi çektim.</p>
				<p class="normal1">– Çok zor bir soru bu. Ancak, başıma geldiği zaman düşünürüm.</p>
				<p class="normal1">– Burnumu soktuğum için özür dilerim, dedi May Kasahara ve dilini hafifçe şaklattıktan sonra devam etti. Kızma. Sadece bir adamın eşi ansızın aile yuvasını terk edince neler olacağını öğrenmek istemiştim. Görüyorsun ya, bilmediğim çok şey var.</p>
				<p class="normal1">– Kızmadım, dedim.</p>
				<p class="normal1">Gözlerimi yeniden dolunaya çevirdim.</p>
				<p class="normal1">– İyi o zaman. Kendine dikkat et, Zemberekkuşu. Umarım, karın döner ve her şey yoluna girer. </p>
				<p class="normal1">Bu sözlerden sonra şaşılası bir çeviklikle duvardan atladı ve yaz gecesine karışıp gözden kayboldu.</p>
				<p class="normal1"> </p>
				<p class="normal1">Yalnız kalınca, verandada oturup May’ın bana sorduğu sorular üzerine düşündüm: Kumiko’nun bir sevgilisi varsa ve onunla birlikte gittiyse, her şeye karşın onunla yeniden birlikte olur muydum? Bilmiyordum. <span class="ideitalik">Gerçekten</span> bilmiyordum. Bilmediğim çok şey vardı. </p>
				<p class="normal1">Telefon sesi yankılandı. Elim sanki kendiliğinden uzandı, hemen ahizeyi kaptım. </p>
				<p class="normal1">– Alo, dedi hattın öte ucunda bir kadın sesi. Ben Malta Kano. Sizi böyle sık sık aradığım için beni bağışlamanızı rica ederim, Bay Okada. Ama acaba yarın için bir programınız var mıydı diye merak etmiştim.</p>
				<p class="normal1">Olmadığını söyledim. Programlara benim evrenimde yer yoktu, o kadar. </p>
				<p class="normal1">– O halde, yarın öğleye doğru buluşabilir miyiz acaba?</p>
				<p class="normal1">– Kumiko’yla ilgisi var mı bunun?</p>
				<p class="normal1">– Öyle de denebilir, dedi sözcüklerini özenle seçerek. Bay Noboru Vataya da herhalde bu buluşmada hazır olacak.</p>
				<p class="normal1">Şaşkınlıktan ahize neredeyse elimden düşüyordu.</p>
				<p class="normal1">– Yani üçümüz bir araya gelip konuşacağız, öyle mi demek istiyorsunuz? </p>
				<p class="normal1">– Sanırım öyle olacak, diye yanıt verdi karşımdaki. İçinde bulunduğumuz durum bunu gerektiriyor. Telefonda size başka ayrıntı veremem.</p>
				<p class="normal1">– Anlıyorum. O halde tamam.</p>
				<p class="normal1">– Saat on üçte geçen defaki yerde buluşsak, ne dersiniz? Şinagava Pasifik Oteli’nin kafesinde.</p>
				<p class="normal1">– Anlaştık. Şinagava Pasifik Oteli’nin kafesinde, diye tekrarladım.</p>
				<p class="normal1">Ve telefonu kapadım.</p>
				<p class="normal1">May Kasahara saat onda bana telefon etti. Özellikle söyleyeceği belirli bir şey yoktu. Sadece biriyle konuşmak istemişti. Bir süre havadan sudan konuştuk. Sonunda sordu:</p>
				<p class="normal1">– Söyle bakalım, Zemberekkuşu, ben gittikten sonra iyi haberler aldın mı?</p>
				<p class="normal1">– Hiç iyi haber yok. Hiç.</p>
				</body>
</html>