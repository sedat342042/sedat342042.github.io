<html xmlns="http://www.w3.org/1999/xhtml">
	<head>
		
		<title>zemberek</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h2 class="kitapickapak3" id="calibre_toc_70"><br class="calibre3"/>36<br class="calibre3"/>
				Ateşböceğinin ışığı<br class="calibre3"/>
				Büyüyü bozmak<br class="calibre3"/>
				Sabahleyin çalan çalar saatler dünyası</h2><br class="chapter"/><br class="chapter"/><br class="chapter"/>
				<p class="normal1">– Sana söz veriyorum, dedim, ama sesim, kulaklarıma sanki bir ses kaymış gibi uzaktan ve donuk geliyordu.</p>
				<p class="normal1">– Yüzümü aydınlatmayacağını söyle bana.</p>
				<p class="normal1">– Yüzünü aydınlatmayacağım, söz. </p>
				<p class="normal1">– Doğru mu bu? Yalan söylemiyorsun, değil mi?</p>
				<p class="normal1">– Yalan söylemiyorum, sözümde duracağım.</p>
				<p class="normal1">– İyi. Şimdi, iki tane <span class="ideitalik">on the rocks</span> viski hazırlar mısın? Buzu bol olsun lütfen.</p>
				<p class="normal1">Ne kadar şımarıkça, acemi bir küçük kız gibi konuşmaya çalışsa da, sesinden, olgun ve ateşli bir kadın olduğu anlaşılıyordu. Yanar haldeki el fenerini masaya koydum, iki bardağı yavaş yavaş, soluklanarak hazırladım.</p>
				<p class="normal1">Ellerim kıpırdadıkça, kocaman gölgeleri duvara vuruyordu. İki bardak sağ elimde, lamba, ayaklarımın dibini, önümü aydınlatmak için sol elimde, dipteki odaya girdim. Hava bana bir saniye öncesine oranla daha soğuk geldi. Karanlıkta kaçarken bol bol ter dökmüş olmalıydım ve şimdi terim kurumaya başlıyordu. Ve yolda kabanımı da çıkartıp bırakmıştım.</p>
				<p class="normal1">Sözümde durarak lambayı söndürüp pantolonumun cebine soktum. Bardaklardan birini el yordamıyla komodine koydum, sonra elimde öteki bardakla gittim az ötede bir koltuğa yerleştim. Karanlıkta bile, eşyanın yerini üstünkörü hatırlıyordum. Karanlıkta çarşafların hışırtısından, bardağını almak için yatakta doğrulduğunu, sonra da yatağın başucuna yaslandığını anladım. Buzların bardakta hafifçe şıngırdadığını işittim. Bir yudum viski içiyordu. Karanlıkta, bir radyo tiyatrosu efekti gibi geliyordu insana. Ben de bardağımı kaldırdım, bir an alkol kokusunu içime çektikten sonra dudaklarıma götürdüm.</p>
				<p class="normal1">– Seni görmeyeli uzun zaman oluyor, dedim.</p>
				<p class="normal1">Sesim, az öncesine oranla bana daha tanıdık gelmişti. </p>
				<p class="normal1">– Sahi mi? dedi. Ben, “uzun zaman” ne demek, bilmem? </p>
				<p class="normal1">– Yanlış anımsamıyorsam, tam olarak bir yıl beş ay oluyor.</p>
				<p class="normal1">– Hımmm, yaptı umursamaz bir sesle. Ben hiçbir şeyi “tam olarak” anımsamam.</p>
				<p class="normal1">Bardağı yere, ayaklarımın dibine bıraktım, bacak bacak üstüne attım.</p>
				<p class="normal1">– Az önce geldiğimde, sen daha burada değildin, değil mi?</p>
				<p class="normal1">– Evet, buradaydım, bu yatağa uzanmıştım. Buradan hiç kımıldamam ben.</p>
				<p class="normal1">– Yine de... 208 numaralı odadaydım kesinlikle. </p>
				<p class="normal1">Buzları bardağında döndürdü, boğuk bir sesle güldü.</p>
				<p class="normal1">– Yanılmış olmalısın, “kesinlikle” ve başka bir 208 numaraya girmiş olmalısın, “kesinlikle”. Bu tek olasılık, “kesinlikle”.</p>
				<p class="normal1">Sesinde belirli bir dengesizlik olması beni şaşırttı. Belki de sarhoştu? Karanlıkta başlığımı çıkarıp dizlerime koydum. </p>
				<p class="normal1">– Telefon çalışmıyordu, dedim.</p>
				<p class="normal1">– Doğru, dedi sesinde bir tür çaresizlik. Kestiler. Oysa ki ben birkaç telefon etmek istiyordum.</p>
				<p class="normal1">– Seni burada alıkoyuyorlar öyleyse?</p>
				<p class="normal1">– Ben de tam olarak bilmiyorum, dedi, çevresindeki havayı titreştiren küçük bir kahkahayla.</p>
				<p class="normal1">– Buraya ilk gelişimden sonra seni çok düşündüm, dedim, karanlıkta ona doğru dönerek. Senin kim olduğunu, burada ne yaptığını soruyordum kendime.</p>
				<p class="normal1">– İlginç bir şeye benziyor, dedi.</p>
				<p class="normal1">– Her türlü olasılığı düşündüm, ama daha hiçbir şeyden emin değildim. Sadece varsayımlardı, o kadar.</p>
				<p class="normal1">– Hımmm, dedi söylediğimi beğenmiş gibi, demek böyle, emin değildin, sadece hayal ediyordun?</p>
				<p class="normal1">– Evet. Doğrusu, senin Kumiko olduğunu sanıyorum. Hemen farkına varmamıştım, ama gittikçe daha çok inanıyorum buna.</p>
				<p class="normal1">– Sahi mi? dedi, alaycı bir sesle. Demek, ben Kumiko’yum?</p>
				<p class="normal1">Birden her türlü yön duyumu yitirdim. Hepten yolunu şaşırmış da yanlış bir kişiye yanlış şeyler söylüyormuş gibiydim. Tüm bunlar sadece zaman yitimiydi, anlamsız ve boşuna bir uzatma. Karanlıkta doğruldum, iki elimi dizimde duran başlığıma koydum, gerçeği yakalamış olmak için.</p>
				<p class="normal1">– Demek istiyorum ki, eğer sen Kumiko’ysan öykünün tüm öğeleri sonunda yerli yerine oturmuş demektir, bana öyle geliyor. Beni birkaç kez buraya çağırdın. Kuşkusuz, bana bir sır aktarmak istiyordun, Kumiko’ya ait olan bir sır. Bu odada, gerçek Kumiko’nun, gerçek yaşamda bana söyleyemediği bir şeyi söylemeye çalışıyordun. Şifreli bir mesaj gibi.</p>
				<p class="normal1">Bir an sustu. Bardağını aldı, bir yudum daha viski içti, sonra konuştu:</p>
				<p class="normal1">– Hımmm, böyle düşünüyorsan, belki de gerçek budur. Belki ben Kumiko’yum. Doğrusu, ben de pek iyi bilmiyorum. Neyse, bu doğruysa ve ben gerçekten Kumiko’ysam, seninle konuşurken onun sesiyle konuşmam gerekir, değil mi? Sen de öyle düşünmüyor musun? Bu belki durumu biraz karıştırıyor, ama canını sıkmıyor mu?</p>
				<p class="normal1">– Hayır, canımı sıkmıyor, diye cevap verdim.</p>
				<p class="normal1">Sesim yine, soğukkanlılığını ve gerçekliğini yitirmiş gibi geldi. Kadın, karanlıkta hafifçe öksürdü. </p>
				<p class="normal1">– İyi öyleyse, görelim bakalım, dedi sonra ve boğuk boğuk güldü. O kadar kolay değil. Acelen mi var? Burada biraz daha kalabilir misin, kalamaz mısın?</p>
				<p class="normal1">– Bilmiyorum. Belki.</p>
				<p class="normal1">– Bekle biraz. Bağışla beni, ha. Şey... Neredeyse hazırım.</p>
				<p class="normal1">Sessizce bekledim. Kumiko’nun sesi, karanlıkta birden ciddi ciddi yankılandı:</p>
				<p class="normal2">– Demek böyle, beni aramak için buraya dek geldin? Buraya kadar beni bulmaya mı geldin?</p>
				<p class="normal1">Elbisesinin sırtındaki fermuarı çektiğim o yaz sabahından beri sesini hiç duymamıştım. Kulaklarının arkasından yeni bir losyonun kokuları geliyordu ve bu losyonu ona alan, ben değildim. Evden çıkmış, bir daha da dönmemişti. Karanlıktaki ses, gerçekten onun olsun olmasın, beni bir anda o sabaha geri götürmüştü. Gene o sabah, ondan gelen parfüm kokusunu duyuyordum, sırtının beyazlığını görüyordum. Karanlıkta, anılarım ağır ve yoğundu. Hiç kuşkusuz, o anların gerçeğinden çok daha ağır ve çok daha yoğun. Ellerimin arasındaki başlığımı daha da güçlü sıktım. </p>
				<p class="normal1">– Seni bulmaya <span class="ideitalik">gelmedim</span>, seni aramaya geldim, dedim.</p>
				<p class="normal1">Karanlıkta içini çekti</p>
				<p class="normal1">– Dönmemi neden bu kadar istiyorsun ki?</p>
				<p class="normal1">– Çünkü seni seviyorum, dedim. Sen de beni seviyor ve istiyorsun. Biliyorum.</p>
				<p class="normal1">– Kendinden çok eminsin, dedi Kumiko veya Kumiko’nun sesi, en ufak bir alay kokusu ve sıcaklık olmadan.</p>
				<p class="normal1">Yan odada buzların kovada çatırdadığını işittim.</p>
				<p class="normal1">– Ama seni eve götürmek için kimi bilmeceleri çözmeliyim, dedim.</p>
				<p class="normal1">– Bunları düşünmek için biraz geç oldu, pek zaman kalmadı önünde, sanırım.</p>
				<p class="normal1">Haklıydı. Düşünecek çok şeyim vardı da yeterli zamanım yoktu, galiba. Elimle, alnımda biriken teri sildim. Belki de son şansın bu, dedim kendime. <span class="ideitalik">Çabuk düşün</span>.</p>
				<p class="normal1">– Bana yardım etmeni istiyorum, dedim.</p>
				<p class="normal1">– Bilmiyorum, belki de bunu yapamam, dedi Kumiko’nun sesi. Ama yine de deneyelim.</p>
				<p class="normal1">– Çözmem gereken ilk bilmece, senin gidiş nedenin. Neden beni terk ettin? Gerçek nedenini bilmek istiyorum. Bana bir mektup yazıp başka bir erkek yüzünden gittiğini söyledin. Ama gerçek nedenin bu olduğuna ben inanmıyorum. Beni ikna etmedi bu bahanen. Yalan olduğunu söylemiyorum, ama bana öyle geliyor ki bu, bir metafordu.</p>
				<p class="normal1">– Metafor mu? dedi şaşkın bir sesle. Pek anlayamadım. Başka bir adamla yatmak, nasıl bir metafor olabilir ki?</p>
				<p class="normal1">– Söylemek istediğim, bir tür kendini haklı çıkarma bahanesiydi, hiçbir şeyi açıklayamayan. Hiçbir yere götürmeyen... Sadece yüzeyi yalayıp geçen. Mektubunu okudukça bunu daha açık seçik görüyordum. Seni gitmeye iten neden, bundan çok daha derinde, çok daha köklü. Noboru Vataya’yla bağlantısı olan bir neden bu.</p>
				<p class="normal1">– Bağlantısı mı? Nasıl? diye sordu.</p>
				<p class="normal1">– Şöyle ki, şu son zamanların tüm olayları çok karmaşıktı; çeşitli kişiler çıktı sahneye, garip olaylar birbirini zincirleme kovaladı; sırayla analiz etmeye çalışırsam, hepten anlamsız olaylar. Ama sonuçta, biraz uzaktan bakınca, tüm bunlara öncülük eden mantığı görüyorum: <span class="ideitalik">sen benim dünyamdan Noboru Vataya’nınkine geçtin</span>. Önemli olan, bu değişim. Başka bir erkekle bedensel ilişkin olduysa bile, ikinci derecede kalır bu. Sadece bir bahane. İşte söylemek istediğim buydu.</p>
				<p class="normal1">Karanlıkta sakin sakin bardağını eğdi. Gözlerimi buzların şıngırtısının geldiği yöne dikince, davranışlarını belli belirsiz seçer gibi oluyordum. Ama kuşkusuz bu, sadece bir yanılsamaydı.</p>
				<p class="normal1">– İnsanlar sadece gerçeği aktarmak için mesaj gönderirler, Bay Okada, dedi. </p>
				<p class="normal1">Bu, artık Kumiko’nun sesi değildi, başlangıçtaki kışkırtıcı ses de değildi. Yankısı çok daha ciddi olan bambaşka bir sesti. </p>
				<p class="normal1">– İnsanların tıpkı, salt gerçek yaradılışlarını göstermek için buluşuyor olmamaları gibi. Ne demek istediğimi anlıyor musunuz? </p>
				<p class="normal1">– Ama yine de Kumiko bana <span class="ideitalik">bir şey</span> söylemek istiyordu. Doğru olsun, olmasın, beni yardıma çağırıyordu ve benim için, gerçek olan, <span class="ideitalik">buydu</span>. </p>
				<p class="normal1">Karanlık, çevremde gittikçe koyulaşıyordu. Akşamları sessizce yükselen gelgit dalgaları gibi karanlık dalga dalga yoğunlaşıyordu. Artık fazla zamanım kalmamıştı. Işıklar yanarsa, belki <span class="ideitalik">onlar</span> da buraya, beni aramaya gelirlerdi. Her şeyi göze alıp kafamda yavaş yavaş oluşan düşünceleri sözlere dökmeye karar verdim.</p>
				<p class="normal1">– Bu kesinlikle benim hayal ürünüm, ama sanırım Vataya ailesine özgü kalıtsal bir eğilim de <span class="ideitalik">var</span>. Bu eğilimin ne olduğunu tam olarak anlatamayacağım, ama var. Ve bu yüzdendir ki hamile kalınca öylesine paniğe kapıldın, bu eğilimin, karnındaki çocukta da kendini göstermesinden korktun. Ama sırrını bana açamıyordun. İşte her şey böyle başladı.</p>
				<p class="normal1">Karşılık vermedi, ama bardağını usulca komodinin üstüne bıraktı. Ben devam ettim:</p>
				<p class="normal1">– Eminim ablan da gıda zehirlenmesinden ölmedi. Hayır, daha sıradışı bir şeydi. O Noboru Vataya’nın yüzünden öldü ve bunu sen de biliyorsun. Ablan ölmeden önce sana bir şey söylemiş, bir uyarıda bulunmuş olmalı. Noboru Vataya’nın kendine özgü bir gücü var, o güce duyarlı olan insanları keşfetmesini biliyor ve o insanlardan bir şey koparmak için bu gücünü kullanıyor. Kuşkusuz Girit Kano’ya da şiddet kullanarak uyguladığı, bu güçtü. O, az çok kendini kurtamayı, toparlanmayı bilmiş ama ablan için öyle olmamış. Çünkü ablan, Noboru Vataya’yla aynı çatı altında yaşıyordu ve kaçacak yeri yoktu. Bu duruma artık katlanamadığından canına kıymayı seçti. Ve annenle baban da onun intihar ettiğini senden hep sakladılar. Yanılıyor muyum?</p>
				<p class="normal1">Karşılık gelmedi. Karanlığın içindeki, kadın, varlığını silmek istercesine hiç kıpırdamıyordu. Ben devam ettim:</p>
				<p class="normal1">– Nasıl başardı, ne zaman oldu bilemiyorum ama bir an geldi, Noboru Vataya bu kaba gücünü adamakıllı pekiştirdi. Televizyon ve öteki iletişim araçları yardımıyla büyük ölçüde topluma yöneltmeyi de başardı. Ve şimdi de, çoğu insanın, bilinçaltının karanlığında gizli tutmak istediği eğilimleri gün ışığına çıkarttırmak için bu gücünden yararlanmaya kalkışıyor. Bunu siyasal amaçlarla, kendisi için kullanmak istiyor. İşte gerçek tehlike burada. Çünkü insanlarda su yüzüne çıkarmak istediği şey, ister istemez, kan ve şiddet dolu. Bu, insanlık tarihinin en karanlık derinliklerine doğrudan doğruya bağlanmış ve etkisi de insanları yığınlar halinde yok etmek ve onlara yolunu şaşırtmak olacak. </p>
				<p class="normal1">Kadın, karanlıkta iç geçirdi.</p>
				<p class="normal1">– Acaba bana bir viski daha koyar mısınız? dedi yumuşak bir sesle.</p>
				<p class="normal1">Kalktım, gidip komodinin üstünden boş bardağını aldım. Karanlıkta zorlanmadan yapabildiğim tek şey buydu. İlk odaya geçtim, el fenerinin ışığında ikinci viskiyi hazırladım.</p>
				<p class="normal1">– Söyledikleriniz yalnızca hayal ürünleriniz değil, değil mi? diye sordu.</p>
				<p class="normal1">– Çeşitli düşünceleri tek bir kuramda topladım, dedim. Ama doğru olduğunu kanıtlayacak hiçbir dayanak yok elimde.</p>
				<p class="normal1">– Yine de, devamını merak ettim doğrusu, tabii bir devamı varsa. Odaya döndüm, bardağı yanı başındaki masaya bıraktım. Sonra, el fenerini söndürdüm, yeniden oturup anlatmayı sürdürdüm:</p>
				<p class="normal1">– Ablanın başına tam olarak ne geldiğini bilmiyorsun sen. Ölmeden önce seni uyarmıştı, ama o dönemde henüz küçüktün, söylemek istediklerini ayrıntılarıyla anlayamazdın. Gene de, belli belirsiz, Noboru Vataya’nın ablanı şu veya bu biçimde kirlettiğini anlamıştın. Ve, bilmezlikten gelemeyeceğin ve kendini sana hatırlatan karanlık bir gizemin varlığını damarlarında seziyordun. İşte bu yüzden kendini o evde hep yapayalnız ve gergin hissettin. Tıpkı akvaryumda yaşayan denizanaları gibi belirsiz, anlatılmaz bir kaygı içinde yaşıyordun hep.</p>
				<p class="normal1">Üniversiteyi bitirdikten sonra ve ailenin karşı çıkmasına aldırmadan benimle evlendin ve Noboru Vataya’nın yaşadığı evden ayrıldın. Sonra, bizim küçük, huzurlu yaşamımız sana yavaş yavaş, kaygılarını da, karamsarlığını da unutturdu. Topluma karıştın, yepyeni bir insan gibi: yavaş yavaş iyileşiyordun. Bir süre, her şeyin yoluna gireceğini sandın. Ne yazık ki bu kadar kolay değildi bu iş. Günün birinde, geçmişinle birlikte geride bıraktığını sandığın o karanlık güçler tarafından yeniden sürüklendiğini hissettin. Bu, seni öylesine bir şaşkınlığa düşürdü ki, artık ne yapacağını da, kimden yardım isteyeceğini de bilemez oldun. Noboru Vataya’yı görmeye gittin, çünkü sana gerçeği olduğu gibi anlatmasını istiyordun, sonra da Malta Kano’dan yardım istemeye gittin. Ama bana, sadece bana, hiçbir şey söylemedin.</p>
				<p class="normal1">Sanırım hamile kalman tüm bunların başlangıç noktası oldu. Önemli dönemeç, orada. Ve kuşkusuz bu yüzden, ilk olarak Sapporo’da, koltuğunda bir gitar kutusu taşıyan bir adam tarafından uyarıldım, tam da çocuğunu aldırdığın günün gecesi. Belki de hamile kalmak, içinde uyuyan bir şeyi kışkırttı ya da uyandırdı. Noboru Vataya da senin bu zayıf anını kolluyordu, çünkü herhalde onun, bir kadınla cinsel ilişkiye girmesinin tek yolu buydu. İşte bunun içindir ki, o sıralar seni tekrar kendine çekmek için benden uzaklaştırmaya kalkıştı. Sana ihtiyacı vardı. Eskiden ablanın onun yanında yaptığı işi bu kez senin üstlenmeni istiyordu.</p>
				<p class="normal1"> </p>
				<p class="normal1">Sonunda sustuğum zaman odaya derin bir sessizlik çöktü. Hayal gücüm burada noktalanıyordu. O zamana dek bu konuda düşündüğüm tüm belli belirsiz şeyleri ortaya dökmüştüm ve gerisi de ben konuştukça kendiliğinden aklıma gelmişti. Belki de karanlıkların gücü, boşlukları doldurmama yardım etmişti. Bu kadının varlığı da bana yardım etmişti herhalde. Ancak durum değişmemişti: varsayımlarımı desteklememe yardımcı olacak, somut bir şey yoktu.</p>
				<p class="normal1">– Anlattıkların ilginç, dedi kadın. Yeniden ilk başlardaki çocuksu ve neşeli sesti. Şimdi ses değişimleri daha hızlı oluyordu. </p>
				<p class="normal1">– Hımm. Demek ki sonunda, ayıbımı gizlemek için çekip gittim. Sisler arasında Waterloo Köprüsü, bir ateşböceğinin ışığı, Robert Taylor ile Vivien Leigh...</p>
				<p class="normal1">Birden sözünü kestim:</p>
				<p class="normal1">– Seni buradan uzaklara götüreceğim. Seni eski dünyana, kuyruğunun ucu çarpık kedilerin dünyasına, küçük bahçelerin ve sabah çalan saatle uyanılan dünyaya geri götürmek istiyorum.</p>
				<p class="normal1">– Peki bunu nasıl yapmayı tasarlıyorsunuz, Bay Okada? diye sordu kadın.</p>
				<p class="normal1">– Masallardaki gibi: büyüyü bozmam yeterli, dedim.</p>
				<p class="normal1">– Anlıyorum. Ne var ki, benim Kumiko olduğumu sanıyorsunuz. Buradan uzaklara götürmek istediğiniz, Kumiko. Peki, ya o değilse, ne yapacaksınız? Yanlış kişiyi götürme tehlikesiyle karşı karşıyasınız. Ben olduğuma sahiden emin misiniz? Son bir kez, harekete geçmeden önce tüm bunları iyi düşünmenizi öneririm. </p>
				<p class="normal1">Elimi cebime daldırmış, cebimdeki el fenerini sıkıyordum. Bunun Kumiko olmaması olanaksız, dedim içimden. Ama kanıtım var mıydı ki? Sadece doğrulanmamış bir varsayımdan öteye gidemezdi. Cebimdeki avucum terden ıslanmıştı.</p>
				<p class="normal1">– Seni alıp götürüyorum, diye yineledim ruhsuz bir sesle. Bunun için geldim buraya.</p>
				<p class="normal1">Hafif bir ipek hışırtısı bana karşılık verdi. Yatakta duruşunu değiştirmişti.</p>
				<p class="normal1">– Bunu açık açık, yanıldığınızdan korkmadan söyleyebiliyor musunuz? diye üsteledi. </p>
				<p class="normal1">– Açık açık söylüyorum işte: seni alıp götüreceğim.</p>
				<p class="normal1">– Fikir değiştirmeyecek misiniz?</p>
				<p class="normal1">– Hayır, kararım kesin.</p>
				<p class="normal1">Uzun süre sustu, bir şeyi kontrol ediyor gibiydi. Sonra da konuşmanın bittiğini bildirircesine derin derin içini çekti.</p>
				<p class="normal1">– Size bir armağanım var, dedi. Pek önemli bir armağan değil, ama belki işinize yarar. Elinizi yavaş yavaş lambaya doğru uzatın.</p>
				<p class="normal1">Kalktım ve karanlıkta elimi yavaş yavaş hiçliğin derinliğini ölçmek istercesine uzattım. Parmaklarımın ucunu havanın ısırdığını seziyordum. Sonunda elim <span class="ideitalik">armağana</span> değdi ve ne olduğunu anlar anlamaz, boğazımda hava taş kesildi: bir beyzbol sopasıydı bu.</p>
				<p class="normal1">Sapından sımsıkı kavradım, denemek için havada salladım. Gitarlı adamdan aldığım beyzbol sopasına benziyordu. Biçimini, dokusunu, ağırlığını yokladım. Hiç kuşku yok, aynı sopaydı. Yeniden ve dikkatle yokladığımda üstüne yapışmış bir kalıntı geldi elime, tam tepesine kazınmış markanın dibinde. Bir tutam saç gibi. Aldım, parmaklarımın arasında yuvarladım. Kalınlığına ve boyuna bakılırsa, kuşkuya yer yoktu: saçtı bunlar. Biri bu sopayı bir insanın –herhalde Noboru Vataya’nın– kafasını kırmakta kullanmıştı. Boğazımı tıkayan havayı güçlükle dışarı attım. </p>
				<p class="normal1">– Bu sopa sizin mi?</p>
				<p class="normal1">– Sanırım evet, dedim sesimden heyecanımı belli etmemeye çalışarak. </p>
				<p class="normal1">Sesim de farklı çıkmaya başlamıştı, sanki karanlıklara sinmiş olan öteki benliğim, benim yerime konuşuyordu. Konuşan gerçekten ben miyim anlamak için hafifçe öksürdüm. </p>
				<p class="normal1">– Ama biri bunu silah olarak kullanmış sanki.</p>
				<p class="normal1">Kadın karşılık vermedi. Sopayı usulca indirdim, iki yana açtığım bacaklarımın arasında tuttum.</p>
				<p class="normal1">– Eminim haberin vardır, dedim. Birisi Noboru Vataya’nın kafasını bu sopayla yarmış. Televizyon doğru söylemiş. Noboru Vataya, kritik bir durumda, hastanede, belki de ölecek.</p>
				<p class="normal1">– Ölmeyecek, dedi bu kez Kumiko’nun sesi, bir kitapta okuduğu tarihi bir olayı anlatıyormuşçasına sakin ve duygusuzca. Ama belki de komada kalır. Karanlıkta öyle, dolanmayı sürdürecek. Ne tür bir karanlık bu, kimse bilemez...</p>
				<p class="normal1">El yordamıyla, ayağımın dibindeki bardağı arayıp buldum. Kafamın içi bomboş, dibinde kalanı içtim. Tatsız bir sıvı boğazımdan geçti, mideme indi. Ansızın, durup dururken, tepeden tırnağa buz gibi bir ürpertiyle titredim. Upuzun, karanlık bir koridordan, biri bana ağır ağır yakalaşıyormuş gibi berbat bir duyguya kapılmıştım. Yürek vuruşlarım hızlandı.</p>
				<p class="normal1">– Çok zamanımız yok, dedim. Sadece bir şeyi bilmek istiyorum: tam olarak neredeyiz biz?</p>
				<p class="normal1">– Buraya daha önce de birkaç kez geldiniz, yolu buldunuz ve hiçbir şey yitirmeden döndünüz. Nerede olduğunuzu bilmeniz gerek. Nasıl olsa, artık bunun pek önemi kalmadı. </p>
				<p class="normal1">Kadın, karanlıkta nefesini tuttu. Kumiko’nun sesinin, açık seçik, bana karanlıklar içinde şöyle dediğini duydum:</p>
				<p class="normal1">– Kaç! Çabuk, henüz duvardan geçebiliyorken.</p>
				<p class="normal1">Durum değerlendirmem doğru mu, yanlış mıydı, hiç bilmiyordum. Ama biliyordum ki, bu odada bulunduğum sürece, kapının arkasında beni bekleyen o şeyin beni yenik düşürmesine izin vermemeliydim. İşte, benim savaşım da buydu.</p>
				<p class="normal1">– Hayır, dedim. Bu kez, hiçbir yere gitmiyorum. Seni de birlikte götürüyorum. </p>
				<p class="normal1">Bardağımı yere bıraktım, başlığı kafama geçirdim ve sopa elimde olduğu halde, ağır ağır kapıya yöneldim.</p>
				</body>
</html>