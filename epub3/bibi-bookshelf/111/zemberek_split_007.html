<html xmlns="http://www.w3.org/1999/xhtml">
	<head>
		
		<title>zemberek</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h2 class="kitapickapak3" id="calibre_toc_8"><br class="calibre3"/>5<br class="calibre3"/>
				Limonlu pastille zehirlenmek<br class="calibre3"/>
				Uçamayan kuş ile suyu çekilmiş kuyu</h2><br class="chapter"/><br class="chapter"/><br class="chapter"/>
				<p class="normal1">Kahvaltı sofrasını kaldırdıktan sonra, bisikletle istasyonun oradaki kuru temizlemeciye gittim. Dükkân sahibi, alnı derin çizgili, zayıf, elli yaşlarında bir adamdı ve bir rafın üstünde duran, ses düğmeleri oldukça karmaşık, kocaman bir JVC marka radyo-kasetçalardan, Percy Faith Orkestrası’nın bir kasetini dinliyordu. Kasetçaların yanında da dağ gibi kaset yığılıydı. Orkestra, Tara melodisini çalıyor, özellikle yaylı çalgılar ağır basıyor ve dükkân sahibi de buharlı ütüsü elinde, kendinden emin davranışlarla bir gömleği ütülerken bir yandan da ıslıkla müziğe eşlik ediyordu. Tezgâhın önünde durup özür dileyerek ona geçen yıl sonunda ütülenmesi için verdiğim kravatı geri almayı unuttuğumu anlattım. O adamın küçük, sakin dünyasına böyle ansızın dalışım, hiç kuşkusuz bir Yunan tragedyasında, uğursuz haber taşıyan bir habercinin gelişine benzetilebilirdi.</p>
				<p class="normal1">– Herhalde makbuzunuz da yoktur değil mi? diye yüzüme bakmadan, ruhsuz bir sesle sordu.</p>
				<p class="normal1">Kasanın yanındaki takvimle konuşuyor gibiydi. Haziran ayının fotoğrafı, Alpler’den bir görünümdü: bir inek sürüsü, yemyeşil bir vadide sakin sakin otluyordu. Geride, çizgileri belirgin beyaz bir bulut, Matterhorn ya da Mont Blanc’ın doruğunu kaplamıştı.</p>
				<p class="normal1">Sonra dükkân sahibi bana dosdoğru ve anlamlı bir biçimde, “En iyisi bu kravatı unutmak, neden unutmadınız ki?” dercesine baktı.</p>
				<p class="normal1">– Yıl sonunda, öyle mi? Zor bir iş. Altı aydan fazla olmuş demektir. Bir bakayım da, size güvence veremem.</p>
				<p class="normal1">Ütüsünü bıraktı, dipteki odaya gidip rafları karıştırmaya başladı, bir yandan da o sırada teypte çalan <span class="ideitalik">A Summer Place</span> filminin şarkısına ıslıkla eşlik ediyordu. Lisedeyken kız arkadaşımla görmüştüm bu filmi. Troy Donahue ile Sandra Dee oynuyorlardı. Bir Amerikan sineması festivalindeydi ve aynı seansta Connie Francisco’nun <span class="ideitalik">Boy Hunt</span> filmi de vardı, çok iyi anımsıyordum. O dönemde bu film bana fazla ilginç gelmemişti, ama mahallemin kuru temizlemecisinde rastlantı sonucu müziğini duyunca bende artık sadece iyi anılar uyandırıyordu.</p>
				<p class="normal1">– Mavi bir kravat dediniz, benekli? Bay Okada adına, öyle mi?</p>
				<p class="normal1">– Öyle.</p>
				<p class="normal1">– Şansınız varmış, doğrusu!</p>
				<p class="normal1"> </p>
				<p class="normal1">Eve döner dönmez hemen karımın işyerine telefon ettim.</p>
				<p class="normal1">– Kravatımı buldum.</p>
				<p class="normal1">– Harika, dedi.</p>
				<p class="normal1">Kumiko, iyi not almış çocuğunu kutlayan bir annenin yapay sesiyle konuşuyormuş gibi geldi bana. Ve biraz huzursuz oldum. Belki de onu aramak için öğle tatilini beklemeliydim. </p>
				<p class="normal1">– Buldun ya, ben de rahatladım. Dinle, seninle konuşamayacağım, öteki hatta bekleyenim var. Öğleyin ara beni.</p>
				<p class="normal1">– Tamam.</p>
				<p class="normal1">Telefonu kapayıp elimde gazete, verandaya çıktım. Yüzükoyun uzandım, her zamanki gibi iş ilanları sayfasını açıp hiç acele etmeden, uzun uzadıya, kodlarla ve anlaşılmaz kısaltmalarla dolu sütunlara göz gezdirdim. Gerçekten de şu dünyada akla hayale gelebilecek her türden meslek oradaydı ve her biri, bir mezarlık planında olduğu gibi yerli yerindeydi; ama beni uzaktan bile olsa ilgilendirebilecek tek bir iş bulamadım. </p>
				<p class="normal1">Tüm bu adlar ve numaralar, incecik ve dağınık harfler, bana hayvan iskeletlerini çağrıştırdı. Çok geçmeden, artık alışık olduğum bir düşünce tutukluğuna uğradığımı anladım: ne aradığımı, ne yapmak ya da yapmamak istediğimi giderek daha az anlar oluyordum.</p>
				<p class="normal1">Her zamanki gibi, zemberekkuşunun bir ağacın tepesinde ötüşünü işittim: kii kii kiiiiii! Gazeteyi bıraktım, doğruldum ve sırtımı bir sütuna dayayıp bahçeye göz gezdirdim. Kuş tekrar öttü, bu kez sesi yan bahçedeki bir çam ağacından geliyor gibiydi. Ama bakışlarımı ne denli keskinleştirdimse de, kuşu hiçbir yerde göremedim. Her zamanki gibi, sadece ötüşü duyuluyordu. Kuşkusuz dünya üzerindeki bir günün daha zembereğini kurmuştu.</p>
				<p class="normal1">Saat ona doğru yağmur başladı. Gözle görülmeyecek kadar incecik bir yağmur. Damlaları görmek için dikkatli bakmak gerekiyordu. Verandaya oturup, bir an bakışlarımı yoğunlaştırdım, bu iki dünyayı, yağmur yağan dünya ile yağmur yağmayan dünyayı birbirinden ayıran sınır çizgisini görebilirim umuduyla. Sonra da, yemek saatine değin önümde kalan zamanı, yüzme havuzuna giderek mi, yoksa arka sokakta kediyi arayarak mı doldurayım, diye düşündüm. Sırtımı sütuna dayayıp, bir an, yağmuru seyrederek bu iki seçeneği düşündüm.</p>
				<p class="normal1">Yüzme havuzu/kedi.</p>
				<p class="normal1">Sonunda kedide karar kıldım. Malta Kano artık bu civarda olmadığını söylemişti, ama o sabah, neden bilmem, içimden onu aramak geliyordu. Kediyi aramak artık günlük işlerim arasına girmişti ve Kumiko da kuşkusuz sevgili kedisini harıl harıl aradığımı duymaktan mutlu olurdu. Sırtıma hafif bir yağmurluk geçirdim ve şemsiyemi almamaya karar verdim. Tenis ayakkabılarımı giydim, evin anahtarı ile birkaç limonlu pastili cebime koyup çıktım. Tam elimi bahçenin ta ucundaki parmaklığa koyduğumda bir telefon sesi duydum. Kulak kesilerek olduğum yere çakıldım ama çalan telefon benimki mi yoksa komşulardan birininki mi, anlayamadım. İnsan evinden dışarı adımını atar atmaz tüm telefon zilleri birbirine benzemeye başlıyor. Bahçe parmaklığından atlayıp kendimi gene arka sokakta buldum.</p>
				<p class="normal1">İnce lastik tabanlı pabuçlarımın altında yumuşacık otları hissediyordum. Sokak her zamankinden daha sessizdi. Bir an, kulağım kirişte, soluğumu tutup bekledim ama hiçbir şey duymadım. Telefon da susmuştu. Ne kuş sesleri geliyordu kulağıma ne şehrin gürültüsü. Boydan boya gri olan gökyüzünde en ufak bir mavi pencere yoktu. Yoksa bulutlar sesleri boğuyor muydu? Belki sadece sesleri değil, duyguları da... Ellerimi yağmurluğun ceplerine daldırıp, dar sokak boyunca yürüdüm, boş evin önüne çıktım. Orası da her zamanki gibi sessizdi. Bu, gri bulutlar ve yağmur fonu önündeki iki katlı, panjurları çivili binadan bir hüzün yayılıyordu çevreye. </p>
				<p class="normal1">Sanki uzun süre önce bir körfezin girişindeki kayalara çarpıp batmış ve orada öylece bırakılmış bir şilep gibiydi. Son gelişimden beri bahçedeki yabani otlar büyümemiş olsaydı, burasının tümüyle zamanın dışında bırakılmış bir yer olduğuna inanabilirdim. Birkaç günden beri süregelen muson yağmurları, gümrah yaprakları göz alıcı bir yeşille cilalamıştı ve yerdeki köklerden yabanıl bir koku yayılıyordu. Taştan kuş, yeşillik okyanusunun ortasında, geçen günkü duruşunu bozmadan, kanatlarını açmış, uçmaya hazır dikiliyordu. Ama kuşkusuz bunun gerçekleşebilme olasılığı yoktu. Ben bunu biliyordum, kuş da öyle. Bu taşlaşmış duruşuyla, sadece bir yerlere götürülmeyi ya da kırılıp yok edilmeyi bekliyordu: bahçeden çıkabilmesinin bunlardan başka yolu yoktu ki. Bu manzarada kıpırdayan tek şey, bir şey arayan, ama aradığının ne olduğunu unutmuş biri gibi oradan oraya uçan bir kelebekti. Böyle beş dakika boşuna arandıktan sonra başka bir yere uçup gitti.</p>
				<p class="normal1">Parmaklığa dayanmış, limonlu bir pastili emerek bir süre bahçeyi seyrettim, ama kediyi hiçbir yerde göremedim. Aslında, hiçbir yerde hiçbir şey göremedim. Sanki olağanüstü etkili doğal bir güç, eşyanın doğal devinimini durdurmuş ve burasını öylece, olduğu gibi kalmaya zorlamıştı.</p>
				<p class="normal1">Birden, arkamda bir kıpırtı sezer gibi oldum. Döndüm baktım: kimse yok. Sokağın karşısındaki çitin küçük bir kapısı vardı. Geçen günkü kız orada duruyordu. Ama bu kez, kapı kapalıydı ve çitin öte yanındaki bahçe boştu. Sessizliğe gömülü bu manzaradan hafif bir rutubet sızıyordu. Yabani ot ve yağmur, bir de benim yağmurluğum kokuyordu. Sonra bir de, dilimin altında yarı erimiş pastil vardı. Derin bir soluk aldım ve bütün kokular birbirine karıştı. Bir kez daha bakındım çevreme: kimse yok. Uzaklardan bir helikopterin boğuk homurtusunu duydum. Herhalde bulutların üstünde uçuyordu. Ama bu gürültü de yavaş yavaş kesildi, ortalığa yeniden sessizlik çöktü.</p>
				<p class="normal1">Boş evi kuşatan parmaklıkta gene öyle, parmaklıklı küçük bir kapı açılmıştı. Şöyle bir itecek oldum, beni içeri davet edercesine şaşılası bir kolaylıkla açıldı. “Pek zor değil, baksana, gir içeri olsun bitsin!” İşte bu kapı, bana böyle diyordu. Bu arada, şu son sekiz yıl boyunca biriktirdiğim bilgilere başvurmadan bile, başkasının mülkiyetine izinsiz girmenin yasadışı bir eylem olduğunu bilmez değildim. Eğer kuşkucu komşular beni böyle, boş bir evin bahçesinde dikilmiş görür de polise haber verirlerse, onlar da hemen gelip beni sorguya çekerdi. Onlara kedimi aradığımı söylerdim. Onlar da bana adresimi ve mesleğimi sorarlardı. O zaman işsiz olduğumu söylemek zorunda kalırdım ki bu, resmi makamlarda güvensizlik yaratacak bir durumdu kuşkusuz. Son zamanlarda aşırı solun giriştiği eylemler güvenlik güçlerini epeyce sinirli yapmıştı. Yataklarının altında tüfekler ile el yapımı bombalar gizleyen teröristlerin bütün Tokyo’da kol gezdiğine inanmışlardı. Üstelik bu durum Kumiko’nun kulağına giderse, o da altüst olurdu.</p>
				<p class="normal1">Her şeye rağmen, bahçeye girip kapıyı ardımdan çabucak kapadım. Ne olursa olsun, diye düşündüm. Başıma bir şey gelecekse, varsın gelsin. Eğer başıma bir işin geleceği varsa, ben ne yapabilirim ki?</p>
				<p class="normal1">Çevremi dikkatle kollayarak bahçeyi boydan boya geçtim. Her zamanki gibi, lastik tabanlı pabuçlarım otların üstünde hiç ses çıkarmıyordu. Adını bilmediğim, oldukça alçak birkaç meyve ağacı vardı, bir de geniş, yemyeşil çimenlik, ama yabani otlar öylesine kaplamıştı ki çim neredeyse görünmez olmuştu. Meyve ağaçlarından ikisinin gövdesini iğrenç sarmaşıklar sarmıştı, boğulup ölecek durumdaydılar. Bahçe parmaklığının yanındaki bir dizi osmantusu beyaz lekeler basmıştı, herhalde bir bitki hastalığıydı bu. Küçük, kanatlı bir böcek, bir süre vızıldayarak suratımın çevresinde uçtu.</p>
				<p class="normal1">Kuşun yanından geçip saçağın altına yığılmış beyaz plastik sandalyelere yöneldim, birini kaldırıp baktım. En üstteki, çamur içindeydi ama onun hemen altındaki kirli sayılmazdı, oturmadan önce elimle tozlarını sildim. Bahçenin yüksek otları beni gizliyordu, sokaktan beni kimse göremezdi, ayrıca saçağın altına sığındığımdan, yağmurdan da korunuyordum. Bu yüzden, hafifçe ıslık çalarak incecik yağmur altındaki bahçeyi seyre koyuldum. Farkında olmadan, Rossini’nin <span class="ideitalik">Hırsız Saksağan</span>’ını seçmişim; makarnamı pişirirken o yabancı kadının bana telefon ettiği sırada çalan melodiyi.</p>
				<p class="normal1">Bu ıssız bahçede oturmuş, bir yandan beceriksizce ıslık çalıp kuşu seyrederken, birden yeniden çocukluğuma dönmüşüm gibi geldi: beni kimsenin bulamayacağı, gizlenecek bir yer keşfetmiştim. Bunu düşününce, birden içimi büyük bir huzur kapladı.</p>
				<p class="normal1">Ayaklarımı sandalyenin kenarına çektim, dizlerimi büküp yanağımı üstüne dayadım. Sonra bir an gözlerimi kapadım. Hâlâ tık yok. Gözkapaklarımın arkasındaki karanlık, bulutlu bir gökyüzüne benziyordu, ama biraz daha koyu griydi. Zaman zaman görünmez bir ressam gelip bu griye küçücük bir renk dokunduruyordu. Bu, bazen yaldızlı beneği olan bir gri ya da yeşil veya kırmızı karışık bir gri oluyordu. Bu dünyada gri rengin ne kadar çok tonu vardı, hayran olmuştum. Ne garip şey, insanlık hali, diye düşündüm: inanılmaz bir gri tonları yelpazesini izleyebilmek için on dakika kıpırdamadan durmak yetiyor.</p>
				<p class="normal1">Bir süre, bu çeşitli gri örneklerini izleyerek ve hiçbir şey düşünmeksizin ıslık çalıp durdum. </p>
				<p class="normal1">– Hey, diye bağırdı bir ses.</p>
				<p class="normal1">Hemen açtım gözlerimi. Kapı yönüne, otların gölgesine bakmak için hafifçe eğildim: kapı açıktı. Biri, arkamdan bahçeye girmişti. Yüreğim hızlı hızlı çarpmaya başladı. </p>
				<p class="normal1">– Hey, baksana, diye yineledi ses.</p>
				<p class="normal1">Bir kadın sesi.</p>
				<p class="normal1">Kuş heykelinin arkasından çıkıp bana yaklaştı, geçen gün karşı bahçede güneşlenen kızdı bu. Aynı Adidas marka soluk mavi tişörtü, aynı şortu giymişti, ayağını biraz sürüyordu; tek bir ayrıntı değişmişti: güneş gözlüğü yoktu. </p>
				<p class="normal1">– Hey, baksana, ne yapıyorsun orada?</p>
				<p class="normal1">– Kedimi arıyorum.</p>
				<p class="normal1">– Emin misin? Bana hiç öyle gelmedi. Orada oturmuş gözlerin kapalı, ıslık çalarak kedini bulursan çok şaşarım doğrusu.</p>
				<p class="normal1">Hafifçe kızardım. </p>
				<p class="normal1">– Bana göre hava hoş, ama insanlar seni öyle, oraya yerleşmiş görürlerse, mutlaka sapığın biri zannederler. Dikkatli olmalısın. En azından, sapık değilsin, değil mi?</p>
				<p class="normal1">– Sanmıyorum.</p>
				<p class="normal1">Yanıma yaklaştı, hiç acele etmeden yığının içinden fazla pis olmayan bir sandalye seçti, dikkatle inceledikten sonra yere koyup üstüne oturdu.</p>
				<p class="normal1">– Islıkla ne çaldığını bilmiyorum, ama kulağa hiç de ahenkli gelmiyor. Söylesene, sakın homo filan olmayasın sen?</p>
				<p class="normal1">– Sanmam, diye yanıtladım. Neden?</p>
				<p class="normal1">– Biri bana homoların iyi ıslık çalamadığını söylemişti. Doğru mudur?</p>
				<p class="normal1">– Bilmem. Herhalde saçmadır.</p>
				<p class="normal1">– Sapık olmuşsun, homo olmuşsun benim için fark etmez. Adın ne senin?</p>
				<p class="normal1">– Toru Okada, dedim.</p>
				<p class="normal1">Adımı birkaç kez yineledikten sonra şu yorumda bulundu:</p>
				<p class="normal1">– Kulağa pek hoş gelmiyor.</p>
				<p class="normal1">– Belki. Ama bence, savaş öncesinin bir Dışişleri bakanının adına benziyor. “Toru Okada”. Anlıyor musun?</p>
				<p class="normal1">– Bunu bilemem, tarih bilgim sıfırdır. Bir takma adın ya da söylemesi şu “Toru Okada”dan daha kolay bir adın filan yok mu?</p>
				<p class="normal1">Düşüdüm ama aklıma hiçbir takma ad filan gelmedi. Neden bilmem, kimse bana hiçbir zaman, bir ad takmak gereğini duymamıştı.</p>
				<p class="normal1">– Hayır, yok, karşılığını verdim.</p>
				<p class="normal1">– Sahi mi? “Ayıcık” veya “Kurbağa” ya da öyle bir şey de mi yok?</p>
				<p class="normal1">– Hayır, hiç.</p>
				<p class="normal1">– Eh, baksana! O halde sen de bul bir tane.</p>
				<p class="normal1">– Zemberekkuşu! diye bağırdım.</p>
				<p class="normal1">Ağzı açık, yüzüme baktı.</p>
				<p class="normal1">– Zemberekkuşu mu? O da ne?</p>
				<p class="normal1">– “Zembereği kuran kuş” dedim. Her sabah. Ağaç tepelerinde. Dünyanın zembereğini kurar. Ki kii kii!</p>
				<p class="normal1">Gözlerini yüzüme dikti. İçimi çektim.</p>
				<p class="normal1">– Öyle, aklıma geliverdi işte. Aslında, her gün evimin oraya gelen bir kuş bu, ötüşü de işte böyle: ki kii kiii! Komşularımın ağacına tünüyor. Ama henüz hiç kimse görmedi onu.</p>
				<p class="normal1">– Hımmm. Neyse, önemi yok. Bunu da söylemek kolay değil ama gene de Toru Okada’dan daha iyi sayılır, değil mi, Bay Zemberekkuşu? </p>
				<p class="normal1">– Teşekkür ederim, dedim.</p>
				<p class="normal1">İki ayağını sandalyeye çekip çenesini dizlerine dayadı.</p>
				<p class="normal1">– Ya sen, senin adın ne? diye sordum. </p>
				<p class="normal1">– May Kasahara, diye karşılık verdi. May, mayıs ayı gibi.</p>
				<p class="normal1">– Mayısta mı doğmuşsun?</p>
				<p class="normal1">– Sormak zorunda mısın? Haziranda doğmuş birinin adına mayıs demeleri biraz tuhaf kaçardı değil mi?</p>
				<p class="normal1">– Haksız da sayılmazsın. Söylesene, hâlâ okula başlamadın mı?</p>
				<p class="normal1">– Bir süredir seni izliyorum, Zemberekkuşu, dedi May, sorumu yanıtsız bırakarak. Parmaklıklı kapıyı açıp bahçeye girdiğini odamda dürbünle izlerken gördüm. Küçük dürbünüm hep elimin altındadır. Ve sokağı gözlerim. Sen belki bilmiyorsun, ama şu küçücük arka sokaktan çeşit çeşit insan geçer. Sadece insan da değil. Çeşit çeşit hayvan da. Ya sen, deminden beri burada tek başına ne yapıyordun?</p>
				<p class="normal1">– Hiiç. Geçmişi düşünüyordum, ıslık çalıyordum, hepsi bu.</p>
				<p class="normal1">May Kasahara tırnaklarını kemirdi.</p>
				<p class="normal1">– Biraz çatlaksın galiba?</p>
				<p class="normal1">– Çatlaklık bunun neresinde ki? Herkes böyle yapar.</p>
				<p class="normal1">– Belki, ama herkes komşusunun boş evine yerleşmez. Söz konusu olan sadece geçmişi düşünerek ıslık çalmaksa evinde de kalabilirdin.</p>
				<p class="normal1">Haksız sayılmazdı.</p>
				<p class="normal1">– Her neyse, diye sürdürdü sözlerini, kedin, Noboru Vataya, hâlâ dönmedi mi eve?</p>
				<p class="normal1">Başımı salladım:</p>
				<p class="normal1">– Hayır. Sen de görmedin değil mi onu, geçen günden beri?</p>
				<p class="normal1">– Kuyruğunun ucu biraz çarpık, tekir bir kedi, değil mi? Hayır, görmedim. Halbuki dikkatle bakındım da.</p>
				<p class="normal1">Şortunun cebinden Short Hope paketini çıkardı, bir tane yaktı. Bir süre sessizce tüttürdü, sonra gözlerini yüzüme dikti.</p>
				<p class="normal1">– Baksana, dedi, azıcık saçların mı dökülüyor?</p>
				<p class="normal1">Farkına varmadan, elimi başıma götürmüşüm.</p>
				<p class="normal1">– Hayır, oradan değil, dedi, alnından. Sence de saçların gerektiğinden daha geriden başlamıyor mu?</p>
				<p class="normal1">– Hiç dikkat etmedim, dedim.</p>
				<p class="normal1">– Kel olacaksın, oradan başlar. Biliyorum, saçların giderek gerileyecek, böyle, görüyor musun, diyerek kâkülünü arkaya çekip bembeyaz alnını bana doğru çevirdi. Dikkat etmelisin.</p>
				<p class="normal1">– Dikkat mi? dedim. Ama nasıl?</p>
				<p class="normal1">Elimi alnıma götürünce gerçekten de, anladım ki saçlarım eskisine oranla daha geriden bitiyor. Yoksa sadece bana mı öyle gelmişti?</p>
				<p class="normal1">– Besbelli, yapacak bir şey yok, diye karşılık verdi May Kasahara. Birinin kel olmasını önleyecek hiçbir şey yoktur gerçekten. Kelliğe mahkûm insanlar, er geç ve ister istemez kel olurlar. Bu yüzden, saçları dökülmeye başlayan birine süreci önlemek için dikkat etmesini söylemek kolay. Ama bu bir yalandır. Kocaman bir yalan! Bak, örneğin Şincuku İstasyonu’nun orada, kaldırımlarda yatan yaşlı serserileri düşünsene, aralarında tek bir kel yoktur. Ama bu yüzden herhalde onların her gün saçlarını Clinique ya da Vidal Sassoon marka şampuanla yıkadıklarını söyleyemezsin değil mi? Ya da her sabah saçlarına losyon sürdüklerini? Tüm bu masallar, kozmetik üreticilerinin, saçı dökülen enayilerin sırtından bir sürü para kazanmak için başvurdukları bir yöntemdir sadece.</p>
				<p class="normal1">– Doğru söylüyorsun, dedim hayran hayran. Ama nasıl oluyor da bu konuda bunca şey biliyorsun? </p>
				<p class="normal1">– Yarı zamanlı olarak bir peruka şirketinde çalışıyorum. Epey oldu. Nasıl olsa okula gidemiyordum, bol bol boş zamanım olduğundan ben de anketler, testler falan yapıyorum. İşte bunun içindir ki keller konusunda yeterince bilgi sahibiyim.</p>
				<p class="normal1">– Hımm, yaptım.</p>
				<p class="normal1">– Ama bak, diye sürdürdü sözlerini, sigarasını yere atıp topuğuyla ezerek, benim çalıştığım yerde “kel” sözcüğü asla kullanılmaz. “Saçları seyrelmiş insanlar” demek gerekir. “Kel”, aşağılayıcıdır. Bir gün şaka olsun diye, “saç özürlüler” diyecek oldum. Haklı olarak, yedim paparayı. “Bununla eğlenmek söz konusu olamaz” dediler bana. Çünkü hepsi de işlerini çok ciddiye alıyor. Baksana, sen de biliyor musun, bilmem ama, insanların çoğunluğu müthiş ciddi.</p>
				<p class="normal1">Cebimden limonlu pastil kutusunu çıkardım, bir tane ağzıma attım, bir tane de May Kasahara’ya uzattım. </p>
				<p class="normal1">– Aklıma gelmişken, Zemberekkuşu, dedi birden, hâlâ işsiz misin? </p>
				<p class="normal1">– Evet.</p>
				<p class="normal1">– Ve ciddi ciddi yeniden iş bulmaya niyetin var mı?</p>
				<p class="normal1">– Hem de nasıl, diye yanıtladım.</p>
				<p class="normal1">Sonra kendime güvenimi yitirdim ve düzelttim:</p>
				<p class="normal1">– Hayır, bilmiyorum. Nasıl söylemeli? Galiba düşünmek için bana zaman gerekiyor. Ben de kendimi pek anlayamıyorum, bu yüzden açıklaması zor.</p>
				<p class="normal1">May Kasahara bir süre tırnaklarını kemirerek bana baktı. </p>
				<p class="normal1">– Söylesene, Zemberekkuşu, bir süre benimle birlikte perukacıda çalışmaya gelmez misin? Parası çok iyi sayılmaz, ama kolay bir iş ve iş saatleri açısından oldukça özgürsün. Belki de fazla düşünmezsen ve bir süre kolay bir iş yaparsan, durum kendiliğinden aydınlığa kavuşur. Üstelik, kafan da dağılmış olur biraz.</p>
				<p class="normal1">Çok da kötü sayılmaz, diye düşündüm.</p>
				<p class="normal1">– Çok da kötü sayılmaz, dedim.</p>
				<p class="normal1">– Okey, dedi. O halde bir dahaki sefere geçerken seni alırım. Evin nerede demiştin?</p>
				<p class="normal1">– Anlatması biraz karışık, ama sokağı dosdoğru iniyorsun, yolun dönemeçlerini izliyorsun ve bir süre sonra, solda bir evin önüne park edilmiş kırmızı bir Honda Civic görüyorsun. Tamponuna, “Tüm dünya insanlarına barış” diye bir yazı yapıştırılmıştır. Ondan sonraki ev, benimki, ama sokağa açılan girişi yok gibidir, alçak bir beton duvarın üstünden atlamak gerek, şöyle belime yakın, tamam mı?</p>
				<p class="normal1">– Evet, o yükseklikteki bir duvardan kolayca atlayabilirim.</p>
				<p class="normal1">– Bacağın ağrımıyor mu?</p>
				<p class="normal1">İç çekmeye benzer küçük bir ses çıkardı, sigarasının dumanını üfledi. </p>
				<p class="normal1">– Hayır, iyi artık. Topallar gibi yapıyorum çünkü okula dönmek istemiyorum. Önceleri sadece annem ile babamın önünde topallıyordum ama artık bir alışkanlık oldu. Kimse bana bakmadığı ve odamda yalnız olduğum zaman bile bacağımı sürüyorum. Ben bir kusursuzluk tutkunuyum, anlıyor musun? İnsan, başkalarını aldatmadan önce kendini aldatmayı bilmeli. Söylesene, Zemberekkuşu, cesur olanlardan mısın sen?</p>
				<p class="normal1">– Sayılmam, galiba.</p>
				<p class="normal1">– Hiç değil miydin?</p>
				<p class="normal1">– Hayır, hiç cesur değildim. Fazla değişeceğim de yok.</p>
				<p class="normal1">– Peki meraklı mısın?</p>
				<p class="normal1">– Biraz.</p>
				<p class="normal1">– Sence gözü peklik ve merak biraz benzemiyor mu? dedi May Kasahara. Merakımızı kurcalayan şeylere karşı cesur oluruz ve insan merak ettiği zaman gerekli cesareti de bulur. </p>
				<p class="normal1">– Evet haklısın, kimi zaman cesaret ve merak örtüşür.</p>
				<p class="normal1">– Bir eve izinsiz girildiğinde olduğu gibi mi?</p>
				<p class="normal1">– Tastamam öyle, dedim limonlu pastili dilimde döndürerek. Cesaret ile merak, bilinmeyen bir bahçeye girildiğinde birlikte işler. Kimi zaman merak, gizlenmiş cesareti ortaya çıkarabilir, kışkırtır. Ama bana öyle geliyor ki, merak çabucak yok oluverir de cesaret uzun bir yol almak zorundadır. Merak, birlikte iyi olunan ama güvenilemeyen bir arkadaşa benzer. Seni bir şeyler yapmaya kışkırtabilir de gerektiği zaman savuşup gider. İşte o zaman sen de devam etmek için cesaretini toplamak zorunda kalırsın.</p>
				<p class="normal1">Söylediklerimi düşündükten sonra şu yorumu yaptı:</p>
				<p class="normal1">– Evet, duruma böyle de bakılabilir. </p>
				<p class="normal1">May Kasahara kalktı, eliyle şortunun arkasını temizledi, sonra gözlerini bana dikti:</p>
				<p class="normal1">– Baksana, Zemberekkuşu, kuyuyu görmek istemez misin?</p>
				<p class="normal1">– Kuyu mu? Ne kuyusu?</p>
				<p class="normal1">– Burada kör bir kuyu var. Benim hoşuma gidiyor. Görmek istemez misin?</p>
				<p class="normal1">Kuyu, bahçenin öte yanındaydı. Çapı yaklaşık bir buçuk metre kadardı, kapağın üstüne ağırlık olarak iki beton parça konulmuştu. Topraktan aşağı yukarı bir metre yükseklikteki ağzının yakınında, sanki onu korumak için oraya dikilmiş bir ağaç yükseliyordu. Herhalde bir meyve ağacıydı, ama adını bilemeyeceğim.</p>
				<p class="normal1">Bu kuyu da, bu evin çevresinde bulunan her şey gibi, epey zamandır terk edilmiş görünüyordu. Buralarda genel olarak bir tür uyuşukluk egemendi sanki. Belki de cansız nesneler, bakışlarını üzerlerinde gezdirecek kimse olmayınca büsbütün cansızlaşıyordu. Bununla birlikte, yaklaştıkça, daha yakından ve dikkatle bakıldığında kuyunun, evin yapılmasından da eski bir zamandan kalma olduğu belli oluyordu. Tahta kapağın durumundan anlaşıldığına göre, kuyu, evden çok daha önceden de vardı. Çevresi kalın bir çimento tabakasıyla örtülüydü ama bu çimentonun amacının, çok daha eski bir yapıyı güçlendirmek olduğu anlaşılıyordu. Yanı başında yükselen ağaç bile bahçenin öteki bitkilerine oranla çok daha uzun bir geçmişe sahip gibi duruyordu. Beton blokları yere bıraktım, kapağı oluşturan yarımay biçimindeki iki tahtayı kaldırdım, ellerimi kuyunun çemberine koydum ve eğilip baktım, ama kuyunun dibi görünmüyordu. Bir noktadan sonrası, karanlık bir uçurum gibi duruyordu. Biraz kokladım: derinlerden hafif bir küf kokusu geliyordu. </p>
				<p class="normal1">– Boş, dedi May Kasahara. Susuz bir kuyu bu.</p>
				<p class="normal1">Uçamayan bir kuş, susuz bir kuyu... diye içimden geçirdim. Girişi de, çıkışı da olmayan bir sokak. Sonra da...</p>
				<p class="normal1">May ayaklarının dibindeki bir tuğla parçasına aldı, kuyuya attı. Az sonra, küçük, kuru bir ses duyuldu, iki el arasında bir şey eziliyormuş gibi, hepsi bu. Doğruldum ve May Kasahara’ya baktım: </p>
				<p class="normal1">– Neden hiç su yok acaba? Kendiliğinden mi kurumuş, yoksa tıkamışlar mı?</p>
				<p class="normal1">Omuz silkti:</p>
				<p class="normal1">– Tıkamış olsalardı, doldururlardı da. İşleri yarım yapmanın ve böyle bir deliği bırakmanın anlamı yok ki, üstelik tehlikeli de: içine biri düşebilir.</p>
				<p class="normal1">– Haklısın. Kuyu herhangi bir nedenle kurumuş olmalı.</p>
				<p class="normal1">Bay Honda’nın sözlerini anımsadım: “Çıkacaksan, en yüksek kuleyi bul ve tepesine tırman. İneceksen, en derin kuyuyu bul ve dibine in.”</p>
				<p class="normal1">Tekrar kuyuya eğildim ve özel bir şey düşünmeksizin karanlığı araştırdım gözlerimle. Burada, güpegündüz, böylesine derin karanlıkların olabilmesine şaştım. Hafifçe öksürdüm, sonra yutkundum. Aşağıdan biri bana karşılık veriyormuş gibi, öksürüğüm kuyunun derinliklerinde yankılandı. Tükürüğümde limonlu pastilin tadı vardı hâlâ.</p>
				<p class="normal1"> </p>
				<p class="normal1">Kapak tahtalarını yerine koydum, üstüne de yeniden çimento bloklarını yerleştirdim. Sonra saatime baktım: neredeyse on bir buçuk. Yemek zamanı Kumiko’ya telefon etmem gerekiyordu. </p>
				<p class="normal1">– Eve dönmeliyim, dedim.</p>
				<p class="normal1">May Kasahara’nın yüzü hafifçe karardı.</p>
				<p class="normal1">– Peki, Zemberekkuşu, evine dön.</p>
				<p class="normal1">Bahçeyi geçtik. Kaidesinin üstünde, taş kuş hep öyle kuru gözlerini gökyüzüne dikmişti. Gökyüzü de hâlâ öyle sık gri bulutlarla kaplıydı, ama yağmur dinmişti. May Kasahara ağzına bir ot alıp çiğnedi, sonra havaya fırlattı. Hiç rüzgâr esmiyordu: sap, hemen ayaklarının dibine düştü.</p>
				<p class="normal1">– Güneşin batmasına daha saatler var, dedi May yüzüme bakmadan.</p>
				<p class="normal1">– Öyle, diye karşılık verdim.</p>
				</body>
</html>