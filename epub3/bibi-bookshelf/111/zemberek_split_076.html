<html xmlns="http://www.w3.org/1999/xhtml">
	<head>
		
		<title>zemberek</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h2 class="kitapickapak3" id="calibre_toc_75"><br class="calibre3"/>41<br class="calibre3"/>
				Hoşça kal</h2><br class="chapter"/><br class="chapter"/><br class="chapter"/>
				<p class="normal1">– İçtenlikle söylüyorum, sana ördek ailesini gösteremediğime çok üzülüyorum! dedi May Kasahara ve gerçekten de samimi görünüyordu.</p>
				<p class="normal1">Gölün kıyısında oturmuş, gözlerimizi, suyu örten kalın buz tabakasına dikmiştik. Oldukça genişti bu göl ve üzerinde sayısız paten izi vardı, yara izleri gibi. O pazartesi öğleden sonrası, benim ziyarete gitmem sayesinde May Kasahara yarım gün özel izin alabilmişti. Pazar günü gelmek istemiştim ama trenler, raylardaki bir kaza nedeniyle bir gün gecikmişti. May içi kürk astarlı bir palto giymiş ve üzeri beyaz motiflerle ve tepesi pomponla süslü bir başlık geçirmişti başına. Bu başlığı kendi örmüş –öyle söylemişti– ve gelecek kışa bir tane de bana örecekmiş. Yanakları kırmızı, gözleri, dağ havası gibi saydamdı. Onu böyle görmek beni sevindirmişti. On yedi yaşındaydı ve büyük bir değişim potansiyeline sahipti.</p>
				<p class="normal1">– Göl buz tutunca, ördeklerin hepsi gidiyor. Eminim onları görebilseydin senin de hoşuna giderdi. Ama ilkbaharda yine gelirsin olur biter, onları seninle tanıştırırım.</p>
				<p class="normal1">Gülümsedim. Pek de kalın olmayan bir parkam vardı, atkımı çeneme kadar çekmiştim, ellerim ceplerimdeydi. Orman soğuktu. Basket pabuçlarımla, yer yer, donmuş kar parçalarında kayıyordum, oldukça eğlenceliydi. Bu yolculuk için, kaymaz tabanlı pabuçlar almalıymışım meğer.</p>
				<p class="normal1">– Demek öyle, burada biraz daha kalmak istiyorsun?</p>
				<p class="normal1">– Sanırım. Biraz zaman geçtikten sonra okula dönmeyi isteyebilirim.</p>
				<p class="normal1">Ya da kim bilir, belki de evlenirim? Yok, yok, sanmıyorum! </p>
				<p class="normal1">May Kasahara, ağzından bembeyaz soluğunu üfleyerek güldü. </p>
				<p class="normal1">– En azından, şimdilik, burada biraz daha kalacağım. Ne yapmak istediğim, nereye gitmek istediğim filan gibi konularda biraz daha düşünmek için zaman gerekiyor bana.</p>
				<p class="normal1">Başımı salladım.</p>
				<p class="normal1">– Kuşkusuz haklısın, dedim.</p>
				<p class="normal1">– Söylesene, Zemberekkuşu, sen benim yaşımdayken geleceğini düşünür müydün hiç?</p>
				<p class="normal1">– Sanmam, yani, ciddi ciddi düşünmezdim. Tabii ki biraz düşünürdüm, ama temel düşüncem, normal yaşamımı sürdürmenin yeteceği ve her şeyin, ben özel bir çaba göstermeksizin, tekerlek üstünde kayar gibi kendiliğinden yürüyeceği doğrultusundaydı. Sonunda, hiç de, öyle olmadı. Yazık!</p>
				<p class="normal1">May Kasahara, sakindi ve gözlerini yüzüme dikmişti. Sonra eldivenli ellerini birbiri üzerine, dizlerine koydu. </p>
				<p class="normal1">– Demek Kumiko, kefaletle salıverilmedi, öyle mi?</p>
				<p class="normal1">– Kendisi istememiş, diye açıkladım. Çıkarsa basının elinden kurtulamamaktan korkuyordu, cezaevinde kalmayı yeğledi. Beni bile görmek istemedi. Sadece beni değil: kimseyi görmek istemiyor. Her şey bitmediği sürece kimseyi görmek istemediğini söylüyor. </p>
				<p class="normal1">– Ne zaman başlıyor davası?</p>
				<p class="normal1">– İlkbaharda, herhalde. Kumiko, suçlu olduğunu kabul ediyor, ve verilecek hüküm ne olursa olsun itiraz etmeyecekmiş, bu yüzden dava uzun sürmeyecek gibi görünüyor. Cezasının ertelenmesi büyük bir olasılık, en azından, pek ağır bir cezaya da çarptırılmayacaktır.</p>
				<p class="normal1">May Kasahara ayaklarının dibinden küçük bir taş alıp göle fırlattı. Taş, buzun üzerinde küçük bir ses çıkararak yuvarlandı, ta karşı kıyıya gitti. </p>
				<p class="normal1">– Kumiko’nun cezaevinden çıkmasını evinde beklersin, değil mi, Zemberekkuşu?</p>
				<p class="normal1">Başımı salladım.</p>
				<p class="normal1">– Çok iyi... yani, öyle denebilirse, dedi May Kasahara.</p>
				<p class="normal1">Nefesimin bembeyaz buharını havaya üfledim.</p>
				<p class="normal1">– Evet, iyi. Ne de olsa, işlerin buralara kadar gelmesinden biz sorumluyuz.</p>
				<p class="normal1">Çok daha kötü de sonuçlanabilirdi, diye düşündüm. Uzakta bir kuş öttü, gölün yakınındaki ormanda. Başımı kaldırdım, çevreye baktım. Bir saniyecik sürmüş, kuş susmuştu. Görünmüyordu. Boşlukta sadece bir ağaçkakanın ağacın gövdesine vururken çıkardığı takırtı yankılanıyordu. </p>
				<p class="normal1">– Bir gün bir çocuğumuz olursa, Kumiko ile benim, ona Korsika adını vermek isterdim, dedim.</p>
				<p class="normal1">– Süper, isim olarak. dedi May Kasahara.</p>
				<p class="normal1">Ormanda yan yana yürürken May Kasahara eldivenlerinden birini çıkarıp elini parkamın cebine soktu. Bu, aklıma Kumiko’yu getirdi. Kışın birlikte dolaşırken o da hep böyle yapardı. May Kasahara’nın elini, cebimde tutup sıktım: küçücük, ılık bir eldi, tutsak edilmiş bir ruh gibiydi.</p>
				<p class="normal1">– Biliyor musun, Zemberekkuşu, herkes seni benim sevgilim sanmış olmalı.</p>
				<p class="normal1">– Belki.</p>
				<p class="normal1">– Söylesene, mektuplarımın hepsini okudun mu?</p>
				<p class="normal1">– Mektupların mı? diye, anlamadan, tekrarladım. Bağışla ama senden tek bir mektup bile almadım ki. Hatta senden hiç haber alamadığım için anneni aradım, adresini ve telefon numaranı o verdi bana. Gerçi onları da almak için biraz üstelemem, hatta yalan söylemem gerekti ya.</p>
				<p class="normal1">– Olamaz, nereye gittiler? Sana en az beş yüz tane mektup göndermiştim ben! dedi May Kasahara, başını kaldırıp gökyüzüne bakarak.</p>
				<p class="normal1"> </p>
				<p class="normal1">Akşam olunca, beni gara kadar geçirdi. Otobüsle kasabaya indik, garın oralarda bir pizza yedik, sonra da bineceğim üç vagonluk küçük dağ trenini bekledik. Bekleme salonunda kocaman bir soba, kıpkırmızı yanıyordu, iki üç kişi başına toplanmıştı ama May Kasahara ile ben, peronda dikilip soğukta bekledik, onların arasına karışmadık. Gökte, çizgileri iyice belirgin bir kış ayı, bir buz parıltısı gibi yüzüyordu. Yayı bir Çin kılıcı gibi sivri bu hilalin altında May Kasahara ayaklarının ucunda yükselip sağ yanağıma bir öpücük kondurdu. İnce ve buz gibi dudaklarının bir süre önce lekenin bulunduğu yere dokunduğunu hissettim. </p>
				<p class="normal1">– Hoşça kal, Zemberekkuşu, dedi May Kasahara, titrek bir sesle. Buralara kadar sadece beni görmeye geldiğin için teşekkürler. </p>
				<p class="normal1">Kıpırdamıyor, ellerim ceplerimde, ne cevap vereceğimi bilemeden ona bakıyordum. Tren geldiği zaman başlığını çıkardı, bir adım geriledi ve seslendi:</p>
				<p class="normal1">– Zemberekkuşu, bir gün bana ihtiyacın olursa, yüksek sesle çağır. Beni ve ördek ailesini!</p>
				<p class="normal1">– Hoşça kal, May Kasahara, dedim.</p>
				<p class="normal1"> </p>
				<p class="normal1">Tren yola koyuldu ama ay, tam başımın üzerinde asılı kaldı. Dönemeçlerde yok oluyor, hemen sonra tekrar çıkıyordu. Onu gözlerimle izliyordum ve görünmez olduğunda, trenin geçtiği küçük kasabaların ışıklarına bakıyordum. May Kasahara’yı, mavi yün başlığı başında, dağların dibindeki fabrikaya otobüsle tek başına dönerken gözlerimin önüne getiriyordum. Yeşilliklerin gölgesinde bir yerlerde uykuya dalmış ördek ailesini düşünüyordum. Sonra da dönmekte olduğum yaşamı düşünüyordum.</p>
				<p class="normal1">– Hoşça kal, May Kasahara, dedim. Hoşça kal. Her zaman seni koruyan bir gücün var olması için dua ediyorum.</p>
				<p class="normal1"><span class="ideitalik">Gözlerimi kapadım, uyumaya çalıştım. Uyumam çok, ama çok uzun zaman aldı. Sonunda, bu dünyadan uzak, her şeyden uzak, geçici bir uykuya dalıp gitmişim.</span></p>
<div class="calibre1" id="calibre_pb_78"/></body>
</html>