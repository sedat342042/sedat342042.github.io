<html xmlns="http://www.w3.org/1999/xhtml">
	<head>
		
		<title>zemberek</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h2 class="kitapickapak3" id="calibre_toc_59"><br class="calibre3"/>25<br class="calibre3"/>
				Kırmızı alarm<br class="calibre3"/>
				Upuzun, dokunaçvari bir el</h2><br class="chapter"/><br class="chapter"/><br class="chapter"/>
				<p class="normal1">Ertesi sabah, saat dokuzda, Tarçın konağa geldiğinde yalnız değildi: yanında annesi vardı. Muskat, bir ayı aşkın bir süredir gelmemişti. Yine böyle beklenmedik olan son ziyaretinde, benimle şuradan buradan konuşarak kahvaltı ettikten bir saat sonra çekip gitmişti.</p>
				<p class="normal1">Tarçın, ceketini bir askıya geçirdikten sonra, Haendel’in <span class="ideitalik">Konçerto Grosso</span>’sunun eşliğinde –üç gündür, yalnız bunu dinliyordu– henüz kahvaltı etmemiş olan Muskat’a ekmek kızartıp çay yapmak için mutfağa geçti. Ekmekleri her zaman tam kıvamında kızartırdı, sanki tam kıvamında kızarmış ekmeği temsil eden plastik örneklerdi bunlar. Sonra, Tarçın her zamanki gibi mutfağı yerleştirirken ben de Muskat’la çay içtim; Muskat kızarmış ekmeğinin üstüne ince bir kat tereyağı sürerek yemeye başladı. Dışarıda soğuk bir yağmur yağıyordu. Muskat hiç konuşmuyordu, ben de öyle. Bununla birlikte, havadan sudan söz etmesinden ve yüzündeki ifadeden, bana bir şey söylemek istediğini seziyordum. Ekmeğini pul büyüklüğünde küçük parçalara bölüyor, sonra yavaş yavaş ağzına götürüyordu. Zaman zaman pencereden, eski dostumuz yağmurun yağışını seyrediyorduk.</p>
				<p class="normal1">Tarçın mutfaktaki işini bitirip odaların temizliğine geçince Muskat beni boyutlarıyla ve her şeyiyle, Akasaka’daki işyerindekinin tıpatıp eşi olan “prova salonu”na götürdü. Burası da, gün ortasında bile, pencereleri sürekli örten çift katlı perdeler sayesinde kapkaranlıktı. Tarçın onları ancak günde on dakika, temizlik yaparken açıyordu. Deri kaplı bir kanepe, üstünde çiçek dolu cam vazosuyla kanepenin önünde alçak bir masa ve büyük bir ayaklı lamba vardı. Ve, odanın ortasında, makaslarıyla, kumaş örnekleriyle, dikiş iğnesi ve makaralarla dolu dikiş kutusuyla, kalemlerle, bir çizim defteriyle –hatta sayfalarında kimi elbise çizimleriyle– ve adını da, nerede kullanıldığını da bilmediğim başka özel dikiş gereçleriyle dolu büyük bir biçki masası vardı. Ayrıca, duvarda büyük bir boy aynası ve odanın bir köşesinde, arkasında giyinip soyunulacak bir de paravan bulunuyordu. Konağa gelen “müşteriler” işte bu çalışma odasına alınıyorlardı.</p>
				<p class="normal1">Muskat ile oğlunun, Akasaka’daki prova salonunun böyle tıpatıp bir kopyasını yapmayı hangi nedenle istediklerini bilmiyorum. Belki de, o dekora öyle alışmışlardı ki, başka bir düzenleme olasılığı hiç gelmemişti akıllarına? Buna karşılık pekâlâ bana, “Prova salonlarıyla alıp veremediğin ne senin?” diye de sorabilirlerdi. Neyse, bu seçimin nedeni ne olursa olsun, ben bu odayı seviyordum. Tüm bu dikiş araç gereci bende anlaşılmaz bir güvenlik duygusu uyandırıyordu. Burası oldukça gerçeküstü, ama doğallıktan yoksun olmayan bir ortamdı. Muskat beni kanepeye oturttu, kendi de yanıma oturdu. </p>
				<p class="normal1">– Söyle bakayım, kendini nasıl hissediyorsun? diye sordu.</p>
				<p class="normal1">– Fena değil, karşılığını verdim.</p>
				<p class="normal1">O gün, canlı yeşil bir tayyör giymişti. Eteği kısa, ceketi “Nehru” biçemi Hint ceketleri gibi, ta yukarıya kadar büyük, sekizgen düğmelerle iliklenmişti ve küçük ekmekler kadar şiş vatkaları vardı omuzlarında. Bu kılık bana, yakın zamanda gördüğüm, tüm kadınların böyle giyindiği, geleceğin bir kentinde geçen bir bilim kurgu filmini anımsatıyordu. Muskat’ın kulağında, tıpkı tayyörünün yeşilinde, kendine özgü, derin ton farkları olan plastik küpeler vardı. Bu halkalar kesinlikle, tayyöre uyması için ısmarlama yapılmış olmalıydı ya da tam tersiydi ve tayyörü, bu küpelere uyması için yaratmıştı; buzdolabını yerleştirmek için duvarda ona göre özel bir kovuk açar gibi. Bu da olaylara hiç de fena sayılmayacak bir bakış açısıydı. Muskat’ın gelirken, yağmura karşın güneş gözlüğü taktığını anımsadım ve bana, o gözlüğün camları da yeşilmiş gibi geldi. Çorapları yeşildi. Günün rengi buydu demek.</p>
				<p class="normal1">Her zamanki yumuşak hareketleriyle çantasının dibinden sigara paketini çıkarıp dudaklarını büzerek bir tane yaktı. Sadece çakmak, yeşil değildi: her zamanki lüks, küçük altın çakmağıydı. Ama ötekilerle çok iyi uyum sağlıyordu. Muskat yeşil çoraplı bacaklarını birbirinin üstüne attı, dizlerini dikkatle inceledi, etek ucunu çekiştirdi, sonra yüzüme, dizlerinin uzantısından başka bir şey değilmiş gibi baktı. </p>
				<p class="normal1">– Fena değilim, diye yineledim. Her zamanki gibiyim.</p>
				<p class="normal1">Muskat başını salladı. </p>
				<p class="normal1">– Yorgun değil misin? Canın biraz dinlenmek istemiyor mu?</p>
				<p class="normal1">– Pek değil. İşe alıştım, şimdi bana daha kolay geliyor.</p>
				<p class="normal1">Muskat bir şey söylemedi. Sigarasının dumanı, bir Hint fakirinin halatı gibi dimdik yükseliyordu; sonra tavandaki vantilatör onu dağıttı. Bu vantilatör, gördüklerimin en güçlü ve en sessiziydi.</p>
				<p class="normal1">– Peki ya siz, iyi misiniz? diye sordum.</p>
				<p class="normal1">– Ben mi?</p>
				<p class="normal1">– Yorgun değil misiniz?</p>
				<p class="normal1">Bana baktı.</p>
				<p class="normal1">– Yorgun mu görünüyorum?</p>
				<p class="normal1">Gelirken yüz çizgilerini gergin görmüştüm. Ona söyledim, içini çekti. </p>
				<p class="normal1">– Bu sabah çıkan bir dergide burasıyla ilgili yeni bir makale buldum. “Asılmışlar Evi’nin Esrarı” dizisinden. Sanki bir korku filmi.</p>
				<p class="normal1">– İkinci kez oluyor, değil mi?</p>
				<p class="normal1">– Evet, ama bir başka dergide de aynı konuda bir makale vardı da, neyse ki kimse ikisi arasında bağlantı kurmamış. En azından, şimdilik.</p>
				<p class="normal1">– Yeni bir şeyler öğrenmişler mi, yani bizim hakkımızda demek istiyorum? </p>
				<p class="normal1">Elini kül tablasına doğru uzattı, izmaritini özenle söndürdü. Sonra başını salladı. Küpeleri, bahar kelebekleri gibi uçuştu. </p>
				<p class="normal1">– Hayır, önemli bir şey yok. Kimse burada ne yaptığımızı bilmiyor. Gazeteyi sana bırakırım, yazıyı okursun. Ama sana bir şey soracağım: geçen gün biri kulağıma fısıldadı, gözde bir genç politikacı, senin kayınbiraderinmiş, doğru mu bu? </p>
				<p class="normal1">– Ne yazık ki, doğru, diye karşılık verdim. </p>
				<p class="normal1">– Kayıplara karışan karının kardeşi, öyle mi?</p>
				<p class="normal1">– Evet.</p>
				<p class="normal1">– Acaba burada ne yaptığını biliyor mudur?</p>
				<p class="normal1">– Her gün buraya geldiğimi biliyor ve burada bir şey yaptığımı da, ama ne olduğundan haberi yok.</p>
				<p class="normal1">Muskat bir an düşündü. Sonra başını kaldırdı ve sordu:</p>
				<p class="normal1">– Kayınbiraderini pek sevmiyorsun galiba?</p>
				<p class="normal1">– Bakın, orası kesin.</p>
				<p class="normal1">– Ve o da seni pek beğenmiyor ha?</p>
				<p class="normal1">– Bu da su götürmez.</p>
				<p class="normal1">– Burada yaptıkların onu kaygılandırıyor, değil mi? Neden, sence?</p>
				<p class="normal1">– Eniştesinin kuşkulu işlere karıştığı ortaya çıkarsa, üzerine sıçramasından korkuyor olmalı. Zamanın kahramanı çünkü, üstüne çamur sıçramasından çekinmesi doğal sayılmalı.</p>
				<p class="normal1">– O halde basına burası hakkında sızan bilgiler ondan kaynaklanıyor olamaz, değil mi? </p>
				<p class="normal1">– Açık söyleyeyim, Noboru Vataya’nın kafasından neler geçtiği konusunda en ufak bir fikrim yok. Ama en basit bir sağduyu, basında bizden söz ettirmenin onun hiç de yararına olmadığını söylüyor bana, tüm bunların sır olarak kalması onun açısından çok daha iyi.</p>
				<p class="normal1">Muskat, altın çakmağını parmaklarının arasında uzun uzun çevirdi durdu. Rüzgârsız havada bir yeldeğirmeni gibi.</p>
				<p class="normal1">– Neden bize bu eniştenden hiç söz etmedin? diye sordu Muskat.</p>
				<p class="normal1">– Sadece size değil, kimseye söz etmem ki ondan. Zaten hiçbir zaman yıldızımız barışmamıştı, ama şimdi neredeyse nefrete dönüştü. Onun varlığını özellikle gizlemeye kalkışıyor değildim ama ondan söz etmeyi yararlı bulmadım, hepsi bu.</p>
				<p class="normal1">Muskat, derin bir iç geçirdi. </p>
				<p class="normal1">– Yine de, bize söylemeliydin.</p>
				<p class="normal1">– Belki.</p>
				<p class="normal1">– Eminim, burada nelerin söz konusu olduğunu biliyorsundur. Politika ya da para dünyasından önemli kişilerin karıları var,<span class="ideitalik"> çok, çok yüksekteki kişilerin</span> ve her alandan ünlü kişilerin eşleri. Onların kimliğinin gizliliğini korumak her şeyden önce geliyor... İşte bu yüzden, tüm bunlar bizi son derece kaygılandırıyor, anlıyor musun?</p>
				<p class="normal1">Başımı salladım.</p>
				<p class="normal1">– Tarçın, sırlarımızı koruyan şaşmaz ve karmaşık sistemi örgütlemek için çok zaman ve emek harcadı: paravan şirketler labirenti, hesap defterlerindeki oyunlar, Akasaka’nın büyük bir otelinin otoparkında ad belirtilmeden yer kiralamalar, müşteri hanımların titizlikle seçilmesi, gelir giderlerin denetimi, bu konağın hazırlanması; bugüne kadar hepsini düşünen, örgütleyen odur ve sistem tıkır tıkır işlemiştir. Ama bu sistemi sürdürmek için çok para gerekli. Para sorun değil, önemli olan, müşterilerimiz buraya geldiklerinde kendilerini güvende hissetmeleri için bizim kendimizi eksiksiz korumamız. </p>
				<p class="normal1">– Siz bana, bu güvenlik sisteminin yer yer açık verdiğini söylüyorsunuz, öyle mi?</p>
				<p class="normal1">– Evet, ne yazık ki öyle.</p>
				<p class="normal1">Muskat, paketten bir sigara daha çıkarmıştı ama yakmadan parmaklarının arasında tutuyordu.</p>
				<p class="normal1">– Ve üstelik, kayınbiraderimin ünlü bir politikacı olması, rezalet çıkması tehlikesini artırıyor, değil mi?</p>
				<p class="normal1">– Kesinlikle öyle, dedi Muskat, dudaklarını biraz büzerek.</p>
				<p class="normal1">– Tarçın durumu nasıl görüyor peki?</p>
				<p class="normal1">– Hiçbir şey demiyor. Deniz dibindeki dev bir istiridye gibi, kendi içine daldı ve kapıyı kapadı. Derin düşünceler içinde.</p>
				<p class="normal1">Muskat, gözlerini gözlerime dikmiş, bakışlarını benden ayırmıyordu. Neden sonra, sigarasını yaktı ve konuşmasını sürdürdü:</p>
				<p class="normal1">– Sık sık düşünüyorum da, biliyor musun?.. Evet, şimdi bile, kocamın ölümünü hep düşünüyorum. Neden sanki böylesine korkunç bir biçimde öldürülmesi gerekti? Odanın her yerine kan sıçratmak, organlarını keserek alıp götürmek... Ne kadar düşünürsem düşüneyim, geçerli bir açıklama bulamıyorum bir türlü. Kocam bu biçimde ölecek türden bir insan değildi. Ama iş bununla da kalmıyor. Yaşamımda öyle çok açıklanamaz olay oldu ki... Örneğin, moda tasarımcılığına olan büyük tutkum ve günün birinde, bu tutkunun birden sona erivermesi. Tarçın’ın konuşma yeteneğini yitirmesi. Sonradan devam ettirdiğim o anlaşılmaz mesleğe girişim. Sanki hepsi beni tam bugün ve bulunduğum yere getirmek için özenle ve titizlikle programlanmış. Upuzun, dokunaçvari bir el, çok uzaklardan beni çekip çevirmek için gelmiş ve yaşamım da, sadece işe yarayacak bir araçmış, tüm bu şeyleri benden geçirme aracı, bundan öte bir şey değilmiş gibi.</p>
				<p class="normal1">Elektrik süpürgesi bitişik odada homurdanıyordu. Tarçın işini her zamanki gibi titiz ve sistemli bir biçimde yapıyordu.</p>
				<p class="normal1">– Sen hiç öyle hissetmedin mi? diye sordu Muskat.</p>
				<p class="normal1">– Bir şeylere kapıldığımı hiç hissetmedim. Eğer buradaysam, gerektiği için buradayım.</p>
				<p class="normal1">– Sihirli flütünü çalıp Kumiko’yu bulmak için, yani?</p>
				<p class="normal1">– Kesinlikle öyle.</p>
				<p class="normal1">– Sen bir şey arıyorsun, dedi Muskat, yeşil kılıflı bacaklarını indirip yeniden üst üste atarak. Ve her şeyin bir bedeli vardır.</p>
				<p class="normal1">Karşılık vermedim.</p>
				<p class="normal1">Muskat sonunda kararı bildirdi:</p>
				<p class="normal1">– Müşteriler bir süre gelmeyecekler artık. Bu kararı alan, Tarçın. Dergilerdeki makaleler ve kayınbiraderinin sahneye çıkması, verileri değiştirdi: bundan böyle, kırmızı alarm. Dün, bugünkünden başlayarak tüm randevuları iptal ettik.</p>
				<p class="normal1">– Uzun süre için mi?</p>
				<p class="normal1">– Tarçın, korunma sistemimizdeki çatlakları onarıncaya ve bunalımı atlattığımızdan kuşkumuz kalmayıncaya kadar. Üzgünüm, ama boşuna tehlikeye atmak istemiyoruz kendimizi. Tarçın yine her sabah gelecek de, öğleden sonraları müşteri getirmeyecek.</p>
				<p class="normal1"> </p>
				<p class="normal1">Tarçın ile Muskat gittiklerinde yağmur tamamen dinmişti. Dört beş serçe, bahçedeki su birikintilerinde tüylerini yıkıyordu. Tarçın’ın Mercedes’i gözden yitince ve otomatik bahçe kapısı ağır ağır kapanınca, pencerenin pervazına oturdum ve ağaç dallarının arasından bulutlu kış göğüne baktım. Sonra da Muskat’ın sözünü ettiği o upuzun, “dokunaçvari el”i düşündüm. Bu elin alçak ve kara bulutlar arasından çıktığını hayal ettim. Berbat bir resimli kitaptan çıkmış gibiydi. </p>
				</body>
</html>