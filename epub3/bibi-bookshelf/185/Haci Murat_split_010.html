<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_7">VII</h1>
				<p class="normal">Yaralı Avdeyev’i kale kapısına yakın, küçücük, ahşap bir bina olan hastaneye götürüp genel koğuştaki boş yataklardan birine yatırdılar. Koğuşta dört hasta daha vardı: Yüksek ateşten çırpınıp duran bir tifolu, durmadan esneyerek hastalığının saldırıya geçeceği anı bekleyen, gözlerinin altı morarmış, yüzü kireç gibi bir sıtmalı ve üç hafta önceki saldırıda birinin el bileğine, öbürünün omzuna kurşun gelmiş iki yaralı (bunlardan ilki ayakta, öbürü yataktaydı). Tifolu dışında hep birden yeni gelenin çevresini sardılar, üst üste sorular sordular hastayı getirenlere.</p>
				<p class="normal">“Bazen yağmur gibi kurşun yağdırırlar, bir şeycik olmaz, bu kez hepi topu beş el ateş edip tutturdular.” dedi Avdeyev’i getiren askerlerden biri.</p>
				<p class="normal">“İnsanın alnına yazılmaya görsün!”</p>
				<p class="normal">Yatağına yatırılırken Avdeyev duyduğu korkunç acıyı bastırmaya çalıştıysa da yine de bağırarak inledi. Sonunda yatağına boylu boyunca uzanınca kaşlarını çattı ve bir daha da inlemedi ama ayaklarını kıpır kıpır oynatıp duruyordu. Eliyle yarasına bastırıyor, başını kıpırdatmadan önüne bakıyordu.</p>
				<p class="normal">Doktor geldi, kurşunun sırtından çıkıp çıkmadığına bakmak için hastayı ters çevirmelerini istedi.</p>
				<p class="normal">Sırtında ve kaba etlerindeki çapraz beyaz çizgileri gösteren doktor:</p>
				<p class="normal">“Bunlar da ne?” diye sordu.</p>
				<p class="normal">“Eski şeyler efendim.” dedi Avdeyev inleyerek.</p>
				<p class="normal">Cebine atıp içkiye harç ettiği bölük parası yüzünden yediği sopanın izleriydi bunlar.</p>
				<p class="normal">Yeniden çevirip sırtüstü yatırdılar Avdeyev’i ve doktor sondayla karnını yoklayarak kurşunu arayıp buldu ama çıkarmayı başaramadı. Bunun üzerine yarayı sardı, sargının üzerini plasterle kapatıp gitti. Doktor sondayla karnını kurcalar ve yarasını sararken Avdeyev dişlerini sıkıp, gözleri kapalı kımıldamadan yatmıştı. Doktor gidince gözlerini açıp şaşkın şaşkın çevresine bakındı. Bakışları koğuştaki hastalara, sıhhiye erine yönelikti ama onları değil de kendisini hayrete düşüren bambaşka şeyler görüyordu sanki.</p>
				<p class="normal">Arkadaşları Panov’la, Seryogin geldiler ziyaretine. Avdeyev yine öyle kımıltısızca yatıyor, şaşkın şaşkın önüne bakıyordu. Gözlerini dikip uzun uzun arkadaşlarına bakmasına karşın, bir süre kim olduklarını çıkaramadı onların.</p>
				<p class="normal">“Eve bir diyeceğin var mı Pyotr?” dedi Panov.</p>
				<p class="normal">Panov’un yüzüne bakmasına karşın, Avdeyev soruya karşılık vermedi.</p>
				<p class="normal">Panov, onun kemikli, buz gibi eline dokunarak sorusunu yineledi:</p>
				<p class="normal">“Eve bir diyeceğin var mı, diye soruyorum?”</p>
				<p class="normal">Kendine gelir gibi olan Avdeyev:</p>
				<p class="normal">“Aa, Antonıç gelmiş!” dedi.</p>
				<p class="normal">“Geldim ya. Evdekilere bir diyeceğin varsa, söyle. Seryogin yazar.”</p>
				<p class="normal">“Seryogin… yazar mısın?” dedi Avdeyev, bakışlarını güçlükle Seryogin’e yönelterek. “Yaz o zaman: ‘Oğlunuz, Petruhanız, size uzun ömür diledi. Ağabeyini kıskanıp durdu.’ Hani anlattıydım ya sana. Şimdi, doğrusu seviniyorum bile. Güle güle otursun. Benim rızam var, Tanrı da razı olsun. Aynen böyle yaz.”</p>
				<p class="normal">Diyecekleri bitince gözlerini Panov’a dikip uzunca bir süre sustu. Sonra birden:</p>
				<p class="normal">“Piponu buldun mu?” diye sordu.</p>
				<p class="normal">Panov başını salladı ama bir şey demedi.</p>
				<p class="normal">“Piponu diyorum, piponu buldun mu?” diye yineledi Avdeyev.</p>
				<p class="normal">“Çantamdaymış.”</p>
				<p class="normal">“Belliydi. Hadi bir mum verin bana, artık ölüyorum.” dedi Avdeyev.</p>
				<p class="normal">Bu sırada yaralı askerini yoklamak için Poltoratskiy girdi koğuşa:</p>
				<p class="normal">“Çok acın var mı kardeş?”</p>
				<p class="normal">Avdeyev gözlerini kapayıp yok anlamında başını salladı, başka bir şey söylemedi. Elmacık kemikleri çıkık yüzü solgun, ciddiydi. Panov’a seslenerek yineledi:</p>
				<p class="normal">“Bir mum getir, öleceğim.”</p>
				<p class="normal">Bir mum verdiler ama parmaklarını kıvırıp mumu tutamadı; bunun üzerine parmaklarının arasına sıkıştırdılar mumu. Poltoratskiy çıkıp gitti, onun gidişinden beş dakika sonra sağlık memuru kulağını Avdeyev’in yüreğine dayadı ve öldüğünü bildirdi.</p>
				<p class="normal">Tiflis’e gönderilen askeri raporda Avdeyev’in ölümü şöyle anlatıldı: “23 Kasım’da Kurinskiy Alayı’na bağlı iki bölüğümüz odun kesmek için kaleden ayrılmıştır. Gün ortasında kalabalık bir dağlı grubu, odun kesen askerlerimize ani bir saldırı düzenlemiştir. Zincir gerilemeye başlamışken, ikinci bölüğün süngü hücumuna kalkmasıyla dağlılar geri çekilmek zorunda kalmıştır. Çatışmada iki erimiz hafif yaralanırken, bir erimiz ölmüştür. Dağlılarsa ölü ve yaralı olarak yaklaşık yüz dolayında kayıp vermişlerdir.”</p>
		
		</body>
</html>