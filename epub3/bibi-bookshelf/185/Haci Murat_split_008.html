<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_5">V</h1>
				<p class="normal">Poltoratskiy’in komuta ettiği baltalı iki bölük asker, sabah karanlığında Şahgirin kapısından çıkıp on verst kadar yürüdü; ortalığın aydınlanmasıyla birlikte avcı zinciri oluşturacak şekilde dağılan askerler ağaç kesmeye giriştiler. Sekize doğru çıtırtılarla yanan yaş dalların hoş kokulu dumanına karışan sis yükselerek dağılmaya başlayınca, az öncesine dek beş adım ötelerini göremeyen ve birbirlerinin yerini ancak balta seslerinden çıkarabilen askerler, ateşleri, ormana giden yolu, oraya yığılı kesilmiş ağaçları da seçmeye başladılar; güneş kâh sis içinde aydınlık bir leke gibi beliriyor, kâh yeniden sis katmanları arasına gizleniyordu. Yolun az ilerisindeki orman açıklığında Poltoratskiy, maiyet subayı Tihonov, üçüncü bölükten iki subay ve düello yüzünden rütbesi geri alınmış, eski süvari subaylarından –Poltoratskiy’in de askeri okuldan arkadaşı– Baron Freze davulların üzerinde oturuyorlardı. Çevrelerine sigara izmaritleri, boş şişeler, yiyeceklerin sarılı olduğu kâğıtlar saçılmıştı. Subaylar votkalı, porterli<sup class="calibre3"><a href="Haci%20Murat_split_029.html#footnote-100-12" id="footnote-100-12-backlink" name="footnote-100-12-backlink">[12]</a></sup> bir kahvaltı etmişlerdi. Davulcu sekizinci şişeyi açıyordu. Poltoratskiy doğru dürüst uyuyamamış olduğu halde, kaygılardan uzak, müthiş coşkulu, neşeli bir ruh hali içindeydi: Bir tehlike söz konusu olduğu zamanlarda, askerleriyle arkadaşları arasındayken hep böyle hissederdi kendini.</p>
				<p class="normal">General Sleptsov’un ölümüyle ilgili son haberler üzerine ateşli bir tartışmaya girmişti subaylar. Bu ölümde, hayatla ilgili en önemli şeyi, yani onun sona erişini ve başladığı kaynağa dönüşünü değil, yalnızca dağlıların üzerine atılıp onları kılıçtan geçiren yiğit, gözü pek bir subayı görüyorlardı.</p>
				<p class="normal">Gerçi herkes, en çok da deneyimli subaylar, o sıralar Kafkasya’daki savaşlarda, hatta bir tek orada da değil, hiçbir zaman, hiçbir savaşta, zihinlerde canlandırılan, dehşet verici ayrıntılarla anlatılan göğüs göğüse çarpışmaların, kılıçtan geçirmelerin, süngülemelerin asla olmadığını iyi bilirlerdi (bir tek savaştan kaçanlarla ilgili olarak söz edilebilirdi bu süngüleme ya da kılıçtan geçirmelerden); bu türden çarpışma düşleri, davulların üzerinde kimi çalımlı, kimi tam tersine alçakgönüllü pozlarla oturmuş, içki içip sigara tüttürerek şakalaşan ve her an Sleptsov gibi ölebilecekleri düşüncesini akıllarının ucundan bile geçirmeyen subaylara gurur, neşe veriyordu. Gerçekten de, sanki beklentilerini doğrulamak ister gibi, konuşmalarının tam ortasında, yolun sol yanından sıkı bir tüfek patlaması, hemen ardından da tiz, neşeli bir ıslık çalarak sisin içinde vızıldayan kurşunun bir ağacın gövdesine saplandığı duyuldu. Bu düşman ateşine askerler ağır, uğultulu bir salvoyla karşılık verdiler.</p>
				<p class="normal">Poltoratskiy neşeyle:</p>
				<p class="normal">“Hah, avcı zinciri dediğin böyle olur!” diye bağırdı. Sonra Freze’ye dönerek: “Şansın varmış, Kostya kardeşim.” dedi. “Hemen bölüğünün başına geç de şöyle güzel bir bir çarpışma başlatalım!”</p>
				<p class="normal">Rütbesi indirilmiş baron fırlayıp kalktı ve hızlı adımlarla sisler içindeki bölüğüne doğru yürüdü. Poltoratskiy’e doru kısrağını getirdiler; atına atlayan Poltoratskiy, birliğini avcı zincirinin bulunduğu ve silah sesinin de geldiği yöne doğru yürüyüşe geçirdi. Avcı zinciri orman kıyısında, yamaç aşağı uzanan kuru bir dere yatağının önüne dizilmişti. Rüzgâr ormana doğru esiyor, dere çukurunun yalnız bu yanı değil, karşı yanı da açıkça görülebiliyordu.</p>
				<p class="normal">Poltoratskiy avcı zincirinin yanına vardığında güneş sis katmanları arasından sıyrıldı ve yüz elli, iki yüz metre ötede, kuru derenin karşı ucunda başlayan seyrek ağaçlıkta birkaç atlı göründü. Hacı Murat’ı izleyen Çeçenlerdi bunlar ve onun Rusların tarafına geçişini görmek için gelmişlerdi. Aralarından biri, avcı zincirine doğru ateş etmiş, zincirden birkaç er de ona karşılık vermişti. Bunun üzerine Çeçenler gerilemiş, karşılıklı ateş de böylece sona ermişti. Ne var ki bölüğünün başında olay yerine ulaşan Poltoratskiy düşman üzerine ateş açılmasını emretti ve emrin verilmesiyle birlikte tüm zincir boyunca kesintisiz, neşeli, insanı canlandırıp coşturan tüfek çatırtıları duyuldu, namlulardan havada zarif desenler çizerek dağılan dumanlar yükseldi. Çıkan bu gönül eğlencesinden keyiflenen askerler zaman yitirmeden tüfeklerini dolduruyor, yeniden ateşe başlıyorlardı. Çeçenler de coşmuş gibiydiler, onlar da birbiri ardınca askerlere ateş etmeye başladılar. Çeçen ateşiyle bir asker yaralandı. Gizli devriye postasından Avdeyev’di bu. Arkadaşları yanına vardıklarında, karnındaki yaraya iki eliyle bastırmış, sırtüstü yatıyor, düzenli aralıklarla iki yana sallanıyordu. Onun hemen yanında yer alan bir asker olayı şöyle anlattı:</p>
				<p class="normal">“Tam tüfeğimi dolduruyordum, şak diye bir ses duydum; bir baktım, bu tüfeğini bırakmış.”</p>
				<p class="normal">Poltoratskiy’in bölüğündendi Avdeyev, askerlerin toplandıklarını gören Poltoratskiy de o yana geldi.</p>
				<p class="normal">“Vuruldun mu kardeş?” dedi. “Nerenden?”</p>
				<p class="normal">Avdeyev karşılık vermedi.</p>
				<p class="normal">Deminki asker atılıp yeniden anlatmaya başladı:</p>
				<p class="normal">“Tam tüfeğimi dolduruyordum ki, komutanım, şak diye bir ses duydum; bir baktım, bu tüfeğini bırakmış.”</p>
				<p class="normal">Poltoratskiy dilini damağına götürüp cık cık etti, sonra:</p>
				<p class="normal">“Çok acıyor mu Avdeyev?” diye sordu.</p>
				<p class="normal">“Aslında acımıyor ama, doğrulmama da izin vermiyor komutanım… emretseniz de birazcık şarap…”</p>
				<p class="normal">Votka, daha doğrusu askerlere Kafkasya’da verilen ispirto getirildi ve Panov kaşları çatık, alabildiğine ciddi bir yüzle Avdeyev’e kapak içinde ispirto uzattı. Avdeyev bir yudum aldı almadı, kapağı elinin tersiyle iterek:</p>
				<p class="normal">“İçim almıyor.” dedi, “Sen iç.”</p>
				<p class="normal">Panov kapağı başına dikip ispirtoyu bitirdi. Avdeyev doğrulmak için yeni bir hamle yaptı, yine başaramadı. Yere bir kaput serip üzerine uzattılar.</p>
				<p class="normal">Astsubay:</p>
				<p class="normal">“Albayım geliyor efendim.” diye bildirdi.</p>
				<p class="normal">“Pekâlâ, komuta sende.” dedi Poltoratskiy astsubaya ve kamçısını havada sallayarak hızlı bir tırısla Vorontsov’u karşılamaya gitti.</p>
				<p class="normal">Vorontsov, her zamanki gibi safkan İngiliz aygırına binmişti, yanında alay yaveri, bir Kazak ve bir Çeçen çevirmen vardı.</p>
				<p class="normal">Poltoratskiy yanlarına gelince:</p>
				<p class="normal">“Neler oluyor burada?” diye sordu.</p>
				<p class="normal">“Bir grup düşman avcı zincirimize saldırdı.”</p>
				<p class="normal">“Hadi hadi, sizin başınızın altından çıkmıştır bu.”</p>
				<p class="normal">“İnanın ben masumum Prens.” dedi Poltoratskiy gülümseyerek. “Kendileri kaşındı.”</p>
				<p class="normal">“Bir yaralınız varmış galiba?”</p>
				<p class="normal">“Evet, maalesef. Hem de en iyi adamlarımdan biri.”</p>
				<p class="normal">“Ağır mı yarası?”</p>
				<p class="normal">“Sanırım ağır, karnından vurulmuş.”</p>
				<p class="normal">“Peki ben nereye gidiyorum biliyor musunuz?” diye sordu Vorontsov.</p>
				<p class="normal">“Bilemeyeceğim.”</p>
				<p class="normal">“Tahmin de edemiyor musunuz?</p>
				<p class="normal">“Hayır.”</p>
				<p class="normal">“Birazdan Hacı Murat’la buluşacağız!”</p>
				<p class="normal">“Olamaz!”</p>
				<p class="normal">“Dün gece gelen onun adamıydı.” dedi Vorontsov, mutlu gülümsemesini güçlükle bastırarak. “Şalinskiy’de buluşacağız, orman açıklığında… Siz de nişancılarınızı Şalinskiy’e doğru mevzilendirin, sonra yanıma gelin.”</p>
				<p class="normal">“Baş üstüne.” dedi Poltoratskiy elini papağına götürüp selam vererek ve birliğinin başına döndü. Zincirin sağ kanadını kendisi yönlendirdi, sol kanat için aynı şeyi yapmasını astsubaya emretti. Bu arada dört asker, yaralıyı kaleye götürdü.</p>
				<p class="normal">Vorontsov’un yanına giderken ardından atlıların gelmekte olduğunu fark eden Poltoratskiy durup bekledi.</p>
				<p class="normal">En önde, ak yeleli bir ata binmiş, üzerinde ak bir çerkezka, başında sarıklı papak bulunan, silahları altın işlemeli, görünüşü etkileyici bir adam vardı. Bu adam Hacı Murat’tı. Poltoratskiy’e yaklaşıp Tatarca bir şeyler söyledi. Poltoratskiy kaşlarını kaldırıp anlamıyorum anlamında ellerini iki yana açarak gülümsedi. Gülümsemeye Hacı Murat da gülümsemeyle karşılık verdi ve bu çocuk saflığındaki gülümseme Poltoratskiy’i şaşırttı. Hakkında dudak uçuklatıcı şeyler anlatılan dağlının böyle olabileceği kırk yıl düşünse aklına gelmezdi. Asık yüzlü, kara, kuru, sevimsiz bir adam diye düşünüyordu o Hacı Murat’ı; oysa karşısında, kırk yıllık dost gibi içten bir gülümsemeyle kendisine bakan, saf, tertemiz bir adam vardı. Özel denilebilecek tek yanı vardı: Karşısındakine dikkatli, delici ve alabildiğine sakin bakan birbirinden ayrık gözleri.</p>
				<p class="normal">Yanında dört adam vardı Hacı Murat’ın. Dün akşam Vorontsov’a ulak olarak gelen Han Mahoma bunlardan biriydi. Toparlak yüzünden yaşama sevinci taşan, al yanaklı, kara, ışıl ışıl gözlü, gözkapakları olmayan bir adamdı bu. Kaşları gür, bol kıllı, bodur bir adam daha vardı. Bu da Hacı Murat’ın tüm işleriyle ilgilenen kâhyası Dağıstanlı Hanefi’ydi. İçleri tıklım tıklım dolu heybeler taşıyan bir atı tutuyordu. İki kişi özellikle dikkat çekiyordu grup içinden: bunlardan ilki, bir kadın gibi ince belli ama geniş omuzlu, sakalı bıyığı yeni yeni terlemekte olan, koyun gözlü erkek güzeli Eldar, diğeriyse bir gözü kör, kaşı, kirpiği olmayan, kırpık kızıl sakallı yüzünün bir yarısında burnundan başlayan bir yara bulunan Çeçen Hamzalo’ydu.</p>
				<p class="normal">Poltoratskiy, yolun az ilerisinde buluşma yerine doğru giden Vorontsov’u gösterdi Hacı Murat’a. Hacı Murat hemen o yana yöneldi, iyice yaklaşınca sağ elini göğsüne bastırıp Tatarca bir şeyler söyledi. Çeçen çevirmen hemen Rusçaya çevirdi bu sözleri:</p>
				<p class="normal">“Rus çarına boyun eğiyorum, ona hizmet etmek istiyorum diyor. Aslında ne zamandır geçmek istiyordum diyor. Şamil bırakmamış.”</p>
				<p class="normal">Çevirmen sözlerini bitirince Vorontsov güderi eldivenli elini Hacı Murat’a uzattı. Hacı Murat ele baktı, bir an ikirciklendi ama hemen sonra bir Vorontsov’a, bir çevirmene bakarak bir şeyler daha söyledi, aynı anda da Vorontsov’un elini candan bir şekilde sıktı.</p>
				<p class="normal">Çevirmen, Hacı Murat’ın bu sözlerini de çevirdi:</p>
				<p class="normal">“Diyor ki, bugüne dek hiç kimseye değil de, bir tek sana gelmiş. Sen serdarın oğlu olduğun için. Sana büyük saygısı varmış.”</p>
				<p class="normal">Vorontsov, teşekkür ederim anlamında başını eğdi. Hacı Murat, beraberindeki adamlarını göstererek bir şeyler daha söyledi. Çevirmen bu sözleri de şöyle çevirdi:</p>
				<p class="normal">“Diyor ki, yanındaki bu adamlar onun müritleriymiş, onlar da kendisi gibi Ruslara hizmet edeceklermiş.”</p>
				<p class="normal">Vorontsov dönüp müritlere baktı, onlara da başını eğerek selam verdi.</p>
				<p class="normal">Göz kapakları olmayan, neşeli, kara gözlü Han Mahoma da karşılık olarak başını eğip kendi dilinde bir şeyler söyledi; herhalde gülünç bir şeydi söylediği, çünkü gür kaşlı, bol kıllı Avar parlak beyaz dişlerini göstere göstere güldü. Kızıl sakallı Hamzalo kıpkırmızı tek gözüyle yalnızca bir an için baktı Vorontsov’a, sonra yeniden atının kulaklarına daldı.</p>
				<p class="normal">Vorontsov ve Hacı Murat, eşlikçileriyle birlikte kaleye doğru atlarını mahmuzladıklarında, avcı zincirinden askerler toplanıp yorumlarda bulundular:</p>
				<p class="normal">“Kim bilir kaç cana kıymıştır lanet herif, ama görün bakın, nasıl ağırlayacaklardır şimdi kalede.” dedi içlerinden biri.</p>
				<p class="normal">“Hiç şüphen olmasın. Şamil’in en birinci komutanıydı. Şimdi herhalde…”</p>
				<p class="normal">“Fakat adam yiğidin hası, tam bir cigit, kim ne derse desin!”</p>
				<p class="normal">“Peki, kızıl sakallıya ne diyorsunuz? Tek gözüyle tıpkı vahşi hayvanlar gibi bakıyordu.”</p>
				<p class="normal">“İtin teki olduğu belli.”</p>
				<p class="normal">Kırmızı sakal herkesin dikkatini çekmişti.</p>
				<p class="normal">Vorontsov ve konukları askerlerin odun kestikleri yerden geçerken, yola yakın çalışan askerler Hacı Murat’ı görmek için ileri çıktılar. Başlarındaki subay bu askerleri azarlayınca Vorontsov onu engelledi.</p>
				<p class="normal">“Bırakın seyretsinler eski dostlarını.” dedi; sonra en yakınındaki askere, İngiliz aksanlı Rusçasıyla, tane tane, “Şu adamı tanıyor musun?” diye sordu.</p>
				<p class="normal">“Hayır, Ekselansları.”</p>
				<p class="normal">“Hacı Murat’ı duydun mu?”</p>
				<p class="normal">“Duymaz olur muyum Ekselansları, kaç kez kötek atmışlığımız vardır ona.”</p>
				<p class="normal">“Ve kaç kez de ondan kötek yemişliğiniz.”</p>
				<p class="normal">“Evet, Ekselansları, yedik.” dedi asker, komutanıyla konuşmaktan pek mutlu.</p>
				<p class="normal">Hacı Murat kendinden konuşulduğunu anladı, gözleri sevinçli bir gülümsemeyle ışıdı. Vorontsov son derece mutlu bir ruh haliyle döndü kaleye.</p>
		
		</body>
</html>