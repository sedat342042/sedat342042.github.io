<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_23">XXIII</h1>
				<p class="normal">Gece yarısına doğru kararını verdi: Dağlara kaçıp kendisine sadık Avarlarla Vedeno’yu basacak, ya orada ölecek ya da ailesini kurtaracaktı. Ailesini Ruslara götürmekle, Hunzah’a götürüp orada Şamil’e karşı savaşmak arasında kararsızdı. Bir tek Ruslardan hemen ayrılıp dağlara kaçması gerektiğine emindi. Ve kararını hemen o gece uygulamaya koydu. Yastığının altından siyah, pamuklu beşmetini çıkardı ve kendi adamlarının yattığı bölüme geçti. Sofanın karşı tarafındaydı odaları. Sofaya çıkmasıyla, açık kapıdan içeri dolan mehtaplı gecenin insanı saran çiyli serinliği hissetti ve bahçede şakıyan bülbülleri duydu.</p>
				<p class="normal">Sofayı geçip adamlarının yattığı odanın kapısını açtı. Pencereye vuran bir haftalık yeniayın ışığı dışında oda karanlıktı. Bir kenarda masa ve iki sandalye duruyordu; adamlarının dördü de yerde, halının üstüne attıkları kepeneklerinin üstünde yatıyorlardı. Yalnız Hanefi dışarıda, atların yanında uyuyordu. Kapının gıcırtısına uyanan Hamzalo doğrulup baktı, Hacı Murat’ı tanıyınca yeniden yattı. Onun hemen yanındaki Eldar’sa hemen kalkıp beşmetini giydi ve verilecek buyruğu beklemeye başladı. Kurban’la Han Mahoma uyanmamıştı. Hacı Murat beşmetini masanın üzerine bırakınca beşmetin içine dikili altınlar, masaya çarparak tok bir ses çıkardı.</p>
				<p class="normal">O gün aldığı altınları da Eldar’a uzatarak:</p>
				<p class="normal">“Bunları da dik.” dedi.</p>
				<p class="normal">Eldar altınları aldı, hemen odanın tek aydınlık yeri olan pencerenin önüne gidip hançerinin altından küçük bir çakı çıkardı ve beşmetin astarını açmaya başladı. Hamzalo yerinde doğrulup bağdaş kurdu.</p>
				<p class="normal">“Sen de Hamzalo,” dedi Hacı Murat, “yiğitlerimize tüfeklerini, tabancalarını gözden geçirmelerini söyle, kimsenin cephane eksiği olmasın. Yarın yolumuz uzun.”</p>
				<p class="normal">“Barut var, kurşun da. Her şey hazır olacak.” dedi Hamzalo, sonra homur homur bir şeyler daha söyledi ama ne dediği anlaşılmadı.</p>
				<p class="normal">Hamzalo, Hacı Murat’ın tüfeklerin tabancaların hazır edilmesini istemesinin nedenini anlamıştı. Oralara geldikleri ilk günden itibaren her gün daha da güçlenen tek bir isteği vardı Hamzalo’nun: Olabildiğince çok sayıda Rus köpeğini gebertmek, sonra da doğruca dağların yolunu tutmak. Şimdi Hacı Murat’ın da bunu istediğini görmekten çok hoşnuttu.</p>
				<p class="normal">Hacı Murat çıkınca Hamzalo arkadaşlarını uyandırdı; dördü sabaha dek silahlarıyla uğraştılar: Tabancaların, tüfeklerin çakmaklarını, çakmak taşlarını gözden geçirdiler, eski barutları boşaltıp yenilerini doldurdular; eski barutlarıyla kurşunları yağlı paçavralara sarıp fişekliklerinin içine teptiler, kılıçlarını, kamalarını bileyip yağladılar.</p>
				<p class="normal">Gün doğmadan önce Hacı Murat abdest almak için yeniden sofaya çıktı. Bülbül şakımaları artmıştı; doğan güne karşı dem çekiyordu bülbüller. Adamlarının odasından, bileğitaşına sürtülen kamaların çıkardığı tekdüze metalik sesler duyuluyordu. Hacı Murat fıçıdan su alıp tam odasının kapısına yöneldiği sırada, müritlerinin odasından kamaların bileğitaşında çıkardığı sesin dışında bir ses daha geldiğini duydu: Hanefi ince sesiyle usuldan bir türkü söylüyordu. Hacı Murat durup çok iyi bildiği bu türküyü dinledi.</p>
				<p class="normal">Türkü, yiğit Hamzat’ın, kendi gibi yiğit arkadaşlarıyla Rus tarafından beyaz bir at sürüsünü kaçırması, peşlerine düşen Rus prensinin de Terek Irmağı’nı geçerek ormanı andıran muazzam ordusuyla onları çember içine alması üzerineydi. Türküde daha sonra Hamzat ve yiğitlerinin bütün atları kesip üst üste yığdıkları kanlı bedenlerini kendilerine siper ederek tüfeklerinde kurşun, bellerinde kama ve damarlarında kan tükenene dek Ruslara karşı koyuşlarını anlatıyordu. Ölmeden önce başını göğe kaldıran Hamzat göçmen kuşları görünce onlara şöyle haykırıyordu: “Ey kuşlar, uçun bizim ellere, analarımıza, bacılarımıza, ak kızlarımıza, gazavat uğruna öldüğümüzü söyleyin. Mezar yüzü görmeyecek bedenlerimizin aç kurtlarca paralanacağını, kemiklerimizin oradan oraya sürükleneceğini, gözlerimizi kara kargaların oyacağını söyleyin.”</p>
				<p class="normal">Türkü bu sözlerle bitiyordu; içe işleyen türkünün hazin ezgisinin son notaları kaybolurken, neşeli Han Mahoma’nın canlı, diri sesiyle sabah ezanına başladığı duyuldu: “Allahu ekber!” Tiz uzatmalarla, gürül gürül okudu Han Mahoma ezanı. Sonra her şey sustu. Böylece bülbül şakımaları yeniden duyulmaya başladı. Bir de kapı ardından, bileğitaşına sürtülen çeliğin çıkardığı tekdüze hışırtılar.</p>
				<p class="normal">Hacı Murat öylesine kendinden geçmişti ki, elindeki testinin eğildiğini, suların döküldüğünü hiç fark etmedi. Kendi kendini ayıplar gibi başını sallayıp odasına yöneldi.</p>
				<p class="normal">Sabah namazını kılınca kendi silahlarını gözden geçirdi. Sonra yatağının üzerine oturdu. Yapacağı başka şey yoktu. Yola çıkmak için komiserden izin alması gerekiyordu. Oysa dışarısı henüz karanlıktı, komiser uyuyordu.</p>
				<p class="normal">Hanefi’nin türküsü, ona bir başka türküyü anımsatmıştı, annesinin yaktığı bir türküyü. Hacı Murat’ın doğduğu günlerde geçen gerçek bir olay anlatılıyordu türküde. Sözleri şöyleydi:</p>
				<p class="normal">“Hançerinin çeliği ak göğsümü paraladı, bense yarama gözümün nuru, biricik oğlumu bastırdım, onu sıcak kanımla yıkadım; yaram şifalı otlar, kökler koymadan öyle tez iyileşti ki hiç ölümden korkmadım, yiğit oğlum da hiç korkmayacak ölümden gayrı.”</p>
				<p class="normal">Hacı Murat’ın babasına sesleniliyordu türküde. Olay şuydu: Hacı Murat doğduğunda, han karısı da ikinci oğlu Umma Han’ı doğurmuştu ve büyük oğlu Abununtsal’a da sütanneliği yapan Hacı Murat’ın annesinin bu kez de küçük oğluna sütanneliği yapmasını istemişti. Ama Patimat kendi oğlunu bırakmak istememiş; Hacı Murat’ın babası buna çok kızıp gitmesini emrettiği halde Patimat yine reddedince hançerini çekip karısının üzerine yürümüştü. Allahtan komşular yetişmişler de elinden almışlardı kadıncağızı. Sonuçta oğlundan ayrılmayan Patimat onu bir güzel emzirmiş, türküyü de bu olay üzerine yakmıştı.</p>
				<p class="normal">Koyun postu gocuğuna sarınmış olarak damda anasının koynunda yatarken onun bu türküyü söyleyişini, onun da yara izini göstermesi için yalvarışını anımsadı Hacı Murat. Annesi canlandı gözünde: Ama dağların öbür yanında bıraktığı ak saçlı, dişleri dökülmüş, yüzü kırış kırış yaşlı anasını değil, genç, güzel, beş yaşındayken bile ağır bir çocuk olan oğlunu sırtındaki sepete attığı gibi dağı aşırıp güle oynaya dedesinin evine götürebilecek kadar güçlü anasını.</p>
				<p class="normal">Gümüşçü dedesi geldi gözünün önüne: Ak sakallı, yüzü kırış kırış; damarlı elleriyle gümüş işlerken, torunundan dualar okumasını isterdi. Annesinin şalvarına tutunarak tepenin altındaki çeşmeye gidişlerini, köpeklerinin yüzünü yalayışını ama asıl, ahırda ineği sağdıktan sonra annesinin sütü kaynatmaya başlamasıyla ortalığı saran ekşimsi süt, duman kokusunu anımsadı. Annesinin kendisini ilk tıraş edişi aklına geldi. Duvarda asılı pırıl pırıl bakır kapta küçük, toparlak, mavimsi başını nasıl da şaşkınlıkla izlemişti!</p>
				<p class="normal">Kendi çocukluğunu anımsayınca, canı gibi sevdiği oğlu Yusuf’u, onu kendi elleriyle ilk tıraş edişini anımsadı. Bugün yakışıklı bir yiğitti Yusuf. Onu son kez gördüğü gibi anımsıyordu. Tselmes’den ayrıldığı gündü. Babasına atını getirmiş, onu uğurlamak için iznini istemişti. Bir yandan da kendi atının dizginlerinden tutuyordu; yol giysilerini giymiş, silahlarını kuşanmıştı. Yusuf’un pembe, genç, güzel yüzü, dal gibi uzun boyu (babasından daha boyluydu), buram buram gençlik, gözü peklik, yaşama sevinci yayar gibiydi. Henüz pek genç olmasına karşın geniş omuzları, ince beli, güçlü kolları, endamı, hareketlerindeki esneklik, çeviklik babasını gönendiriyor, baktıkça bakası geliyordu oğluna.</p>
				<p class="normal">“Burada kal daha iyi. Şimdi evde erkek olarak bir sen varsın. Annen, ninen sana emanet.” demişti Hacı Murat.</p>
				<p class="normal">Babasının sözlerinden duyduğu mutluluk, gençlik ve erkeklik gururuyla oğlunun yüzünün kıpkırmızı kesilişini, kendisi sağ oldukça ne annesine, ne ninesine kimsenin kötü bir şey yapamayacağını söyleyişini de anımsıyordu Hacı Murat. Yine de atına binip babasını dereye kadar geçirmişti. O günden sonra ne karısını, ne anasını, ne de oğlunu görebildi Hacı Murat.</p>
				<p class="normal">İşte bu çocuğun gözlerini oymak istiyordu Şamil! Karısına yapabileceklerini ise düşünmek bile istemiyordu.</p>
				<p class="normal">Bütün bunlar Hacı Murat’ı öyle heyecanlandırdı ki, daha fazla oturamadı. Fırlayıp kalktı, topallayarak ama hızla sofaya seğirtti, müritlerinin kapısını aralayıp Eldar’a seslendi. Güneş henüz görünmüyordu ama ortalık iyice aydınlanmıştı. Bülbüllerinse susacakları yoktu.</p>
				<p class="normal">“Komisere biraz dolaşacağımı söyle.” dedi Eldar’a… “Atları da eyerleyin.”</p>
		
		</body>
</html>