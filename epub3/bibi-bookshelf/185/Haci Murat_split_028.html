<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_25">XXV</h1>
				<p class="normal">Hacı Murat’a kent çevresinde atla gezinti yapma izni verilmişti ama yanında kesinlikle Kazak muhafızlar olmalıydı. Nuha’da toplam elli dolayında Kazak vardı ve bunların onu da yüksek rütbeli subayların emrine verilmişti; geri kalanların, verilen emir uyarınca Hacı Murat’a gezintilerinde onar kişilik gruplar halinde eşlik etmesi, her gruba gün aşırı nöbet sırası gelmesi demekti. Bu yüzden ilk gün on Kazak verildi, sonra sayıyı beşe indirdiler ve Hacı Murat’tan da kendi korumalarının hepsini birden yanına almamasını rica ettiler. Ne var ki Hacı Murat 25 Nisan günü adamlarının beşini de alarak çıktı gezintiye; Hacı Murat ve adamları atlarına binerken durumu fark eden komutan, Hacı Murat’a seslenerek korumalarının hepsini birden yanına almasının yasak olduğunu söyledi ama Hacı Murat duymamışlığa vurup atını mahmuzladı, komutan da ısrar etmedi. Kazakların komutanı olan onbaşı Nazarov, Georgi nişanı taşıyan, yüzünden kan damlayan, gencecik bir askerdi. Yoksul bir ailenin en büyük çocuğuydu, babasız büyümüştü, yaşlı annesi, üç kız kardeşi ve iki erkek kardeşi onun eline bakıyordu.</p>
				<p class="normal">“Dikkatli ol Nazarov! Uzağa bırakma!” diye bağırdı komutan ona.</p>
				<p class="normal">“Emredersiniz, komutanım!” dedi Nazarov ve üzengilerin üstünde biraz yükselip, kemer burunlu, iri, iğdiş kulasını tırısa kaldırdı. Diğer dört Kazak da onu izledi: Bunlardan uzun boylu, zayıf bir adam olan Ferapontov hırsızın önde gideniydi ki, Hamzalo’ya barut satan da oydu; iri yarı bir adam olan ve kas gücüyle övünen İgnatov pek genç sayılmazdı, teskere almasına da az bir süre kalmıştı, cılızlığı ve güçsüzlüğüyle herkesin alay ettiği Mişkin’se henüz pek gençti ve sonuncusu, her zaman sevecen, her zaman neşeli, sarışın Petrakov, annesinin biricik oğluydu.</p>
				<p class="normal">Sabahki sis, öğleye doğru dağılmıştı ve tomurcuklarından henüz çıkmış tazecik yapraklar, yerde iğne ucu gibi kendini gösteren gencecik çimenler, gövermiş buğday tarlaları, yolun hemen solunda hızla akan ırmağın yüzündeki kırışıklar, güneşin cömertliği altında göz alıcı bir ışıltı içindeydiler.</p>
				<p class="normal">Hacı Murat yavaş sürüyordu atını. Kendi korumalarıyla Kazak muhafızlar da arayı açmadan hemen ardından geliyorlardı. Epey bir süre böyle gittiler. Başlarında sepet taşıyan kadınlara, arabalara doluşmuş askerlere ve mandaların çektiği gacır gucur kağnılara rastladılar yolda. Kaleden iki verst kadar açılmışlardı ki, Hacı Murat ak Kabardin’ine hafifçe dokundu topuklarıyla, at tırısa kalktı, korumalarla Kazaklar da aynını yaptılar.</p>
				<p class="normal">“Altındaki at da at hani!” dedi Ferapontov. “Dua etsin ki barış içindeyiz şu anda, yoksa öyle bir indirirdim ki onu.”</p>
				<p class="normal">“O ata Tiflis’te 300 ruble teklif ettiler, kardeş.”</p>
				<p class="normal">“Ben şu atımla onu geçerim.” dedi Nazarov.</p>
				<p class="normal">“Hıh, geçermiş!” dedi Ferapontov.</p>
				<p class="normal">Hacı Murat hızını artırdıkça artırıyordu.</p>
				<p class="normal">Hacı Murat’a ardından yetişen Nazarov:</p>
				<p class="normal">“Yasak bu, kunak!” diye bağırdı. “Böyle yapamazsın! Yavaşla biraz!”</p>
				<p class="normal">Hacı Murat dönüp ardına baktı, bir şey söylemedi, yine aynı hızla gitmeyi sürdürdü.</p>
				<p class="normal">“İblislere bak, ne biçim yükleniyorlar atlara!” dedi İgnatov.</p>
				<p class="normal">Dağlara doğru bu hızla bir verst kadar gittiler.</p>
				<p class="normal">“Sana yasak bu dedim!” diye bağırdı yeniden Nazarov.</p>
				<p class="normal">Hacı Murat karşılık vermedi. Dönüp ardına da bakmadı. Hızını daha da artırıp tırıstan dörtnala geçti.</p>
				<p class="normal">Nazarov’un ağırına gitti bu.</p>
				<p class="normal">“Demek geçebileceğini sanıyorsun!” diye bağırdı. “Yanılıyorsun!”</p>
				<p class="normal">İri, iğdiş kulasına bir kırbaç attı, üzengiler üzerinde hafifçe doğrulup eyerin kaşına doğru yattı, müthiş bir dörtnalla Hacı Murat’ın ardı sıra seğirtti.</p>
				<p class="normal">Gök öyle duru, hava öyle temiz, öyle güzeldi ki, güçlü, güzeller güzeli atıyla tek bir beden olup, dümdüz yolda Hacı Murat’ın ardı sıra adeta uçarken, yüreği yaşam sevinciyle dolan Nazarov’un içi içine sığmıyor, üzücü, kötü, korkunç bir şeyler olabileceği aklının ucundan geçmiyordu. Her an Hacı Murat’a biraz daha yaklaştığını görerek seviniyordu. Kazakın iri atının nal seslerinden Hacı Murat onun iyice yaklaştığını, çok geçmeden kendisine yetişeceğini anladı, sağ eline tabancasını alıp, sol eliyle, ardından duyduğu nal sesleriyle iyice kızışan Kabardin’ini sakinleştirip biraz yavaşlattı.</p>
				<p class="normal">“Yasak diyorum sana!” diye bağırdı Nazarov.</p>
				<p class="normal">Neredeyse yan yana sayılırlardı, hatta Nazarov uzanmış, Hacı Murat’ın atının dizginini tutmaya çalışıyordu. Ama başaramadı, tam o anda bir silah sesi duyuldu.</p>
				<p class="normal">“Niye yaptın bunu?” diye bağırarak ellerini göğsüne götürdü Nazarov, sonra zor duyulur bir sesle: “Vurun onları çocuklar!” dedi ve iki yana sallanıp eyerin kaşına yıkıldı.</p>
				<p class="normal">Ama dağlılar Kazaklardan önce davrandılar, tabancalarıyla, kılıçlarıyla işlerini bitirdiler Kazakların. Nazarov, ürken ve öbür atların çevresinde dönüp duran atının boynundan aşağı sarkmıştı. İgnatov’un da atı yere yıkılmış ve bu sırada binicisinin bacağını ezmişti. İki dağlı, atlarının üzerinden kılıçlarını İgnatov’un başına, kollarına üşürüyorlardı. Arkadaşına yardım etmek isteyen Petrakov o yana doğru atılacak oldu ama biri sırtına, biri böğrüne gelen iki kurşunla onun da işi bitti, boş bir çuval gibi atından devrildi.</p>
				<p class="normal">Mişkin’se atını geriye çevirip dörtnala kaleye doğru sürmeye başladı. Hanefi’yle Han Mahoma ardına düştülerse de ara epey açılmış olduğu için yetişmeleri olanaksızdı.</p>
				<p class="normal">Kazakı yakalayamayacaklarını anlayan Hanefi’yle Han Mahoma da öbürlerinin yanına döndüler. Bu arada Hamzalo, hançeriyle İgnatov’un işini tam bitirdi; ardından, atından yere ittiği Nazarov’a da birkaç kez sapladı hançerini. Han Mahoma ölü askerlerin üzerlerindeki fişek çantalarını topladı. Hanefi, Nazarov’un atını yedekte götürmeye kalkınca, Hacı Murat “Hayır, yapma!” diye bağırdı ve atını hızla ileri sürdü. Müritleri de ardından seğirttiler. O arada Petrakov’un atı da onları izleyecek oldu, atı geri kovaladılar. Kulelerden birinden ateş edilerek alarm verildiğinde Nuha’dan üç verst kadar uzakta, pirinç tarlalarının arasındaydılar.</p>
				<p class="normal">Karnı hançerle delik deşik edilmiş Petrakov genç yüzü göğe dönük, sırtüstü yatıyor, balık gibi hummalı çırpınışlarla, seğirmelerle can çekişiyordu.</p>
				<p class="normal">Mişkin’den Hacı Murat’ın kaçtığını öğrenen kale komutanı, başını ellerinin arasına alarak:</p>
				<p class="normal">“Ne yaptınız siz!” diye bağırdı. “Nasıl kaçırırsınız herifi elinizden! Alçaklar!”</p>
				<p class="normal">Haber her yana iletildi. Kaledeki bütün Kazaklara ek olarak, savaş dışı köylerden de toplanabildiği kadar milis toplanıp kaçakların ardına salındı. O arada Hacı Murat’ı ölü ya da diri getirecek olana bin ruble ödül verileceği duyuruldu. Hacı Murat ve müritlerinin Kazak muhafızlardan kurtularak kaçmalarının üzerinden iki saat kadar sonra, iki yüzden fazla atlı onları yakalamak için artlarına düşmüştü.</p>
				<p class="normal">Anayolda birkaç verst daha gittikten sonra Hacı Murat, güçlükle soluyan ve tere battığı için rengi adeta kırlaşan ak atını durdurdu. Yolun sağında Belarcik avulunun minaresiyle evleri, solundaysa tarlalar ve en geride ırmak görülüyordu. Dağlara giden yol sağda olmasına karşın, kendilerini izleyenlerin nasılsa doğruca oraya yöneleceklerini düşünen Hacı Murat tam ters yöne, sola döndü. Yol iz olmasa da Alazan’ı geçerek onu kimseciklerin beklemediği anayola çıkabilir ve ormana dek buradan ilerledikten sonra yeniden ırmağı geçerek orman yolundan dağlara vurabilirdi. Bu karara varınca sola dönmüştü. Ama oradan ırmağa dek gitmeleri olanaksızdı. Geçmek zorunda oldukları pirinç tarlası her ilkbahar olduğu gibi yine su içindeydi ve atların bileklerine dek çamura gömüldükleri bir bataklığa dönüşmüştü. Hacı Murat ve müritleri kuruca bir yer bulabilmek için bir sağa bir sola dönüp durdular, ancak suya doymuş tarlada tek karış kuru yer yoktu. Atlar yapışkan, vıcık vıcık çamurdan bacaklarını güçlükle çıkarabiliyor, patlamayı andırır şlap şlop sesleri eşliğinde yürümek için harcadıkları çabadan kan ter içinde kalarak üç dört adımda bir soluklanmak için duruyorlardı.</p>
				<p class="normal">Burada öyle uzun süre dönüp durdular ki, ırmağa varamadan hava kararmaya başladı. Hemen sollarında, yemyeşil çalılarla kaplı minnacık bir ada vardı; Hacı Murat canları çıkan hayvanların soluklanması için geceye dek orada beklemeye karar verdi.</p>
				<p class="normal">Çalıların arasına girince atlarından indiler, otlamaları için ayaklarını köstekleyip salıverdiler hayvanları; kendileri de yanlarına aldıkları peynirle ekmeklerini yediler. Ortalığı aydınlatan yeniay dağların ardında yitince birden her taraf zifiri karanlık oldu. Nuha bir bülbül diyarıydı. Çalılıkta da iki bülbül vardı. Hacı Murat’la müritleri minik adaya geldiklerinde gürültülerinden önce susan bülbüller, gelenlerin sesleri kesilince yeniden dem çekmeye başladılar. Hacı Murat gecenin seslerine kulak kabartırken, ister istemez bülbülleri de dinliyordu.</p>
				<p class="normal">Bülbüllerin ötüşü, o gece suya gittiğinde dinlediği Hamzat türküsünü anımsattı ona. Her an Hamzat’ın durumuna düşebilirdi. İçinden bir ses bunun tam da böyle olacağını söylüyordu. Kepeneğini serip namazını kıldı. Tam namazı bittiğinde bir takım sesler duydu. Sesler gitgide çalılığa yaklaşıyordu. Çok sayıda atın bataklıkta yürümeye çalışırken çıkardığı seslerdi bunlar. Keskin gözlü Han Mahoma hemen çalılığın ucuna seğirtip karanlıkta adacığa doğru yaklaşan atlı ve yaya askerlerin kara gölgelerine baktı. Hanefi de adacığın öbür ucunda gördü aynı kalabalığı. Bölgenin en yüksek askeri yetkilisi Karganov’la milisleriydi bunlar.</p>
				<p class="normal">“Biz de Hamzat gibi dövüşeceğiz.” diye düşündü Hacı Murat.</p>
				<p class="normal">Alarm verildikten sonra Karganov, yanına yüz milisle yüz Kazak alarak Hacı Murat’ın peşine düşmüş ama değil kendisini, izini bile bulamamıştı hiçbir yerde. Akşama doğru umutsuzca geri dönerken ihtiyar bir Tatar çıkmıştı yollarına. İhtiyara altı atlı görüp görmediğini sormuştu Karganov. Evet, görmüştü ihtiyar. Altı atlının uzunca bir süre pirinç tarlasında dönüp durduklarını, ardından kendisinin de odun kestiği çalılığa girdiklerini görmüştü. Karganov ihtiyarı da yanına alıp geri dönmüş, adacıkta kösteklenmiş atları görünce Hacı Murat’ın orada olduğuna aklı yatmış, sonra da onu ölü ya da diri ele geçirmek için adanın etrafını sararak günün ışımasını beklemeye başlamıştı.</p>
				<p class="normal">Etraflarının sarıldığını anlayan Hacı Murat, çalıların arasında gördüğü eskiden kazılmış hendeği siper edip son kurşunu da tükenene dek kendini savunmaya karar verdi. Düşüncesini müritlerine de söyledi ve hendeğe yığınak yapmalarını emretti. Kamalarını çekip hendeği derinleştiren müritler kırdıkları çalı dallarını buraya yığdılar. Hacı Murat da onlarla birlikte çalıştı.</p>
				<p class="normal">Gün ışır ışımaz adacığın yakınına gelen Karganov:</p>
				<p class="normal">“Teslim ol Hacı Murat!” diye bağırdı. “Biz çok kalabalığız, sizse bir avuçsunuz!”</p>
				<p class="normal">Hendeğin buna yanıtı gecikmedi: Önce bir mekanizma şakırtısı duyuldu, ardından çalıların arasından bir duman yükseldi; milislerden birinin atının bacağını bulmuştu kurşun. At önce bir yalpaladı, sonra olduğu yere yıkıldı. Bunu müthiş bir çatırtı izledi: Adacığı kuşatan milisler hep birden salvo atışına başladılar; vızır vızır uçuşan kurşunlar yaprakları, dalları koparıyor, dağlıların yaptığı yığınağa saplanıyordu ama henüz yığınağın gerisindekilere değmiş bir kurşun yoktu. Bir tek öbür atlardan ayrılan Hamzalo’nun atına bir kurşun gelmişti; başından yaralanan hayvan düşmedi; kösteğini koparıp çalıları hışırdata hışırdata öbür atların yanına koştu, onlara sımsıkı sokuldu; taze otlar al kana boyandı. Hacı Murat’la adamları ancak kendilerine iyice yaklaşanlara ateş ediyor, bu nedenle de hemen her atışları hedefi buluyordu. Üç milis yaralanmıştı ve milisler Hacı Murat’la adamlarının üzerine saldırmayı akıllarından bile geçirmedikleri gibi, usuldan gerilemeye de başlamışlardı; uzaktan, rastgele ateş ediyorlardı.</p>
				<p class="normal">Bu şekilde bir saat kadar geçti. Güneş yarım ağaç boyu yükseldi; Hacı Murat atına atlayıp ırmağa doğru bir yarma harekatı yapmayı düşünüyordu ki, takviye olarak gelen yeni birliğin gürültüleri duyuldu. Mehtulinli Hacı Ağa’yla iki yüz dolayındaki adamından oluşuyordu birlik. Hacı Ağa vaktiyle dağlarda yaşarken Hacı Murat’ın sıkı dostuydu ama daha sonra Ruslara geçmişti. Hacı Ağa’nın yanında, Hacı Murat’ın düşmanının oğlu Ahmet Han da vardı. Hacı Ağa da tıpkı Karganov gibi, Hacı Murat’a bağırarak teslim olmasını istedi, ona da ateş ederek karşılık verdi Hacı Murat.</p>
				<p class="normal">“Kılıçlarınızı çekin çocuklar!” diye bağırdı Hacı Ağa. Kendisi de kılıcını sıyırdı.</p>
				<p class="normal">Çığlık çığlığa çalıların arasına dalan yüzlerce insanın haykırışları duyuldu.</p>
				<p class="normal">Milisler çalılığa daldıkları anda, hendeğin gerisinden de çatırtılar duyuldu; art arda birkaç el ateş edildi. Üç milis düştü, saldıranlar oldukları yerde durup çalılığın ucundan körlemesine ateş etmeye başladılar. Ateş ederken bir yandan da çalıdan çalıya koşarak hendeğe doğru yaklaşıyorlardı. Elbet bunu başaran olduğu gibi, başaramayıp Hacı Murat’ın ya da müritlerinden birinin kurşununu yiyip yıkılan da vardı. Hacı Murat’ın hemen her atışı hedefi buluyordu, Hamzalo’nun da hiç karavanası yoktu; hedefini bulan her atışta keskin, neşeli bir çığlık koparıyordu Hamzalo. Hendeğin kenarında oturan Kurban, bir yandan “La ilahe illallah” diye ilahiler okuyor, bir yandan da sakince ateş ediyordu ama nadiren hedefi tutturuyordu. Düşmana hançeriyle saldırma heyecanı içindeki Eldar’ın tüm bedeni tir tir titriyor, ikide birde Hacı Murat’ın yüzüne bakarak rastgele ateş ediyor, sık sık siperden dışarı uzanıyordu. Kıllı Hanefi kollarını sıvamış, burada da arkadaşlarına hizmet ediyordu. Hacı Murat’ın ve Kurban’ın uzattıkları tüfekleri dolduruyor, ucuna yağlı paçavra bağlı harbiyle kurşun ve kuru barutu özenle tepiyordu namludan içeri. Han Mahoma’ysa öbürleri gibi sürekli siperde durmuyor, ikide birde dışarı fırlayıp atlara koşuyor, onları daha güvenli bir yere uzaklaştırıyor, o arada çığlıklar atarak tek eliyle ateş ediyordu. İlk yaralanan da o oldu. Boynuna geldi kurşun. Kurşunu yiyince sallandı, geri geri gidip oturdu, söverek ağzına dolan kanları tükürdü. Sonra Hacı Murat yaralandı. O da omzundan yedi kurşunu. Beşmetinden kopardığı pamuğu yaraya bastırıp ateş etmeyi sürdürdü.</p>
				<p class="normal">Eldar üçüncü kez:</p>
				<p class="normal">“Kılıç çekip yürüyelim üstlerine!” dedi.</p>
				<p class="normal">Düşmanın üstüne atılmaya hazır, başını siperden uzatmıştı ki, bir kurşun da onu buldu; olduğu yerde iki yana sallandı, sonra sırtüstü Hacı Murat’ın ayağının üstüne yıkıldı. Hacı Murat onun yüzüne baktı. O güzelim koyun gözleri hareketsiz, pek ciddi bir ifadeyle Hacı Murat’a dikilmişti. Dudakları bebeklerinki gibi öne çıkıktı, kabarık üst dudağı hafifçe titriyordu. Hacı Murat ayağını onun altından çekti ve yeniden ateş etmeye başladı. Hanefi vurulan Eldar’ın üzerine eğilmiş, çerkezkasının ceplerinden onun kullanamadığı fişekleri alıyordu çabuk çabuk. Kurban’sa, bir yandan tüfeğini ağır ağır doldurup, ağır ağır nişan alarak ateş ederken bir yandan da ilahiler okumayı sürdürüyordu.</p>
				<p class="normal">Bu arada düşman çalıdan çalıya koşarak, naralar, çığlıklar atarak gitgide yaklaşıyordu. Hacı Murat bir kurşun da sol böğrüne yedi. Hendeğin içine uzanıp yine beşmetinden kopardığı bir parça pamuğu yarasına bastırdı. Yarasının ölümcül olduğunu anlamıştı. Bir takım anılar, imgeler inanılmaz bir hızla yer değiştiriyordu zihninde: Kâh kesilmiş, sarkan yanağını eliyle bastırırken, elinde hançeriyle düşman üzerine atılan dev yapılı Abununtsal Han canlanıyordu gözünde, kâh kurnaz, beyaz yüzüyle cılız, kansız, yaşlı Vorontsov ve onun yumuşak sesi… Sonra oğlu Yusuf ve karısı Safiyat… Derken, kızıl sakalı, kısılmış gözleriyle düşmanı Şamil’in solgun yüzü…</p>
				<p class="normal">Art arda gözünde canlanan bu anılar içinde hiçbir kıpırtıya neden olmuyordu: Ne acıma, ne kin, ne herhangi bir arzu… Başlamakta olanın, hatta onun için artık başlamış olanın yanında öylesine önemsizdi ki bunların hepsi. Bu arada güçlü bedeni başladığını yarım bırakmıyordu. Son gücünü toplayıp hendeğin içinde doğruldu ve koşarak üzerine doğru gelen adama tabancasıyla ateş etti. Adam yere devrildi. Sonra elinde hançer, hendekten bütünüyle çıkıp topallaya topallaya düşmana doğru yürüdü. Üzerine doğrulan birkaç tüfekten ateş edilince yalpalayıp yere kapaklandı. Birkaç milis zafer çığlıkları atarak yerdeki bedene doğru atıldı. Ama ölü sandıkları beden birden kımıldadı. Önce papaksız, tıraşlı, kanlar içindeki başı kalktı, ardından ağır ağır bütün gövde doğruldu, ağaca tutunarak ayağa kalktı. Öyle korkunç bir görünüşü vardı ki, ona doğru koşanlar durdular. Ama birden olduğu yerde hafifçe sallandı, tutunduğu ağacı bıraktı ve bir anda biçilmiş devedikeni gibi yüzüstü yere kapaklandı, bir daha da kımıldamadı.</p>
				<p class="normal">Kımıldayamıyor ama duyabiliyordu. Yanına ilk gelen Hacı Ağa, ağır hançerini kafasına indirince, ona sanki çekiçle vuruyorlarmış gibi geldi ama bunu kimin, niçin yaptığını anlayamadı. Bedeniyle ilgili son bilinçli duyumu da bu oldu. Başka hiçbir şey hissetmedi; düşmanların üzerinde tepindikleri, kesip doğradıkları şeylerin artık onunla hiçbir ilgisi yoktu. Hacı Ağa bir ayağıyla sırtına basarak iki güçlü kama vuruşuyla başını gövdeden ayırdı ve mestlerine kan sıçramaması için kesik başı ayağıyla hafifçe ileri yuvarladı. Atardamardan al kan, kafanın içindense kara kan fışkırıyor, çimenlerin yeşilini boyuyordu.</p>
				<p class="normal">Karganov, Hacı Ağa, Ahmet Han ve milisler, öldürdükleri vahşi hayvanın başında toplanan avcılar gibi Hacı Murat’la müritlerinin cansız bedenleri başında toplandılar; Hanefi, Kurban ve Hamzalo’yu bağladılar, çalılığın üzerinde yükselen barut dumanları arasında neşeyle konuşup, zaferlerini kutladılar.</p>
				<p class="normal">Çatışma sırasında susan bülbüller yeniden başladı ötmeye; önce yakındaki biri dem çekti, derken çalılığın öbür ucundakiler de ona katıldı.</p>
				<p class="normal">Sürülmüş tarlada gördüğüm ezilmiş devedikeni, işte bu ölümü anımsattı bana.</p>
		<div class="calibre1" id="calibre_pb_29"/></body>
</html>