<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_12">XII</h1>
				<p class="normal">“Şimdilik bu kadar yeter, namaz vakti geldi.” dedi Hacı Murat. Çerkezkasının iç cebinden Vorontsov’un armağanı olan saati çıkarıp özenle düğmesine bastı, başını yana eğerek yüzünde çocuksu bir gülümsemeyle saatten yükselen on iki tam ve bir çeyrek vuruşu dinledi.</p>
				<p class="normal">“Kunak Vorontsov peşkeş.”<sup class="calibre3"><a href="Haci%20Murat_split_029.html#footnote-100-26" id="footnote-100-26-backlink" name="footnote-100-26-backlink">[26]</a></sup> dedi gülümseyerek. “İyi adam.”</p>
				<p class="normal">“Evet, iyidir.” dedi Loris-Melikov. “Saat de iyi. Hadi sen namazını kıl, ben buradayım.”</p>
				<p class="normal">“Yahşi, pekiyi!” dedi Hacı Murat ve yatak odasına geçti.</p>
				<p class="normal">Yalnız kalınca Loris-Melikov Hacı Murat’ın anlattıklarından önemli bulduklarını defterine geçirdi sonra bir sigara yakıp odada ileri geri dolaşmaya başladı. Hacı Murat’ın yatak odasının karşısındaki kapıya doğru ilerlediğinde kulağına sesler çalındı; Tatarca heyecanlı bir konuşma geçiyordu içerdekiler arasında. Bunların Hacı Murat’ın müritleri olduğunu anlayınca kapıyı açıp içeri girdi.</p>
				<p class="normal">Dağlılara özgü ekşimsi deri kokusu odayı kaplamıştı. Yere, pencerenin önüne attığı kepeneğinin üzerine oturmuş tek gözlü Hamzalo, üzerinde yırtık, yağlı beşmeti, dizgin örüyor, bir yandan da kısık sesiyle heyecanlı heyecanlı bir şeyler anlatıyordu. Loris-Melikov’un girmesiyle konuşmasını kesti, onunla hiç ilgilenmeden işini sürdürdü. Onun tam karşısında, neşeli yüzüyle Han Mahoma oturuyor, kirpiksiz, kara gözleriyle bembeyaz dişlerinden ışıltılar saçarak hep aynı şeyleri yineleyip duruyordu. Yakışıklı Eldar, mintanının kollarını sıvadığı için güçlü kolları açıkta, çiviye asılı eyerin kolan kayışlarını siliyordu. Hepsinin başı olan Hanefi aralarında değildi, mutfakta yemek yapıyordu.</p>
				<p class="normal">İçeridekilerle selamlaşan Loris-Melikov, Han Mahoma’ya dönerek:</p>
				<p class="normal">“Ne tartışıyordunuz öyle?” diye sordu.</p>
				<p class="normal">“Şamil’i övüp duruyor.” dedi Han Mahoma, hoş geldin demek için elini Loris-Melikov’a uzatırken. “Şamil büyük adammış. Bilgeymiş, kutsalmış ve cigitmiş.”</p>
				<p class="normal">“Övüyorsa niye ayrılmış yanından?”</p>
				<p class="normal">“Hem ayrıldı, hem övüyor.” diye mırıldandı Han Mahoma, dişleriyle gözleri ışıl ışıl.</p>
				<p class="normal">“Peki, sence de kutsal mı Şamil?” diye sordu Loris-Melikov.</p>
				<p class="normal">“Öyle olmasaydı halk onu izlemezdi.” diye atıldı Hamzalo.</p>
				<p class="normal">“Kutsal olan Şamil değil, Mansur’du.” dedi Han Mahoma. “O gerçekten kutsaldı. Onun imamlığında herkes bambaşkaydı. Her köye uğrar, kendisini karşılamaya çıkanlar da çerkezkasının eteğini öpüp tövbe ederlerdi. Yaşlılar anlatırdı: Herkes ermiş, evliya gibiymiş o zamanlar; ne tütün, ne içki… tek bir vakit namazı kaçırmak yok, herkes birbirini bağışlarmış, kan dökülmüş olsa bile. Yerde bir eşya bulan hemen iple onu bir sopaya bağlayıp oracıkta bırakırmış. Tanrı da o yıllar halkımızın yüzüne gülmüş, her alanda üstün başarılar ihsan etmiş, bir de şimdiki hale bak!”</p>
				<p class="normal">“Dağlarda şimdi de kimse ne tütün, ne içki içer.” dedi Hamzalo.</p>
				<p class="normal">Han Mahoma, Loris-Melikov’a göz kırparak:</p>
				<p class="normal">“Lamoroy’un teki senin şu Şamil!” dedi.</p>
				<p class="normal">Bu, dağlılar için kullanılan aşağılayıcı bir sözcüktü.</p>
				<p class="normal">“Lamoroy, dağda yaşayan demek. Dağda da kartallar yaşar!” diye karşılık verdi Hamzalo.</p>
				<p class="normal">Hasmının ustalıklı yanıtından pek keyiflenen Han Mahoma, bembeyaz dişleri ışıl ışıl:</p>
				<p class="normal">“Hah, aferin!” dedi. “Güzel kestirip attın.”</p>
				<p class="normal">Loris-Melikov’un elindeki gümüş tabakayı görünce bir sigara istedi. Loris-Melikov, “Sizde tütün yasak değil miydi?” diye sorunca da, başıyla Hacı Murat’ın odasını gösterip göz kırparak, “Gören yoksa içilir” dedi. Sigarasını yaktı, dumanı içine çekmiyor, kırmızı dudaklarını tuhaf bir şekilde uzatarak dışarı salıyordu.</p>
				<p class="normal">Hamzalo sertçe:</p>
				<p class="normal">“Hiç doğru değil bu yaptığın.” dedi ve kalkıp gitti.</p>
				<p class="normal">Han Mahoma ona da göz kırptı, sigarasını içerken Loris-Melikov’a ipek beşmetle beyaz papağın iyisini nerede bulabileceğini sordu.</p>
				<p class="normal">“O kadar paran var mı ki?”</p>
				<p class="normal">“Var, yeter.” dedi Han Mahoma yeniden göz kırparak.</p>
				<p class="normal">Eldar, hoş yüzüne yayılan bir gülümsemeyle:</p>
				<p class="normal">“Sor bakalım,” dedi Loris-Melikov’a, “parayı nereden bulmuş?”</p>
				<p class="normal">“Kazandım.” diye atıldı Han Mahoma ve dün gece Tiflis’te dolaşırken başından geçenleri anlattı. Yazı-tura oynayan bir grup Ermeni ve Rus askerine rastlamış. Bakmış, yerde büyük para var: Üç altınla bir sürü gümüşlük. Han Mahoma, o an kararını verip cebindeki bakır metelikleri şıngırdatarak oyuna girmiş ve “Yerdekilerin hepsine!” demiş.</p>
				<p class="normal">“Nasıl yani hepsine?” diye atıldı Loris-Melikov. “Sende o kadar para var mıydı?”</p>
				<p class="normal">“Yalnızca on iki kopek vardı cebimde.” dedi Han Mahoma sırıtarak.</p>
				<p class="normal">“Ya kaybetseydin?”</p>
				<p class="normal">Han Mahoma tabancasını çıkardı:</p>
				<p class="normal">“Şu ne güne duruyor?”</p>
				<p class="normal">“Onu mu verecektin?”</p>
				<p class="normal">“O verilir mi? Kaçacaktım, kovalayanı da vuracaktım. Kafaya koymuştum.”</p>
				<p class="normal">“Ve böylece kazandın?”</p>
				<p class="normal">“Aya… topladım yerdeki bütün paraları, çekip gittim.”</p>
				<p class="normal">Han Mahoma’yla Eldar’ı çok iyi anlıyordu Loris-Melikov. Han Mahoma neşeli, keyfine düşkün, yaşama tutkusunu nereye harcayacağını bilemeyen… kendisinin de, başkalarının da hayatıyla kolayca oynayabilen ve bu oyun yüzünden şimdi Ruslara geçmişken, yarın da gerisin geri Şamil’in yanına dönebilecek, havai biriydi. Eldar’ı anlamak da kolaydı: Mürşidine körü körüne bağlı, azimli, sakin ve güçlü bir delikanlıydı işte. Bir tek şu kızıl saçlı Hamzalo’yu anlayamıyordu, Loris-Melikov. Şamil’e ölümüne bağlı olmanın yanı sıra, Ruslara karşı dizginlenemez bir öfke duyduğunu, bütün Ruslardan nefret ettiğini görüyor ve bu yüzden onun neden Ruslara geçtiğini bir türlü anlayamıyordu. Loris-Melikov’un aklına tek bir şey geliyordu ki komuta düzeyinde pek çok yandaşı olan bir görüştü bu: Hacı Murat’ın Ruslara geçişi ve Şamil’le nasıl kanlı bıçaklı olduğuna ilişkin anlattıkları hep masaldı; onlardan yana geçmesinin tek nedeni, nerelerde zayıf olduklarını anlamak, sonra da dağlara dönüp Rusların zayıf olduğu yerlere kuvvet yığmaktı. Ve Hamzalo’nun her hali bu görüşü doğrular nitelikteydi. “Hacı Murat ve öbürleri asıl amaçlarını gizlemeyi başarıyorlar, ama Hamzalo’yu bastıramadığı büyük nefreti hemen ele veriyor.” diye düşünüyordu Loris-Melikov.</p>
				<p class="normal">Onunla bir konuşma tutturabilme umuduyla burada sıkılıp sıkılmadığını sordu. Hamzalo elindeki işi bırakmadan tek gözünü şaşılaştırarak Loris-Melikov’a baktı, hırıltılı sesiyle, kesik kesik:</p>
				<p class="normal">“Hayır, sıkılmıyorum.” dedi.</p>
				<p class="normal">Sonraki sorulara da hep böyle karşılık verdi.</p>
				<p class="normal">Kapı açıldı ve Hacı Murat’ın dördüncü müridi Hanefi girdi içeri; yüzü, boynu tıpkı yosunla kaplıymışçasına kıllı, kabarık göğsü postu andıran bir Avar’dı Hanefi. Sözü sohbeti olmayan, aklı fikri işinde, sorumluluklarında, güçlü kuvvetli bir işçiydi ve tıpkı Eldar gibi mürşidine körü körüne bağlıydı.</p>
				<p class="normal">Loris-Melikov, odaya pirinç almaya gelen Hanefi’yi durdurarak nereli olduğunu, ne zamandır Hacı Murat’ın yanında olduğunu sordu.</p>
				<p class="normal">“Beş yıldır yanındayım, onunla aynı avuldanım.” dedi Hanefi, Loris-Melikov’a gür kaşlarının altından bakarak. “Benim babam onun dayısını vurmuştu; buna karşılık onlar da beni öldürmek istiyorlardı ama ben gidip, beni kardeşliğe kabul edin dedim.”</p>
				<p class="normal">“Kardeşliğe kabul de ne demek?”</p>
				<p class="normal">“İki ay saçıma, sakalıma, tırnaklarıma dokunmadım. Sonra, onlara gittim. Beni Patimat’a, Hacı Murat’ın annesine yolladılar. Patimat bana meme verdi ve biz de kardeş olduk.”</p>
				<p class="normal">Yan odadan Hacı Murat’ın sesinin duyulmasıyla çağrıldığını anlayan Eldar, ellerini silip geniş adımlarla yürüdü.</p>
				<p class="normal">Az sonra döndüğünde:</p>
				<p class="normal">“Sizi çağırıyor.” dedi Loris-Melikov’a.</p>
				<p class="normal">Neşeli Han Mahoma’ya bir sigara daha veren Loris-Melikov salona gitti.</p>
			
		</body>
</html>