<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_6">VI</h1>
				<p class="normal">Vorontsov, Rusya’nın Şamil’den sonra en büyük ikinci düşmanını kandırarak saflarına katmanın kendisine nasip olmasından pek hoşnuttu. Canını sıkan tek tatsızlık, operasyonu Vozdvijenskaya’daki ordu komutanı General Meller Zakomelskiy’e haber vermeden, kendi başına yürütmüş olmasıydı. Bu can sıkıntısı da olmasa, keyfine diyecek yoktu.</p>
				<p class="normal">Kaleye varınca, Hacı Murat’ın müritlerini alay yaverine havale eden Vorontsov, konuğunu evine buyur etti.</p>
				<p class="normal">Son derece şık giysiler içindeki Prenses Marya Vasilyevna, yanında altı yaşında, lüle lüle saçlı, dünya tatlısı oğluyla birlikte konuk odasında Hacı Murat’ı güler yüzle karşıladı; Hacı Murat biraz da törensel bir havayla elini göğsüne bastırıp, çevirmeni aracılığıyla, evine kabul ettiği için kendisini prensin dostu olarak gördüğünü, dostunun tüm ailesini de dostunun kendisi gibi kutsal bildiğini söyledi. Marya Vasilyevna, Hacı Murat’ın gerek dış görünüşünü, gerekse tavırlarını pek beğenmişti. İri, beyaz elini kendisine uzattığında Hacı Murat’ın kıpkırmızı kesilmesi beğenisini iyice artırdı. Oturması için yer gösterdi konuğuna, kahve içip içmeyeceğini sordu, kahve getirilmesini emretti. Ancak Hacı Murat kendisine tutulan kahveyi almadı. Rusçayı biraz anlıyor ama konuşamıyordu; söyleneni anlayamadığında gülümsüyordu ve Poltoratskiy gibi Marya Vasilyevna’da onun bu gülümsemesinden hoşlanmıştı. Marya Vasilyevna’nın Bulka diye seslendiği kıvırcık saçlı, keskin bakışlı oğlu da annesinin yanında durmuş, yaman bir savaşçı olarak adını bunca duyduğu konuktan gözlerini ayırmıyordu.</p>
				<p class="normal">Vorontsov konuğunu karısıyla bırakarak, Hacı Murat’ın kendi yanlarına geçtiği bilgisinin yukarıya iletmek üzere kaleme gitti; Grozni’ye, sol kanat komutanı General Kozlovskiy’e bir rapor yolladı, babasına da bir mektupla durumu bildirdi ve yabancı, üstelik de korkunç bir adamla –öyle bir adam ki, ne soğuk durup gücendirmeli, ne de fazla yakınlık gösterip şımartmalıydı– baş başa bıraktığı karısının kendisine içerleyeceğinden çekinerek çabucak eve döndü. Ama boşa kaygılanmıştı. Hacı Murat, kucağında Vorontsov’un üvey oğlu Bulka olduğu halde, başını eğerek koltukta oturmuş, büyük bir dikkatle Marya Vasilyevna’nın gülerek söylediği sözleri çeviren çevirmeni dinliyordu. Marya Vasilyevna Hacı Murat’a, beğendikleri her şeyini dostlarına armağan edecek olursa, çok geçmeden Âdem Baba gibi dolaşmak zorunda kalabileceğini söylüyordu…</p>
				<p class="normal">Hacı Murat, prensin gelmesiyle birlikte, üvey babasının içeri girmesinden pek hoşlanmamış gibi görünen Bulka’yı kucağından indirip ayağa kalktı; gülümseyen yüzü bir anda ciddileşmiş, bakışları sertleşmişti. Vorontsov oturana dek ayakta kaldı. Oturduktan sonra Marya Vasilyevna’yla konuşmalarına dönerek, dostlarının beğendikleri her şeyi onlara armağan etmenin kendilerinde bir yasa olduğunu söyledi.</p>
				<p class="normal">Yeniden dizlerine tırmanan Bulka’nın dalgalı saçlarına bakarak:</p>
				<p class="normal">“Senin oğlan, benim kunak.”<sup class="calibre3"><a href="Haci%20Murat_split_029.html#footnote-100-13" id="footnote-100-13-backlink" name="footnote-100-13-backlink">[13]</a></sup> dedi Rusça.</p>
				<p class="normal">“Harika adam, şu senin haydut!” dedi Marya Vasilyevna kocasına Fransızca. “Bulka hançerinden hoşlanınca, çıkarıp armağan ediverdi.”</p>
				<p class="normal">Bulka üvey babasına hançerini gösterirken, Marya Vasilyevna:</p>
				<p class="normal">“C’est un objet de prix!”<sup class="calibre3"><a href="Haci%20Murat_split_029.html#footnote-100-14" id="footnote-100-14-backlink" name="footnote-100-14-backlink">[14]</a></sup> dedi.</p>
				<p class="normal">“Il faudra trouver l’occasion de lui faire cadeau.”<sup class="calibre3"><a href="Haci%20Murat_split_029.html#footnote-100-15" id="footnote-100-15-backlink" name="footnote-100-15-backlink">[15]</a></sup> diye karşılık verdi Vorontsov.</p>
				<p class="normal">Hacı Murat, başını önüne eğmiş, bir yandan Bulka’nın kıvırcık saçlarını okşarken, bir yandan da:</p>
				<p class="normal">“Cigit bu, cigit.” diye söyleniyordu.</p>
				<p class="normal">Keskin ağızlı, oluklu çelik hançeri kınından yarısına kadar sıyıran Vorontsov, Bulka’ya:</p>
				<p class="normal">“Güzel bir hançer, güzel… teşekkür et.” dedi, sonra çevirmene dönerek, “Kendisine nasıl hizmette bulunabileceğimizi sor bakalım.” dedi.</p>
				<p class="normal">Çevirmen sözleri çevirir çevirmez, Hacı Murat hiçbir şey istemediğini, yalnız, namaz kılacağı bir yer gösterirlerse memnun olacağını söyledi. Vorontsov uşağı çağırıp Hacı Murat’ı odasına götürmesini emretti.</p>
				<p class="normal">Kendisine ayrılan odaya girmesiyle birlikte Hacı Murat’ın yüzü değişti: Hoşnut, sevecen, görkemli yüzü gitti yerine, kaygılı, düşünceli bir yüz geldi.</p>
				<p class="normal">Vorontsov’un kendisini kabulü beklediğinden de iyiydi. Ama bu kadar iyi karşılanması, Vorontsov ve subaylarına güveninin azalmasına neden olmuştu. Her şeyden çekiniyordu: Her an onu zincire vurup Sibirya’ya yollayabilir ya da hemen oracıkta işini bitirebilirler diye sürekli tetikteydi.</p>
				<p class="normal">Eldar yanına gelince müritlerin nereye yerleştirildiğini, silahlarının alınıp alınmadığını, atların nereye bağlandığını sordu.</p>
				<p class="normal">Eldar, atların prensin ahırına bağlandığını, müritlere arabalıkta yer gösterildiğini, silahlarının alınmadığını, çevirmenin onlara yemek ve çay sunduğunu anlattı.</p>
				<p class="normal">Hacı Murat şaşırmış gibi başını salladı, sonra namaza durdu. Namazı bitince gümüş hançerlerinden birini getirmesini söyledi Eldar’a; hançeri beline taktı, sedire geçip bağdaş kurarak oturdu ve ne olacağını beklemeye başladı.</p>
				<p class="normal">Saat dört civarında yemeğe çağırdılar onu.</p>
				<p class="normal">Yemekte Hacı Murat pilav dışında hiçbir şey yemedi; pilavı da Marya Vasilyevna’nın aldığı yerden aldı tabağına.</p>
				<p class="normal">“Kendisini zehirleyeceğimizden korkuyor.” dedi Marya Vasilyevna kocasına. “Pilavı tam benim aldığım yerden aldı.”</p>
				<p class="normal">Sonra da Hacı Murat’a dönerek, çevirmen aracılığıyla, sonraki duasının saat kaçta olduğunu sordu. Hacı Murat elini kaldırdı, beş parmağını açıp güneşi gösterdi.</p>
				<p class="normal">“Az kalmış öyleyse.”</p>
				<p class="normal">Vorontsov saatini çıkarıp bir düğmeye bastı, saat dördü çeyrek geçeyi çaldı. Saatten yükselen ses Hacı Murat’ı şaşırtmış gibiydi, saati bir kez daha çaldırmasını rica etti Vorontsov’dan, sonra saati görmek istedi.</p>
				<p class="normal">Marya Vasilyevna:</p>
				<p class="normal">“Voilà l’occasion. Donnez-lui la montre.”<sup class="calibre3"><a href="Haci%20Murat_split_029.html#footnote-100-16" id="footnote-100-16-backlink" name="footnote-100-16-backlink">[16]</a></sup> dedi kocasına.</p>
				<p class="normal">Vorontsov hemen saati Hacı Murat’a uzatıp armağan olarak kabul etmesini söyledi. Hacı Murat elini göğsüne bastırıp saati aldı. Üst üste birkaç kez düğmesine basıp saatin çalışını dinledi, onaylarca başını salladı.</p>
				<p class="normal">Yemekten sonra prense Meller Zakomelskiy’nin yaverinin geldiğini haber verdiler.</p>
				<p class="normal">Yaver, generalin Hacı Murat’ın kendilerine geçtiğini öğrendiğini, bunun kendisine haber verilmemesinden hiç hoşlanmadığını ve Hacı Murat’ın derhal yanına getirilmesini emrettiğini söyledi. Vorontsov, yavere generalin emrinin yerine getirileceğini söyledi; çevirmen aracılığıyla da Hacı Murat’a generalin emrini ileterek, birlikte Meller’e gitmeleri gerektiğini söyledi.</p>
				<p class="normal">Yaverin geliş nedenini öğrenmesiyle birlikte, kocasıyla general arasında bir tatsızlık çıkabileceğinden endişelenen Marya Vasilyevna, kocasının bütün itirazlarına rağmen kendisinin de onlarla birlikte generale gideceğini söyledi.</p>
				<p class="normal">“Vous feriez beaucoup mieux de rester; c’est mon affaire, mais pas la vôtre.”<sup class="calibre3"><a href="Haci%20Murat_split_029.html#footnote-100-17" id="footnote-100-17-backlink" name="footnote-100-17-backlink">[17]</a></sup></p>
				<p class="normal">“Vous ne pouvez pas m’empêcher d’aller voir madame la générale.”<sup class="calibre3"><a href="Haci%20Murat_split_029.html#footnote-100-18" id="footnote-100-18-backlink" name="footnote-100-18-backlink">[18]</a></sup></p>
				<p class="normal">“Bir başka zaman yapabilirsin bu ziyareti.”</p>
				<p class="normal">“Ama ben bugün istiyorum.”</p>
				<p class="normal">Yapacak bir şey yoktu. Vorontsov boyun eğdi, üçü birlikte gittiler.</p>
				<p class="normal">Generalin evine girdiklerinde Meller donuk bir nezaketle Marya Vasilyevna’ya karısının yanına dek eşlik etti, dönünce yaverine Hacı Murat’ı konuk odasına götürmesini ve yeni bir emrine dek onu oradan bir yere bırakmamasını emretti. Sonra çalışma odasının kapısını açarak:</p>
				<p class="normal">“Buyurun!” dedi Vorontsov’a, ilk onun geçmesi için yol verdi.</p>
				<p class="normal">İçeri girince oturması için yer bile göstermediği prensin karşısında dikilerek:</p>
				<p class="normal">“Burada komutan benim.” dedi. “Dolayısıyla düşmanla yapılacak bütün görüşmelerin benim üzerimden gerçekleşmesi gerekir. Hacı Murat’ın bize geçtiğini neden bana bildirmediniz?”</p>
				<p class="normal">Generalin aşırı öfkesi karşısında heyecandan bembeyaz kesilen ve adamın daha da kabalaşabileceğinden endişelenen Vorontsov da kendini tutamadı:</p>
				<p class="normal">“Bir adamını gönderip bana teslim olmak istediğini iletti Hacı Murat.” dedi.</p>
				<p class="normal">“Benim size sorduğum, bunu bana neden haber vermediğiniz?”</p>
				<p class="normal">“Aslında haber verecektim Baron, ama…”</p>
				<p class="normal">“Sizin için Baron değil, Ekselansları!..” Ne zamandır içine attıklarını ani bir haykırışla boşalttı Baron: “Ben tam yirmi yedi yıldır hükümdarıma hizmet ediyorum ama daha dün askerlik hizmetine başlayanların, bir takım akrabalık ilişkilerine güvenerek üstlerine vazife olmayan işlere burunlarını sokmalarına izin vermek için değil!”</p>
				<p class="normal">Vorontsov onun sözünü keserek:</p>
				<p class="normal">“Ekselansları! Gerçeğe aykırı şeyler söylemekten kaçınmanızı istirham ederim.” dedi.</p>
				<p class="normal">General daha da büyük bir öfkeyle:</p>
				<p class="normal">“Söylediğim gerçektir!” dedi. “Ve bilmelisiniz ki, ben böyle bir şeye asla izin vere…”</p>
				<p class="normal">Tam bu sırada, ardında Meller Zakomelskiy’nin kısa boylu, gösteriş fukarası karısı olduğu halde, Marya Vasilyevna eteklerini hışırdata hışırdata azametle içeri girdi ve:</p>
				<p class="normal">“Hadi ama artık, Baron!” dedi. “Simon asla sizin üzülmenizi istememiştir…”</p>
				<p class="normal">“Ben, prenses, aslında şey diyordum…”</p>
				<p class="normal">“Bırakalım bunları. Bilirsiniz, en kötü barış bile, en iyi kavgadan daha iyidir. Yani demek istediğim…”</p>
				<p class="normal">Gülmeye başladı. Ve öfkeli general, güzel kadının büyüleyici gülümsemesi karşısında yelkenleri indirdi. O da bıyık altından gülümsedi.</p>
				<p class="normal">“İtiraf ederim ki davranışım yanlıştı.” dedi Vorontsov, “ama…”</p>
				<p class="normal">“Ben de fazla köpürdüm.” diye alttan aldı Meller de ve Vorontsov’a elini uzattı.</p>
				<p class="normal">Böylece barış yapıldı ve Hacı Murat’ın bir süre Meller’de kalması, sonra da sol kanat komutanına gönderilmesi kararlaştırıldı.</p>
				<p class="normal">Hemen bitişik odadaydı Hacı Murat ve neler konuşulduğunu tam anlayamasa da, kendisine gereken şeyleri kavramıştı: Bir kez konuşma konusu kendisiydi, sonra Şamil’i bırakıp kaçması Ruslar açısından son derece önemliydi ve bu nedenle de, kendisini öldürmez ya da sürmezlerse, Ruslardan çok şey isteyebilirdi. Ayrıca Meller Zakomelskiy’in, komutan olsa bile emri altındaki Vorontsov kadar önemli biri olmadığını, buralarda Vorontsov’un sözünün geçtiğini de anlamıştı; bu nedenle, Meller Zakomelskiy onu yanına çağırıp sorgulamaya başlayınca Hacı Murat alabildiğine gururlu, azametli bir tavır takınıp, beyaz çara hizmet etmek için dağlardan indiğini, o nedenle de bu konuda ayrıntılı bilgiyi yalnızca çarın Tiflis’teki serdarına, başkomutan Prens Vorontsov’a verebileceğini söyledi.</p>
		
		</body>
</html>