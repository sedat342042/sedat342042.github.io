<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_10">X</h1>
				<p class="normal">Ertesi gün Hacı Murat, Vorontsov’a geldiğinde prensin kabul salonu kalabalıktı. Kimler yoktu ki: Üniformasının üzerine bütün nişanlarını takarak vedaya gelmiş, dünkü fırça bıyıklı general, alay için yapılan alışverişlerde yetkisini kötüye kullanmakla suçlanan bir albay, votka tekelini elinde tutan ve izninin yenilenmesi için çabalayan bir Ermeni tüccar (Doktor Andreyevskiy’in koruması altındaydı), subay kocasını çarpışmalarda kaybettiğinden, kendisine aylık bağlanması ya da çocuklarını devletin okutması için ricada bulunmaya gelmiş, karalar içindeki bir kadın, kiliseye geçmiş mülkünü geri almaya çalışan, göz alıcı ulusal giysiler içinde müflis bir Gürcü prens, Kafkasya’ya diz çöktürecek planları olduğunu öne süren, kucağında koca bir tomar kâğıtla gelmiş bir polis komiseri ve evine döndüğünde prens hazretlerini gördüğünü anlatmak için –ama yalnızca bunun için– gelmiş bir han.</p>
				<p class="normal">Hepsi bekliyor, sarışın, genç, yakışıklı bir yaver, sırası geleni prensin odasına alıyordu.</p>
				<p class="normal">Hacı Murat’ın sert adımlarla, hafiften topallayarak kabul odasına girmesiyle bütün bakışlar ona döndü; salonun değişik köşelerinden pek çok kişinin kendi adını fısıldadığını duydu Hacı Murat.</p>
				<p class="normal">Uzun, beyaz bir çerkezkayla, yakasına incecik bir gümüş şerit işlenmiş, kahverengi beşmet vardı üzerinde. Ayaklarında siyah dolaklar ve ayağı eldiven gibi saran aynı renkte mes gibi bir siyah ayakkabı, usturaya vurulmuş başında sarıklı bir papak vardı ki Hacı Murat’ın Ahmet Han’ın ihbarıyla General Klugenau tarafından tutuklanmasına, daha sonra da Şamil’e geçmesine neden olan sarıktı bu. Parke kaplı salonda seri adımlarla yürüyordu ve bir bacağı ötekinden daha kısa olduğu için yürürken ince bedeni salınıyormuş gibiydi. Kocaman açtığı birbirinden ayrık gözleriyle sakince önüne bakıyordu ve sanki kimseyi görmüyordu.</p>
				<p class="normal">Yakışıklı yaver kendisini selamladı, geldiğini prense bildirinceye kadar oturmasını rica etti. Ama Hacı Murat oturmak istemedi, elini hançerinin altına soktu, bir bacağını geri attı ve küçümser bakışlarla salondakileri süzmeye başladı.</p>
				<p class="normal">Çevirmen, Prens Tarhanov Hacı Murat’a yaklaşıp bir şeyler söyledi. Hacı Murat kısa, kesik sözlerle, isteksizce yanıtladı onu. Bir komiseri şikâyet için gelen Kumık prensi odadan çıkınca yaver Hacı Murat’a seslendi, generalin odasına kadar eşlik etti ve kapıyı açıp içeri aldı.</p>
				<p class="normal">Vorontsov konuğunu masasının yanında, ayakta karşıladı. Başkomutanın yaşlı, beyaz yüzünde dünkü gibi neşeli değil, sert, azametli bir ifade vardı.</p>
				<p class="normal">Kocaman bir masayla yeşil jaluzili kocaman pencerelerin yer aldığı bu koskocaman odaya girerken Hacı Murat küçük sayılabilecek, güneş yanığı ellerini göğsünde, beyaz çerkezkasının iki kanadının birleştiği yerde çaprazladı; bakışları yerde, ağır, etkileyici bir sesle, iyi bildiği Kumık ağzıyla konuşmaya başladı:</p>
				<p class="normal">“Yüce çarınızın ve sizin korumanıza sığınıyorum. Beyaz çara kanımın son damlasına dek ve sadakatle hizmet edeceğime söz veriyorum; benim düşmanım ve sizin düşmanınız Şamil’e karşı vereceğimiz savaşta yararlı olacağımı umuyorum.”</p>
				<p class="normal">Çevirmeni dinleyen Vorontsov Hacı Murat’a, Hacı Murat da Vorontsov’a baktı.</p>
				<p class="normal">Karşılıklı duran bu iki adamın gözleri birbirine sözle anlatılmaz ve çevirmenin aktardığıyla hiç ilgisi olmayan çok şey söylüyordu. Bütün gerçeği doğrudan ama sessizce anlatıyorlardı birbirlerine: Vorontsov’un gözleri, Hacı Murat’ın sözlerinden bir tekine bile inanmadığını, onun Rus olan her şeye nasıl düşman olduğunu ve her zaman da düşman kalacağını, şu anda da salt zorunlu olduğu için boyun eğer göründüğünü bildiğini söylüyordu. Hacı Murat bunu anlıyor ama yine de sadakati konusunda güvenceler vermeyi sürdürüyordu. Hacı Murat’ın gözleri de, şu ihtiyarın savaşı falan değil, ölümü düşünmesi gerektiğini, her ne kadar yaşlıysa da, tam bir kurnaz tilki olduğunu, o bakımdan ihtiyara karşı çok dikkatli davranması gerektiğini söylüyordu. Vorontsov da gözlerin bu söylediklerini anlıyordu, yine de savaşta başarıya ulaşmak için gerekli gördüklerini söylemeyi ihmal etmedi.</p>
				<p class="normal">“Söyle ona.” dedi çevirmene (genç subaylara hep “sen” diye seslenirdi), “hükümdarımız güçlü olduğu kadar yüce gönüllü ve bağışlayıcıdır da. Ricamı kırmayarak onu bağışlayacağını ve hizmetine alacağını umuyorum. Söyledin mi?” diye sordu çevirmene ve Hacı Murat’ın yüzüne bakarak: “Hükümdarımın yüce kararını beklerken,” dedi, “kendisini burada alıkoymak ve günlerinin hoşça geçmesini sağlamak sorumluluğunu üzerime aldığımı da söyle.”</p>
				<p class="normal">Hacı Murat ellerini yeniden göğsünde kavuşturdu ve heyecanla bir şeyler anlatmaya başladı.</p>
				<p class="normal">Çevirmen şöyle çevirdi bu sözleri: Avarları yönettiği 39 yılında Ruslara sadakatle hizmet etmiş ve can düşmanı Ahmet Han, General Klugenau’ya kendisi hakkında asılsız iftiralar atmasa Ruslara ihanet etmek aklından bile geçmezmiş.</p>
				<p class="normal">“Biliyorum, biliyorum.” dedi Vorontsov (biliyor idiyse bile çoktan unuttuğuna kuşku yoktu). “Biliyorum.” dedi yeniden ve koltuğuna oturdu, Hacı Murat’a da hemen oradaki sediri gösterdi. Ama Hacı Murat oturmadı, böyle önemli birinin yanında oturamayacağını anlatmak ister gibi güçlü omuzlarını sertçe oynattı. Sonra çevirmene dönerek:</p>
				<p class="normal">“Ahmet Han da, Şamil de, her ikisi de düşmanımdır benim.” diye sürdürdü. “Prense söyle: Ahmet Han öldü, ondan öcümü alamam artık, ama Şamil yaşıyor ve ona yaptıklarını ödetmezsem gözü açık giderim.” Bunları söylerken kaşlarını çatıp dişlerini sıkmıştı.</p>
				<p class="normal">“Tabii, tabii.” dedi Vorontsov rahat bir havada. “Şamil’den nasıl öç alacakmış peki? Bir de oturabileceğini söyle.”</p>
				<p class="normal">Hacı Murat yine geri çevirdi oturma önerisini. Sorulan soruyu da, Ruslara geçmesinin nedeninin, onların Şamil’i tepelemelerine yardım etmek olduğunu söyleyerek yanıtladı.</p>
				<p class="normal">“Tamam, tamam da tam olarak ne yapmayı düşünüyor? Hem otursun artık. Otur, otur…”</p>
				<p class="normal">Hacı Murat oturdu; kendisini Lezgi hattına gönderir, buyruğuna da askeri güç verirlerse, bütün Dağıstan’ı Şamil’e karşı ayaklandırabileceğini ve Şamil’in artık tutunamayacağını söyledi.</p>
				<p class="normal">“Güzel.” dedi Vorontsov. “Gayet mümkün. Biraz düşüneyim.”</p>
				<p class="normal">Çevirmen Vorontsov’un sözlerini aktardı. Hacı Murat düşünceye daldı. Neden sonra:</p>
				<p class="normal">“Serdara de ki,” dedi, “ailem dağda, düşmanımın elinde, onlar dağda kaldıkça benim elim kolum bağlı demektir, hiçbir şey yapamam. Doğrudan üstüne yürürsem karımı öldürür, anamı öldürür, çocuklarımı öldürür. Prens ailemi kurtarsın, başka tutsaklarla değiştirsin onları, işte o zaman ölümüm pahasına da olsa Şamil’i yok ederim.”</p>
				<p class="normal">“Peki, peki.” dedi Vorontsov, “Bunu da düşünürüz. Şimdi karargâh komutanına gidip durumunu, niyetlerini, isteklerini ayrıntılı olarak anlatsın.”</p>
				<p class="normal">Hacı Murat’ın Vorontsov’la ilk görüşmesi böyle bitti.</p>
				<p class="normal">Aynı günün akşamı, yeni yapılan Doğu biçemindeki tiyatroda bir İtalyan operası sahneleniyordu. Vorontsov özel locasındaydı; birden parterde başında sarığı, ünlü duruşu, aksak yürüyüşüyle Hacı Murat belirdi. Kendisine eşlikçi olarak verilen Vorontsov’un yaveri Loris-Melikov’la birlikte gidip en ön sıraya oturdu. İlk perdeyi herhangi bir şaşkınlık göstermek şurada dursun, Doğululara, Müslümanlara özgü bir vakarla ve neredeyse kayıtsızlıkla izledikten sonra kalktı, salondaki izleyicilere dikkatle bakarak ve hepsinin ilgi dolu bakışlarını da üzerine çekerek çıkıp gitti.</p>
				<p class="normal">Ertesi gün pazartesiydi, Vorontsovlarda olağan gece davetlerinden biri veriliyordu. Işıl ışıl aydınlatılmış büyük salonda duyulan gizli müzik, kış bahçesinden geliyordu. Boyunlarını, kollarını, kısmen göğüslerini açıkta bırakan tuvaletler içindeki kimi genç, kimi genç sayılamayacak kadınlar, pırıl pırıl üniformalı erkeklerin kollarında dönüyorlardı. Kırmızı fraklı, uzun çoraplı, ayakkabılı uşaklar kadehlere şampanya dolduruyor, hanımlara şekerleme sunuyorlardı. Hiç de genç sayılamayacak bir yaşta olmasına karşın serdarın karısı da öbür hanımlar gibi yarı çıplak, yüzünde aydınlık bir gülümseme, konuklar arasında dolaşıyordu; dün tiyatroda olduğu gibi kayıtsızca konukları izleyen Hacı Murat’a da çevirmen aracılığıyla birkaç tatlı söz söyledi. Ev sahibesinin ardından başka birkaç yarı çıplak kadın daha Hacı Murat’ın yanına geldi, hiç utanıp sıkılmadan karşısına geçip uzun uzun yüzüne baktılar ve hepsi de hep aynı şeyi sordu: Gördüklerini beğenmiş miydi? Yaldızlı apoletleri, kordonları, boynunda beyaz haçı ve kurdelesiyle Vorontsov da konuğunun yanına gelip aynı şeyi sordu; bu soruyu soran diğerleri gibi onun da Hacı Murat’ın gördüklerini beğenmemesini olanaksız bulduğu anlaşılıyordu. Hacı Murat Vorontsov’a da ötekilere verdiği yanıtı verdi: Onlarda böyle şeyler yoktu… ancak bunu söylerken, onlarda böyle şeyler olmamasının iyi mi, kötü mü olduğunu açıklamamıştı.</p>
				<p class="normal">Hacı Murat burada, baloda da rehin tutulan ailesinin kurtarılması konusu açacak oldu ama Vorontsov onun sözlerini duymamış gibi yapıp yanından uzaklaştı. Sonradan Loris-Melikov, burada böyle şeyler konuşmanın doğru olmadığını açıkladı.</p>
				<p class="normal">Saat on biri çalınca Hacı Murat da Marya Vasilyevna’nın armağan ettiği saatine baktı ve Loris-Melikov’a gidip gidemeyeceğini sordu. Loris-Melikov gidebileceğini ama kalmasının daha iyi olacağını söyledi. Buna karşın Hacı Murat kalmadı, emrine verilen faytona binip, kendisine ayrılan eve gitti.</p>
		
		</body>
</html>