<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_11">XI</h1>
				<p class="normal">Tiflis’teki beşinci gününde naip yaveri Loris-Melikov başkomutanın emriyle Hacı Murat’a geldi.</p>
				<p class="normal">Her zamanki diplomatça tavrıyla başını eğip bir elini göğsüne götüren Hacı Murat:</p>
				<p class="normal">“Başlar da ayaklar da serdara hizmet etmekten mutlular.” dedi. Sonra Loris-Melikov’un gözlerine sevecenlikle bakarak: “Emret.” diye ekledi.</p>
				<p class="normal">Loris-Melikov masanın yanındaki koltuğa oturdu. Hacı Murat da onun karşısındaki alçacık sedire geçti, kollarını dizlerine dayayıp başını önüne eğdi ve dikkatle Loris-Melikov’u dinlemeye başladı. Tatarcayı su gibi konuşabilen Loris-Melikov, prensin Hacı Murat’ın yaşam öyküsünü bildiğini ama bunu bir kez de onun ağzından öğrenmek istediğini söyledi.</p>
				<p class="normal">“Sen bana anlat,” dedi, “ben notlar alır, sonra Rusçaya çeviririm; prens de daha sonra hükümdarımıza yollayacak bunu.”</p>
				<p class="normal">Hacı Murat bir şey söylemedi (karşısındakinin sözünü asla kesmediği gibi, konuşması bitince de belki bir şey daha söyler diye bir süre beklerdi), neden sonra başını kaldırıp papağını geriye attı ve yüzü Marya Vasilyevna’yı hayran bırakan o çocuksu gülümsemeyle aydınlandı.</p>
				<p class="normal">“ Olur.” dedi, yaşam öyküsünü çarın okuyacağı düşüncesi gururunu okşamış gibiydi.</p>
				<p class="normal">Loris-Melikov cebinden bir not defteri çıkararak:</p>
				<p class="normal">“Her şeyi anlat bana.” dedi, (Tatarcada “siz” hitabı yoktur.) “En baştan başla ve hiç acele etmeden her şeyi anlat.”</p>
				<p class="normal">“Anlatmasına anlatayım da, öyle çok şey oldu ki, hangi birini anlatacaksın?” dedi Hacı Murat.</p>
				<p class="normal">“Sen başla, bitiremezsen yarın devam edersin.”</p>
				<p class="normal">“En baştan mı başlayayım o zaman?”</p>
				<p class="normal">“Evet, en baştan: Nerede doğdun, nerelerde yaşadın?”</p>
				<p class="normal">Hacı Murat başını önüne eğip epeyce bir böyle oturdu; sonra uzanıp sedirin kenarındaki küçük bir tahta parçasını aldı, sapı fildişi-altın süslemeli hançerinin altından bıçağını çıkardı ve ustura gibi keskin bıçakla tahta parçacığını yontarken, bir yandan da anlatmaya başladı.</p>
				<p class="normal">“Yaz o zaman: Küçük, bizim dağlardaki tabiriyle eşek kafası kadar bir avul olan Tselmes’de doğdum. Hemen yakınımızda, iki silah atımı uzaklıkta, hanların yaşadığı Hunzah vardı. Ailem hanlarla yakın ilişki içindeydi. Annem, Abununtsal Han’ın sütannesiydi, dolayısıyla ben de yakındım onlara. Hanlar üç kardeşti: Abununtsal Han ağabeyim Osman’ın sütkardeşiydi, Umma Han benim manevi kardeşimdi ve en küçükleri Şamil’in yardan aşağı attığı Bulaç Han. Neyse, bu yardan aşağı atma sonraki konu. Müritler avul avul dolaşıp tahta kılıçlarını taşlara vurarak “Gazavat, Müslümanlar! Gazavat!” diye bağırmaya başladıklarında on beşime girmiştim. Çeçenlerin hepsi müritlerden yana geçti, Avarlar da aynı şeyi yapmaya başladılar. Han sarayında yaşıyordum o sıralar. Kardeşi gibiydim hanın: Canım ne isterse yapıyordum, zengindim de. Atlarım, silahlarım, param vardı. Yediğim önümde, yemediğim ardımda, hiçbir şey düşünmeden, keyfimce yaşıyordum. Ta ki Gazi Molla<sup class="calibre3"><a href="Haci%20Murat_split_029.html#footnote-100-25" id="footnote-100-25-backlink" name="footnote-100-25-backlink">[25]</a></sup> öldürülüp de yerine Hamzat geçene dek. Hanlara elçiler gönderen Hamzat, eğer gazavata katılmazlarsa Hunzah’ta taş üstünde taş bırakmayacağı haberini iletti. Üzerinde dikkatle düşünülmesi gereken bir durumdu bu. Hanlar Ruslardan korktukları için gazavattan uzak duruyorlardı; anaları beni ikinci oğlu Umma Han’la birlikte Tiflis’e, Rusların en büyük yöneticilerine yolladı ve Hamzat’a karşı kendisine yardım etmelerini istedi. Tiflis’teki en büyük yönetici Rozen adında bir barondu ve beni de, Umma Han’ı da kabul etmedi. Yalnız, yardım edeceği haberini yolladı ama hiçbir şey yapmadı. Bu arada subayları sık sık bize gidip gelmeye Umma Han’la kâğıt oynamaya başladılar. Ona şarap içirip kötü yerlere götürüyorlardı, sonuçta Umma Han hemen her şeyini kaybetti kumarda. Boğa gibi güçlü, aslan gibi cesur bir adamdı ama ruhu su gibi zayıftı. Alıp götürmeseydim, son atlarını ve silahlarını da yitirecekti. Bu Tiflis ziyaretinden sonra düşüncelerim değişti ve analarıyla küçük hanların gazavata katılmaları konusunda akıllarını çelmeye çalıştım.”</p>
				<p class="normal">“Düşüncelerin niye değişti?” diye sordu Loris-Melikov. “Rusları mı sevmedin?”</p>
				<p class="normal">Hacı Murat hemen karşılık vermedi. Sonra:</p>
				<p class="normal">“Evet, Rusları sevmedim.” dedi kararlılıkla; gözlerini yumdu. “Bir de…” diye ekledi, “beni gazavatı benimsemeye yönelten bir olay oldu.”</p>
				<p class="normal">“Nasıl bir olay?”</p>
				<p class="normal">“Tselmes dolaylarında üç müritle çatıştık: İkisi kaçtı, üçüncüsünü tabancamla vurdum. Silahını almak için yanına gittiğimde adam daha ölmemişti. Yüzüme baktı sonra, ‘Beni öldürüyorsun,’ dedi. ‘Ama ben mutluyum. Bak, Müslümansın, gençsin, güçlüsün, gazavata katıl. Tanrı buyruğudur bu.’ dedi.”</p>
				<p class="normal">“Katıldın mı?”</p>
				<p class="normal">“Katılmadım ama düşünmeye başladım.” dedi Hacı Murat ve öyküsünü sürdürdü: “Hamzat, Hunzah’a yaklaşınca kendisine yaşlılardan oluşan bir kurul gönderdik; gazavata katılmaya karar verdiğimizi ileterek, bize bu işi öğretecek, neler yapmamız gerektiğini anlatacak bilgili birini göndermesini istedik. Hamzat, ihtiyarların bıyıklarının kesilmesini, burunlarına birer delik daha açılarak deliklerden ucuna hamur parçası bağlı birer ip geçirilmesini, sonra da geldikleri yere yollanmalarını emretmiş. İhtiyarlar, hanların anasının küçük oğlunu Hamzat’a emanet göndermesi koşuluyla onun da bize gazavatı öğretecek bir şeyh göndermeye hazır olduğunu söylediler. Hanların anası bu söze inandı ve Bulaç Han’ı gönderdi. Hamzat, Bulaç Han’ı iyi karşıladı, hanın ağabeylerinin de kendisine gelmeleri için haber yolladı. Babası nasıl hanların babalarına hizmet ettiyse, kendisi de şimdi onlara hizmet etmek istiyormuş. Zayıf, ahmak ve başına buyruk yaşayan bütün kadınlar gibi küstah bir kadın olan hanların anası, iki oğlunu birden göndermeye korktu ve yalnız Umma Han’ı yolladı Hamzat’a. Ben de eşlik ettim Umma Han’a. Müritler bizi ta nerelerde karşıladılar, çevremizde türküler söyleyip silah sıkarak cigitlik ettiler. Konakladıkları yere varınca Hamzat çadırından çıktı, varıp Umma Han’ın atının üzengisinden tuttu, onu tam bir han gibi karşılayarak şunları söyledi: ‘Bugüne kadar ailenize bir kötülüğüm dokunmadı, bundan sonra da böyle bir şey olmasını istemem. Siz de bana dokunmayın, insanların gazavatı benimsemeleri için yaptığım çalışmalara engel olmayın. Babam nasıl babanıza hizmet ettiyse, ben de bütün askerlerimle sizin hizmetinizde olacağım. Beni kendinizden bilin, aranıza alın. Öğütlerimle size yardımcı olayım, siz de keyfinizin istediği gibi yaşayın.’ Umma Han konuşma konusunda beceriksizdi. Ne diyeceğini bilemediğinden öylece suskun duruyordu. Bunun üzerine ben Hamzat’a, ‘Madem durum böyle, siz Hunzah’a gidin; han da, anası da sizi orada saygıyla karşılayacaklardır.’ dedim. Ama sözlerimi bitirmeme izin verilmedi ve burada Şamil’le ilk sürtüşmemi yaşadım. Hemen orada, imamın yanında duruyordu. ‘Sana değil, hana soruyorlar.’ dedi. Sustum. Bu sırada Hamzat Umma Han’ı çadırına götürdü. Sonra beni çağırdı ve elçileriyle birlikte Hunzah’a gitmemi istedi. Ben de gittim. Elçiler büyük oğlunu da Hamzat’a göndermesi için hanların anasına dil dökmeye başladılar. Bu işte bir hainlik sezdim ve oğlunu göndermemesini söyledim han anasına. Ama yumurta kabuğunda kıl, kadında akıl olmaz. Han anası dökülen dillere inandı ve oğluna çağrıldığı yere gitmesini emretti. Abununtsal gitmek istemiyordu, bunun üzerine anası: ‘Ne o, korkuyor musun yoksa?’ dedi. Bir arı gibi nereden sokarsa daha çok acıtacağını iyi biliyordu. Abununtsal bir anda coştu, anasına başka tek kelime etmedi, hemen atının hazırlanmasını emretti. Ben de ona eşlik ettim. Hamzat bizi Umma Han’ı karşıladığından da görkemli karşıladı. Bizzat kendisi dağdan iki kurşun menzili aşağılara dek indi. Ardı sıra sancaklarıyla atlılar geliyor, silah sıkıp cigitlik ediyor, “La ilahe illallah!” diye haykırıyorlardı. Kamplarına varınca Hamzat, hanı çadırına götürdü, ben dışarıda atların başında kaldım. Birden çadırdan silah sesleri gelmeye başladı, hemen çadıra koştum. Umma Han bir kan gölü içinde yüzükoyun yerde yatıyor, Abununtsal ise müritlerle çarpışıyordu. Yüzünün yarısı kesilmiş, aşağı sarkıyordu. Bir eliyle sarkan parçayı tutarken, öbürüyle üzerine gelenlere hançerini savuruyordu. O haliyle Hamzat’ın kardeşini bir vuruşta yere devirdiğini gözlerimle gördüm. Bir başkasının daha işini bitirecekti ki, müritler ateş etmeye başladılar, Abununtsal yıkıldı.”</p>
				<p class="normal">Hacı Murat sustu, esmer yüzü bakırsı bir kızıllığa bürünmüş, gözleri kan çanağına dönmüştü.</p>
				<p class="normal">“Ben de korkup kaçtım.”</p>
				<p class="normal">“Bak sen.” dedi Loris-Melikov. “Ben de seni korku nedir bilmez sanırdım.”</p>
				<p class="normal">“Korku nedir bilmeyişim işte bu olaydan sonradır; bu utancım sık sık aklıma gelir ve her hatırlayışımda daha bir korkusuz olurum.”</p>
		
		</body>
</html>