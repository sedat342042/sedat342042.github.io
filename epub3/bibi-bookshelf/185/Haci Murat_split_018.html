<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_15">XV</h1>
				<p class="normal">Bu rapor Tiflis’ten 24 Aralık günü gönderildi. Onlarca at çatlatan, onlarca arabacının da suratını kan içinde bırakan bir askeri kurye de raporu, zamanın savunma bakanı Prens Çernışev’e 1852 yılının yeni yıl arifesinde ulaştırdı.</p>
				<p class="normal">1 Ocak 1852 günü de Çernışev başka birtakım dosyaların yanı sıra Vorontsov’un bu raporunu İmparator I. Nikolay’a sundu.</p>
				<p class="normal">Çernışev, Vorontsov’u pek sevmezdi: Bunun başlıca nedenleriyse Vorontsov’un herkesten gördüğü saygı, sahip olduğu dudak uçuklatıcı servet, onun gerçek bir soylu, Çernışev’inse bir <span class="ideitalik">parvenu</span><sup class="calibre3"><a href="Haci%20Murat_split_029.html#footnote-100-28" id="footnote-100-28-backlink" name="footnote-100-28-backlink">[28]</a></sup> olması ama hepsinden çok çarın Vorontsov’a duyduğu sempati ve yakınlıktı. O bakımdan Çernışev, Vorontsov’un çarın gözündeki değerini düşürmek için hiçbir fırsatı kaçırmazdı. Kafkasya sorununa ilişkin olarak bundan önceki raporunu sunarken, dağlıların küçük bir müfrezeyi kılıçtan geçirmelerinin, komutanların ihmalinden kaynaklandığını öne sürerek çarda Vorontsov’a karşı hoşnutsuzluk yaratmayı başarmıştı. Bu kez de Vorontsov’un Hacı Murat’la ilgili buyruklarının olumsuz yanlarını öne çıkarmayı planlıyordu. Hükümdarı, Vorontsov’un her zaman Rusların zararına olarak Kafkasyalıları koruduğuna, onlara hep göz yumduğuna inandırmaya çalışacak, Hacı Murat’ı Kafkasya’da tutma kararının hiç akıllıca olmadığını işleyecekti. Hacı Murat büyük olasılıkla savunma imkanlarımızı öğrenmek için bize geçmişti, o bakımdan Orta Rusya’da bir yere gönderilmesi uygun olurdu; ancak ailesinin dağdan kurtarılmasından sonra ona güvenilebilir, ondan yararlanma yoluna gidilebilirdi.</p>
				<p class="normal">Ama Çernışev’in planı tutmadı; bunun tek nedeni de 1 Ocak sabahı Nikolay’ın kimden, nasıl bir öneri gelirse gelsin derhal reddetmeye hazır, aksi bir ruh hali içinde bulunmasıydı. Özellikle de sırf yerine geçirebileceği kimse olmadığı için katlandığı Çernışev’den gelen bir öneriyi kabul edecek gibi değildi; onun Dekabristler davasında Zahar Çernışev’i mahkum ettirmek ve mallarının üzerine konmak için nasıl çabaladığını unutmadığından ona hiç değer vermez, alçağın teki olarak görürdü. Böylece, çar ters tarafından kalktığı için Hacı Murat Kafkasya’da kaldı ve Çernışev’in raporu bir başka gün sunmuş olsaydı kim bilir ne yönde değişebilecek alınyazısı bu şekilde tecelli etti.</p>
				<p class="normal">Eksi yirmi derecedeki puslu bir sabah, Çernışev’in uçları sivri, mavi kadife şapkalı, sakallı arabacısı Çar Nikolay’ın kızağına benzeyen ufak kızağı Kışlık Saray’ın küçük kapısı önünde durdurduğunda saat dokuz buçuktu; Çernışev’in arabacısı, efendisini çoktan indirmiş orada beklemekte olan Prens Dolgorukiy’in kızağının sürücüsünü başıyla dostça selamladı; beriki kalın pamuklu kaftanına sarılmış, dizginlerin üstünde oturuyor, ellerini ovuşturup duruyordu.</p>
				<p class="normal">Üzerinde kunduz yakalı kaputu, başında horoz tüylü, üç köşeli resmi şapkası bulunan Çernışev, dizlerinin üstündeki ayı postunu kaldırarak galoşsuz ayaklarını dikkatle kızaktan aşağı sarkıttı (ayaklarının galoş nedir bilmemesiyle övünürdü); mahmuzlarını çın çın öttürerek, kapıcının saygıyla açtığı kapıdan girip halı üzerinde azametli bir havayla yürüdü. Kaputunu kendisine doğru koşarak gelen yaşlı bir hizmetkârın kollarına bırakıp boy aynasının önünde şapkasını bukleli perukasından dikkatle ayırdı, yaşlı ellerinin alışkın hareketleriyle şakakları ve alnındaki perçemleri hafif kıvırdı; haç nişanını, kordonlarını, üzerlerine adının baş harflerinin örgü şeklinde işlendiği iri apoletlerini düzeltti ve yaşlı bacaklarına güçlükle söz geçirerek, halı kaplı, yumuşak eğimli merdivenleri tırmanmaya başladı.</p>
				<p class="normal">Beklemekte oldukları kapı önlerinde kendisini yaltaklanırca selamlayan üniformaları gösterişli uşakların önlerinden geçerek yaver odasına girdi. Bu göreve yeni atanan ve üniforması, apoletleri, kordonları gibi, henüz yıpranmamış ince siyah bıyıklı, pembe yüzü ışıklar saçan, saçlarını Nikolay Pavloviç gibi şakaklarından gözlerine doğru taramış yaver onu saygıyla karşıladı. Favorileri, bıyığı ve saç tarayışı aynı Çar Nikolay’ınki gibi olan Savunma Bakan Yardımcısı Prens Vasiliy Dolgorukiy, bön yüzünde bezgin bir ifadeyle ayağa kalkarak Çernışev’i selamladı.</p>
				<p class="normal">Çernışev gözleriyle Çarın çalışma odasının kapısını göstererek:</p>
				<p class="normal">“L’empereur?”<sup class="calibre3"><a href="Haci%20Murat_split_029.html#footnote-100-29" id="footnote-100-29-backlink" name="footnote-100-29-backlink">[29]</a></sup> diye sordu, yavere.</p>
				<p class="normal">Yaver, kendi sesini duymaktan adeta keyif alır gibi:</p>
				<p class="normal">“Sa Majesté vient de rentrer.”<sup class="calibre3"><a href="Haci%20Murat_split_029.html#footnote-100-30" id="footnote-100-30-backlink" name="footnote-100-30-backlink">[30]</a></sup> dedi ve başında su dolu bir bardak olsa, tek damlasını dökmeyecek kadar yumuşak adımlarla kapıya doğru süzüldü, girdiği yere duyduğu saygıyı tüm varlığıyla göstererek sessizce açtığı kapının ardında kayboldu.</p>
				<p class="normal">Dolgorukiy evrak çantasını açmış, içindeki kâğıtları gözden geçiriyordu.</p>
				<p class="normal">Çernışev uyuşan bacaklarını açmak için asık yüzle odada ileri geri dolaşıyor, az sonra imparatora söyleyeceklerini düşünüyordu. Kapı yeniden açılıp da yaver öncekinden daha da ışıltılı ve saygılı olarak göründüğünde Çernışev tam kapının önündeydi. Bakanla yardımcısına bir el hareketiyle içeri girebileceklerini işaret etti yaver.</p>
				<p class="normal">Yangının ardından Kışlık Saray onarılalı epey olmuştu, yine de Nikolay üst katta oturmaya devam ediyordu. Bakanlarıyla yüksek memurlarını kabul ettiği bu çalışma odası, dört kocaman penceresi olan, çok yüksek tavanlı bir odaydı. Ana duvarda, İmparator I. Aleksandr’ın büyücek bir portresi asılıydı. Pencereler arasında iki yazı masası, duvar boyunca da birkaç sandalye vardı. Odanın ortasında çok büyük bir çalışma masasıyla, Nikolay’ın koltuğu, masanın önünde de ziyaretçi sandalyeleri vardı.</p>
				<p class="normal">Üzerinde apoletsiz, siyah bir redingot bulunan Nikolay, iri göbeğini kemerle iyice sıkmış, masasında oturuyor, cansız, kımıltısız gözlerle içeri girenlere bakıyordu. Şakaklarında kendi saçlarıyla ustaca birleştirilerek dazlak başını örten bir peruğun altından fırlamış kocaman, eğik alnı ve uzun, beyaz yüzüyle her zamankinden daha bir soğuk, daha bir donuk görünüyordu o gün. Zaten ölgün bakan gözleri büsbütün sönükleşmiş gibiydi. Yukarı doğru kıvırdığı bıyıklarının altında kısılmış dudakları, yüksek yakasının üstüne sarkmış, yeni tıraşlı semiz yanakları, sucuğu andıran düzgün favorileri, yakasının içinde sıkışmış çenesi, imparatorun yüzüne keyifsiz, hatta öfkeli bir hava veriyordu. Yorgunluktu bunun nedeni. Dün geceki maskeli balonun yorgunluğuydu; çar hep yaptığı gibi, üst yanında bir kuş olan hassa, ağır süvari miğferini giymiş, önce çevresinde biriken, sonra her yanından özgüven fışkıran müthiş iri gövdesinden ürkerek açılan kalabalık arasında dolaşırken, bundan önceki maskeli baloda rastladığı ve güzelliği, beyazlığı, hoş sesiyle yaşlı bedeninde kösnül duygular uyandırdıktan sonra, bir sonraki maskeli baloda görüşme sözü vererek kaçan maskeli kadını görmüştü. Kadın ona yaklaşınca bu kez kaçmasına fırsat vermedi; kadınlarla baş başa kalabilmesi için özel olarak düzenlenmiş locaya götürdü. Locaya kadar sessizce yürüdüler; kapıda gözleriyle bir uşak arayıp göremeyen Nikolay’ın canı sıkıldı, kapıyı kendisi iterek açtı, geçmesi için kadına yol verdi.</p>
				<p class="normal">“Il y a quelqu’un.”<sup class="calibre3"><a href="Haci%20Murat_split_029.html#footnote-100-31" id="footnote-100-31-backlink" name="footnote-100-31-backlink">[31]</a></sup> dedi kadın, olduğu yerde durarak.</p>
				<p class="normal">Gerçekten de locada birileri vardı. Kadife kaplı küçük divanda, bir subayla genç, sarışın, kıvırcık saçlı, hoş bir kadın birbirlerine iyice sokulmuş, oturuyorlardı. Üzerinde yağmurluğu andırır kukuletalı bir maskeyle balo giysisi bulunan kadın, maskesini de indirmişti yüzünden. Ama öfkeyle tepelerine dikilen Nikolay’ı görünce çabucak maskesini taktı; korkudan taş kesilen subaysa, yerinden kalkmayı bile akıl edemeden ve gözünü dahi kırpmadan imparatora bakıp duruyordu.</p>
				<p class="normal">İnsanlarda dehşete varan korku uyandırmaya o kadar alışmış olmasına karşın, Nikolay her zaman büyük keyif duyardı onların korkularından; ama kimi zaman da korkuttuğu insanlara sevecenlikle seslenerek onları şaşırtmak da hoşuna giderdi. Bu kez de öyle yaptı.</p>
				<p class="normal">“Sen benden bayağı gençsin kardeş,” dedi, dehşetten eli ayağı kesilen subaya, “dolayısıyla yerini bana bırakabilirsin.”</p>
				<p class="normal">Subay fırlayıp yerinden kalktı, sırtını kamburlaştırarak, alı al moru mor, maskeli arkadaşının ardı sıra sessizce locadan çıktı.</p>
				<p class="normal">İmparatorun maskelisi yirmi yaşında, çok hoş bir bakireydi, İsveçli bir mürebbiyenin kızıydı. Anlattığına göre ta çocukluğundan beri, yıllardır resimlerine baka baka aşık olmuştu Nikolay’a ve ne pahasına olursa olsun onun dikkatini çekmeye karar vermişti. Sonunda amacına ulaşmıştı ve dediğine göre bundan başka bir şey isteği de yoktu. Nikolay’ın kadınlarla olağan görüşmelerini yaptığı yere götürüldü kız ve imparator burada onunla bir saatten fazla zaman geçirdi.</p>
				<p class="normal">Gece odasına dönünce o kadar övündüğü dar ve sert yatağına uzanıp Napolyon’un şapkası kadar ünlü saydığı pelerinine sarındı ama uzunca bir süre uyuyamadı. Bazen genç bakirenin korku ve hayranlık dolu ak yüzünü, bazen de kıdemli sevgilisi Nelidova’nın güçlü, dolgun omuzlarını anımsayarak ikisi arasında karşılaştırmalar yaptı. Evli bir adamın böylesi çapkınlıklar yapmasının doğru olmayacağı gibi bir düşünce aklının ucundan bile geçmedi, hatta birisi kendisini bu nedenle kınasa, hayret ederdi. Yanlış bir şey yapmadığından emin olduğu halde, içinde tatsız bir duygu vardı; bu duyguyu bastırmak için kendisine her zaman rahatlık veren şeyi düşünmeye başladı: Ne kadar yüce bir insan olduğunu.</p>
				<p class="normal">Geç yatmış olmasına karşın, her zamanki gibi sabah sekizde kalktı, günlük tuvaletini yaptı, iri, semiz bedenini buzla ovdu; ta çocukluğunda ezberlediği “Meryem Ana”, “İnançlıyım” ve “Babamız” dualarını sözcüklerin anlamına hiç önem vermeden okudu ve sırtında kaput, başında da bir kasketle sarayın küçük kapısından rıhtıma çıktı. Az sonra rıhtımda kendi gibi uzun boylu, iri yapılı, üstünde hukuk fakültesi forması ve şapkası olan bir delikanlıya rastladı. Özgür düşüncenin epey yaygın olmasından dolayı hiç sevmediği okulun formasını görünce Nikolay Pavloviç’in kaşları çatıldı ama öğrencinin uzun boyu, dimdik duruşu, özenle selam verişi ve selam sırasında dirseğini abartılı bir şekilde öne çıkarışı can sıkıntısını azalttı.</p>
				<p class="normal">“Adın ne?” diye sordu öğrenciye.</p>
				<p class="normal">“Polosatov, İmparator Hazretleri!”</p>
				<p class="normal">“Aferin sana!”</p>
				<p class="normal">Öğrenci hâlâ selam duruyor, Nikolay da onun karşısında dikiliyordu.</p>
				<p class="normal">“Asker olmak ister misin?”</p>
				<p class="normal">“Hayır, İmparator Hazretleri!”</p>
				<p class="normal">“Mendebur herif!”</p>
				<p class="normal">Çar geri dönüp yürümeyi sürdürdü ve aklına ilk gelen sözcükleri yüksek sesle yinelemeye başladı: “Koperveyn, Koperveyn.” diye birkaç kez dünkü kızın adını yineledi. Sonra, “İğrenç, iğrenç.” dedi. Ne dediğini düşünmüyor, sırf içindeki duyguyu boğmak için tüm dikkatini konuşmasına veriyordu. İçinde yine bir hoşnutsuzluk dalgasının kabarmaya başladığını hissederek, “Ben olmasam ne olurdu bu Rusya’nın hali?” dedi kendi kendine. “Yalnız Rusya’nın da değil, tüm Avrupa’nın hali ne olurdu?” Kayınbiraderi Prusya kralının aptallığını, acizliğini anımsayarak başını salladı.</p>
				<p class="normal">Geri dönerken, Yelena Pavlovna’nın arabasının sarayın Saltıkov kapısında durduğunu fark etti; prensesin kırmızılar içindeki uşağı da oradaydı. İmparatora göre Yelena Pavlovna yalnızca bilimden, şiirden söz etmekle kalmayıp insanların yönetimi üzerine de ileri geri konuşan ve bu işi Nikolay’dan daha iyi yapabileceğini düşünen boş insanlardan biriydi. Bu tipleri ne kadar ezse, baskı altına alsa yeniden, yeniden fışkırıyorlardı yerden. Yakınlarda ölen kardeşi Mihail Pavloviç geldi aklına. Sıkıntılı bir duygu kapladı içini. Yüzü karardı, kaşlarını çatıldı, yeniden diline ilk gelen sözcükleri mırıldanmaya başladı. Ancak saraya girince kesti mırıldanmayı. Odasına girince ayna karşısında favorilerini ve şakaklarındaki saçlarla perukasını düzeltti, sonra da doğruca çalışma odasına gitti.</p>
				<p class="normal">İlkönce Çernışev’i kabul etti. Çernışev, Nikolay’ın yüzünden, en çok da gözlerinden imparatorun o sabah hiç mi hiç havasında olmadığını, dünkü serüvenlerini bildiği için de bunun neden kaynaklandığını anlamakta hiç zorlanmadı. Nikolay soğuk bir selam verip oturmasını söyledikten sonra, cansız gözlerini Çernışev’in yüzüne dikti.</p>
				<p class="normal">Çernışev’in sunduğu ilk rapor, levazımcılar arasında ortaya çıkarılan hırsızlığa ilişkindi; ardından Prusya sınırındaki birliklerin yer değiştirmeleri konusuyla, yeni yıl dolayısıyla verilecek ödüllere ilişkin listeye birkaç isim eklenmesi konusu vardı. Sonra Vorontsov’un Hacı Murat’ın Ruslara geçişiyle ilgili raporu, son olarak da tıp fakültesinden bir öğrencinin hocasının canına kastetmesiyle ilgili tatsız konu geliyordu.</p>
				<p class="normal">Nikolay sessizce dudaklarını sıkmış, birinde altın bir yüzüğün görüldüğü kocaman beyaz parmaklarını masadaki kâğıt tomarı üzerinde tıkırdatırken, Çernışev’in alnına düşen perçemden gözlerini ayırmadan levazımcılar arasındaki hırsızlığa ilişkin raporu dinliyordu.</p>
				<p class="normal">Nikolay herkesin çalıp çırptığından emindi. Levazımcıların cezalandırılması gerektiğini biliyordu ve hepsinin er olarak uzak askeri birliklere gönderilmelerine karar vermişti ama ceza vermenin bunların yerine gelecek olanların aynı şeyi yapmalarına engel olmayacağını da biliyordu. Memurlar çalacak, o da onları cezalandıracaktı; bıkıp usanmış olmasına karşın, görevini büyük bir bağlılıkla yerine getiriyordu.</p>
				<p class="normal">“Şu bizim Rusya’da galiba bir tek dürüst insan var.” dedi.</p>
				<p class="normal">Çernışev, bu tek dürüst insanın Nikolay olduğunu hemen anladı ve onaylarca gülümsedi.</p>
				<p class="normal">“Sanırım öyle, Majesteleri.”</p>
				<p class="normal">“Bırak, kararı daha sonra yazarım.” dedi Nikolay ve raporu masanın sol yanına itti.</p>
				<p class="normal">Çernışev ödül listesiyle, Prusya sınırındaki yer değiştirmeler konusuna geçti. Nikolay ödül listesine baktı, bazı adların üzerini çizdi, sonra kısaca ama kesin bir dille, Prusya sınırına iki tümen yollanmasını emretti.</p>
				<p class="normal">Nikolay, Prusya kralının 1848’de ülkede anayasal düzene geçmesini bir türlü bağışlayamıyordu; o bakımdan gerek mektuplarında, gerekse yüz yüze konuşurlarken kayınbiraderine en içten duygularla seslenmesine karşın, ne olur ne olmaz diyerek Prusya sınırında askeri birlik bulundurmayı gerekli görüyordu. Bir halk ayaklanması (Nikolay her yerde ayaklanma tehlikesi görürdü) halinde kayınbiraderini korumak için sürecekti bu birlikleri, tıpkı Macarlara karşı Avusturya’yı korurken yaptığı gibi. Bu birlikler, Prusya kralına verdiği öğütlerin önem ve ağırlığını artırmak açısından da yararlıydı.</p>
				<p class="normal">“Ben olmasam ne olurdu şu Rusya’nın hali?” diye geçirdi içinden yine. Sonra:</p>
				<p class="normal">“Başka ne vardı?” diye sordu.</p>
				<p class="normal">“Bir kurye geldi Kafkasya’dan.” dedi Çernışev ve Hacı Murat’ın Ruslara geçişiyle ilgili olarak Vorontsov’un yazdıklarını aktardı.</p>
				<p class="normal">“Bak sen, güzel bir başlangıç.” dedi Nikolay.</p>
				<p class="normal">“Majestelerinin planı meyvelerini vermeye başladı.” dedi Çernışev.</p>
				<p class="normal">Strateji yeteneklerinin övülmesi her zaman hoşuna giderdi Nikolay’ın; her ne kadar kendisi de böyle yetenekleri olmasıyla övünürse de, ruhunun derinlerinde bu türden en ufak bir yeteneğinin olmadığını bilirdi. O anda da daha ayrıntılı övgüler duymak istiyordu.</p>
				<p class="normal">“Yani?” dedi.</p>
				<p class="normal">“Yani en baştan Majestelerinin planı uygulansa ve dağlıların ormanlarını, yiyeceklerini yok ederek ağır ağır ilerlenmiş olsaydı, Kafkasya çoktan önümüzde diz çökerdi. Ben Hacı Murat’ın bize geçişini yalnızca buna bağlıyorum. Daha fazla direnemeyeceklerini anladı.”</p>
				<p class="normal">“Haklısın.” dedi Nikolay.</p>
				<p class="normal">Ormanlarını keserek, erzaklarını yok ederek düşman topraklarında ağır ağır ilerlenmesi planı General Yermolov’la General Velyaminov’a aitti, üstelik Nikolay’ın yaptığı, Şamil’in yaşadığı yerin ani bir saldırıyla ele geçirilmesi ve bu eşkıya yuvasının dağıtılması planının tam tersiydi; 1845 yılındaki Dargin topraklarına yapılan ve binlerce insanın hayatına mal olan saldırı da bu plan uyarınca gerçekleştirilmişti. Buna karşın Nikolay, sistemli bir şekilde ormanları kesip, yiyecekleri yok ederek ağır ağır ilerleme planına da sahip çıkıyor, bunu da kendi planı olarak benimsiyordu; yavaş ilerleme planının kendisine ait olduğunu öne sürebilmesi için, bunun tam tersi bir plan olan 45’deki ani saldırının da onun emriyle gerçekleştiğini gizlemesi gerekirdi. Ama böyle yapacak yerde birbirine taban tabana ters olan bu planların ikisine de sahip çıkar, her iki planla da övünür, böbürlenirdi. Çevresindekilerin dalkavuklukları onu kendi çelişkilerini bile göremez hale getirmişti; söz ve davranışlarının gerçekliğe, mantığa, hatta en basitinden sağduyuya nasıl aykırı düştüğünü göremediği gibi, tam tersine ne kadar anlamsız, haksız, yersiz ve kendi içinde tutarsız olursa olsun verdiği emirleri sırf kendi emirleri olduğu için son derece yerinde ve tutarlı sayıyordu.</p>
				<p class="normal">Çernışev’in Kafkasya raporundan sonra okuduğu tıp fakültesi cerrahi bölümü öğrencisiyle ilgili rapor konusunda verdiği karar da böyleydi.</p>
				<p class="normal">Olay, sınavda iki kez başarısızlığa uğrayan ve biraz da asabi mizaçlı olan bir tıp öğrencisinin üçüncü kez girdiği sınavda da başarısız olması üzerine, kendisine haksızlık yapıldığını düşünerek, masada kalem açmak için bulundurulan çakıyı kapıp öfke buhranı içinde profesörünün üzerine atılıp adamı birkaç yerinden hafifçe yaralamasından ibaretti.</p>
				<p class="normal">“Adı ne?” diye sordu Nikolay.</p>
				<p class="normal">“Bjezovskiy.”</p>
				<p class="normal">“Polonyalı mı?”</p>
				<p class="normal">“Polonya kökenli ve Katolik.”</p>
				<p class="normal">Nikolay kaşlarını çattı.</p>
				<p class="normal">Az çektirmemişti Polonyalılara. Onlara yaptığı kötülüklerin tek açıklaması, bütün Polonyalıların aşağılık yaratıklar olduğuna duyduğu sarsılmaz inançtı. Bütün Polonyalıları böyle görüyor ve yaptığı kötülüğün büyüklüğü ölçüsünde nefret ediyordu onlardan.</p>
				<p class="normal">“Dur biraz.” dedi, gözlerini yumup başını önüne eğdi.</p>
				<p class="normal">Bu yaptığını Nikolay’ın kendisi anlatmıştı Çernışev’e: Önemli bir karar vereceği zaman iç dünyasına kapanıyor, birkaç dakika kendine yoğunlaşıyor ve dediğine göre içinden yükselen bir ses ona en doğru kararı fısıldıyordu. Şu anda da Polonyalılara duyduğu ve tıp öğrencisinin öyküsünün depreştirdiği büyük öfkeyi en eksiksiz çıkartabileceği bir ceza düşünüyordu. Sonunda içindeki ses ona şunları fısıldadı: “<span class="ideitalik">Aslında ölüm cezasını hak etmiş. Ama çok şükür bu ceza bizde yok. Ve bunu getirecek olan da ben değilim. Onun için bin kişinin önünden 12 kez geçirilsin. Nikolay.</span>” Raporun kenarına iri harflerle bunları yazdı, imzasını da büsbütün iri harflerle attı.</p>
				<p class="normal">Güçlü ve yapılı bir adamın bile ölmesi için beş bin vuruş yeterken, on iki bin sopanın kesin ve çok acı verici bir ölüm anlamına geldiğini, hatta bunun aşırı acımasızlık olduğunu elbette biliyordu Nikolay. Ama böylesine acımasız olmak hoşuna gidiyor, bir yandan da bizde idam cezası olmadığını düşünmek, keyfini<span class="ideitalik"> </span>daha da artırıyordu.</p>
				<p class="normal">Öğrenciyle ilgili kararını yazdığı kâğıdı Çernışev’e uzattı:</p>
				<p class="normal">“İşte. Oku.”</p>
				<p class="normal">Çernışev okudu. Verilen bilgece karar karşısında duyduğu saygılı şaşkınlığın işareti olarak başını önüne eğdi.</p>
				<p class="normal">“Ha, bir de bütün öğrenciler alana getirilsin, cezanın infazını izlesinler.” dedi. “Hem yararlı da olur.” diye geçirdi içinden. “Kökünden kazıyacağım devrimcilik illetini öğrenciler arasından.”</p>
				<p class="normal">“Emredersiniz.” dedi Çernışev. Bir süre sustu, alnına düşen perçemini düzeltti; Kafkasya konusuna geçti:</p>
				<p class="normal">“Mihail Semyonoviç’e nasıl bir yanıt yazmamızı emredersiniz?”</p>
				<p class="normal">“Planımı aynen uygulasınlar. Yani Çeçen topraklarında evler yakılıp yıkılacak, yiyecekler yok edilecek, arada bir de saldırılar düzenlenerek halk tedirgin edilecek.”</p>
				<p class="normal">“Hacı Murat’la ilgili emriniz?”</p>
				<p class="normal">“Vorontsov onu Kafkasya’da kullanacağını yazmış ya.”</p>
				<p class="normal">“Tehlikeli olmaz mı?” dedi Çernışev gözlerini Çarın gözlerinden kaçırarak. “Mihail Semyonoviç kendisine fazla güveniyor korkarım.”</p>
				<p class="normal">Çernışev’in Vorontsov’un kararını karalama niyetini sezen Nikolay sertçe:</p>
				<p class="normal">“Sen olsan ne yapardın?” diye sordu.</p>
				<p class="normal">“Bence onun Rusya’ya yollanması daha tehlikesiz olurdu.”</p>
				<p class="normal">“Sence.” dedi alay eder gibi Nikolay. “Ama bence öyle değil. Vorontsov’un kararını onaylıyorum. Aynen böyle yaz ona da.”</p>
				<p class="normal">“Emredersiniz.” dedi Çernışev, ayağa kalkıp çarı selamladı.</p>
				<p class="normal">Bütün bu süre içinde Nikolay’ın askeri birliklerin yer değiştirmeleriyle ilgili birkaç sorusuna bir iki kelimelik yanıtlar vermek dışında hiç konuşmayan Dolgorukiy de kalkıp çarı selamladı.</p>
				<p class="normal">Çernışev’den sonra Batı Bölgeleri Genel Valisi Bibikov’u kabul etti çar. Ortodoksluğu kabul etmek istemeyen köylülerle ilgili olarak Bibikov’un uyguladığı önlemleri onaylayan çar, boyun eğmeyen bütün köylülerin askeri mahkemeye verilmesini emretti. Bu, köylülerin sıradan geçirilmesi anlamına geliyordu. Çarın bir sonraki emri, birkaç bin köylünün çar ailesinin topraklarına bağlandığını haber yapan bir gazetecinin derhal askere alınması oldu.</p>
				<p class="normal">“Gerekli gördüğüm için böyle yapıyorum.” dedi. “Bu konuda ileri geri konuşulmasına göz yumamam.”</p>
				<p class="normal">Bibikov, Katolik köylülerle ilgili emirdeki acımasızlığın da, hazine topraklarında yaşayan ve tek özgür köylü kesimini oluşturan köylülerin çar ailesinin topraklarına bağlanarak köleleştirilmeleri emrindeki adaletsizliğin de farkındaydı. Ama yapabileceği bir şey yoktu. Nikolay’ın emrine karşı çıkması, kırk yıllık hizmet sonunda elde ettiği önemli koltuğu yitirmesi demekti. Bu yüzden, en yüksek iradenin acımasız, çılgın ve dürüstlükten uzak buyruğunu yerine getireceğinin işareti olarak, akları çoğalmaya başlamış kara saçlı başını uysalca önüne eğdi.</p>
				<p class="normal">Bibikov’un da çıkmasından sonra Nikolay görevini yerine getirmenin keyfiyle gerindi, saate baktı, resmi kabul için giyinmeye gitti. Apoletli redingotunun üzerine bütün nişanlarını, kurdelelerini takıp kabul salonlarının bulunduğu bölüme geçti; üniformalı erkeklerle omuzları açık şık giysiler içindeki kadınlardan oluşan yüzden fazla insan, hepsi konumlarına göre kendilerine ayrılan yerlere sıralanmış, heyecanla onu bekliyordu.</p>
				<p class="normal">Nikolay göğsünü kabartıp, gözlerinde ölgün bakışlarla bekleyenlere doğru ilerledi; kemerini aşırı sıkmaktan göbeği ikiye bölünmüş, yarısı kemerin üstünde, yarısı altında kalmıştı. Heyecan, korku ve yaltaklık dolu bakışları üstünde hissettikçe duruşuna, tavrına daha bir azamet geldi. Tanıdığı yüzlerle karşılaştı mı durup bazen Rusça, bazen Fransızca bir iki şey söylüyor, ölgün, soğuk gözlerini karşısındakine adeta saplayarak verilen yanıtları dinliyordu.</p>
				<p class="normal">Burada kutlamaları kabul ettikten sonra kiliseye gitti.</p>
				<p class="normal">Tanrı da kilisedeki hizmetkârları aracılığıyla, tıpkı dünyevi varlıklar gibi Nikolay’a övgüler yağdırıp onu selamladı; o da bütün bu övgüleri, selamları artık bıkmış olmasına karşın, böyle yapması gerektiği için, kabul etti. Her şeyin böyle olması gerekiyordu, çünkü tüm dünyanın esenliği, gönenci ona bağlıydı ve o bütün bunlardan çok yorulmuş olmasına karşın, dünyayı yardımından yoksun bırakmıyordu. Ayinin sonunda saçları güzelce taranmış, görünüşü görkemli bir diyakoz “nice yıllara” ezgisine başladı, birbirinden güzel seslerden oluşan koro da bunu birkaç kez yineledi. Nikolay çevresine bakınırken pencerenin yanında durmakta olan Nelidova’yı gördü. Üzerinde göz alıcı omuzlarını açıkta bırakan bir giysi vardı ve dünkü kızla yaptığı karşılaştırmada tercihini Nelidova’dan yana kullandı.</p>
				<p class="normal">Kilisedeki ayinden sonra imparatoriçenin yanına gitti, çocukları ve karısıyla şakalaşarak aile çevresine de birkaç dakika ayırdı. Sonra Ermitaj’dan geçip Saray Bakanı Volkonskiy’e uğradı ve söz arasında dünkü kızın annesine, kendisinin özel hesabından emekli aylığı bağlanmasını emretti. Sonra da hep yaptığı gibi araba gezintisine çıktı.</p>
				<p class="normal">O gün yemek Pompei salonundaydı; küçük oğulları Nikolay ve Mihail’den başka Baron Liven, Kont Rjevusskiy, Dolgorukiy, Prusya elçisi ve Prusya kralının yaveri de davetliler arasındaydı.</p>
				<p class="normal">İmparatoriçeyle imparatorun gelmelerini beklerken, Prusya elçisiyle Baron Liven arasında Polonya’dan gelen kaygı verici son haberlere ilişkin ilginç bir konuşma başlamıştı.</p>
				<p class="normal">“La Pologne et le Caucase, ce sont les deux cautères de la Russie.” dedi Liven. “Il nous faut cent milles hommes à peu près dans chacun de ces deux pays.”<sup class="calibre3"><a href="Haci%20Murat_split_029.html#footnote-100-32" id="footnote-100-32-backlink" name="footnote-100-32-backlink">[32]</a></sup></p>
				<p class="normal">Bunun böyle olması kendisini çok şaşırtmış gibi, elçi yapmacık bir hayretle:</p>
				<p class="normal">“Vous dites la Pologne?”<sup class="calibre3"><a href="Haci%20Murat_split_029.html#footnote-100-33" id="footnote-100-33-backlink" name="footnote-100-33-backlink">[33]</a></sup> dedi.</p>
				<p class="normal">“Oh, oui, c’était un coup de maître de Metternich de <br class="chapter"/>nous en avoir laissé d’embarras…”<sup class="calibre3"><a href="Haci%20Murat_split_029.html#footnote-100-34" id="footnote-100-34-backlink" name="footnote-100-34-backlink">[34]</a></sup></p>
				<p class="normal">Sözün burasında, titreyen başı, dudaklarında donup kalmış gülümsemesiyle imparatoriçeyle, hemen ardından Nikolay girdiler salona.</p>
				<p class="normal">Yemekte Nikolay, Hacı Murat’ın kendilerinden yana geçtiğini, ayrıca ormanların kesilmesi ve yapılacak tahkimatlarla dağlıların iyice köşeyi sıkıştırılması emrini verdiği için Kafkas savaşının yakında biteceğini anlattı.</p>
				<p class="normal">Elçi, daha o sabah Nikolay’ın kendini büyük bir strateji uzmanı gibi görme zayıflığından söz ettiği Prusyalı yavere kaçamak bir bakış fırlattı ve sofrada dahi bir stratejist olduğunu bir kez daha kanıtlayan planından dolayı çarı övdü.</p>
				<p class="normal">Yemekten sonra Nikolay yüzlerce yarı çıplak kadının üzerlerinde yalnızca mayolarıyla geçit yaptıkları baleye gitti. Kadınlardan biri özellikle hoşuna gitti. Bale şefini çağırarak teşekkür etti ve ona pırlanta bir yüzük armağan edilmesini emretti.</p>
				<p class="normal">Ertesi gün Çernışev’le görüşmesinde Nikolay, Vorontsov’a verdiği emri yineledi: Hazır Hacı Murat da kendilerine geçmişken, düşman kuşatılıp iyice kıstırılacaktı.</p>
				<p class="normal">Çernışev, Vorontsov’a çarın emrini bildiren bir yazı yazdı; bir başka ulak atlar çatlatıp, arabacı suratları dağıtarak dörtnala Tiflis yoluna düştü.</p>
		
		</body>
</html>