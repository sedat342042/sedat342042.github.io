<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_19">XIX</h1>
				<p class="normal">Hacı Murat’ın ailesi, onun Ruslara geçmesinden hemen sonra Vedeno’ya götürülmüştü ve Şamil onlarla ilgili kararını verene dek burada tutulacaklardı. Başta yaşlı Patimat olmak üzere, Hacı Murat’ın iki karısı ve beş küçük çocuk, Yüzbaşı İbrahim Raşid’in evine kapatılmış, kapılarına silahlı adam dikilmişti; Hacı Murat’ın on sekiz yaşındaki oğlu Yusuf’sa, kendisi gibi Şamil’in kararını bekleyen dört suçluyla birlikte zindana, daha doğrusu iki metre kadar derinlikte bir çukura atılmıştı.</p>
				<p class="normal">Ancak karar bir türlü çıkmıyordu, çünkü Şamil Vedeno’da değildi. Ruslara karşı sefere çıkmıştı.</p>
				<p class="normal">6 Ocak 1852 günü Şamil evine, Vedeno’ya döndü. Ruslara göre ağır bir darbe almış ve çekilmek zorunda kalmıştı; Şamil’e ve müritlerine göreyse zafer onlarındı, asıl Ruslar çekilmek zorunda kalmışlardı. Bu çarpışmada Şamil de tüfeğiyle ateş etmiş, hatta kılıcını çekerek atını doğruca Rusların üzerine sürmüştü, ancak müritleri bırakmamışlardı. Bunlardan ikisi hemen oracıkta, Şamil’in yanında vurulup düşmüşlerdi.</p>
				<p class="normal">Vakit öğle sularıydı: Şamil, çevresinde cigitlik edip tabanca ve tüfekleriyle havaya ateş eden bir grup müridinin “La ilahe illallah” haykırışları arasında avula girdi.</p>
				<p class="normal">Büyükçe bir avul olan Vedeno’nun tüm halkı liderlerini karşılamak için yolları, damları doldurmuştu; tabanca ve tüfekleriyle havaya ateş ederek onlar da kutlamaya katılıyordu. Şamil’in bindiği beyaz Arap atı eve yaklaştıkça coşuyor, bir an önce ahırına dönmek istiyordu. Üzerinde hiçbir altın veya gümüş süs olmayan atın koşumları alabildiğine sadeydi: İnce bir işçiliği olan, ortası yollu, kırmızı deriden bir dizgin, eyerin altından görünen kırmızı haşa ve incecik üzengiler. İmamın üzerinde çuhayla kaplı, boynundan ve kol ağızlarından kılları görülen siyah bir kürk vardı; belini kürkün üzerinden siyah bir kemerle sıkmış, hançerini de kemerine asmıştı. Başında tepesi düz, siyah püsküllü, yüksekçe bir papak vardı; papağın çevresine dolanmış sarığın bir ucu ensesine sarkıyordu. Ayağında kısa konçlu, yumuşacık yeşil deriden, topuksuz ayakkabılar vardı; konçun bittiği yerden dizlerine kadar da kenarları fitilli, siyah dolaklarını sarmıştı.</p>
				<p class="normal">İmamın üzerinde de altın, gümüş türünden ışıltılı, pırıltılı her hangi bir şey göze çarpmıyordu. Silahları ve üstleri başları altın, gümüş süslemelerle dolu müritlerinin arasında, uzun boyu, dimdik, güçlü duruşu, süssüz, sade giysileriyle tam da yaratmak istediği büyüklük etkisini yaratıyordu halkta. Kısılmış küçük gözleriyle, kırpılmış kızıl sakalının çevrelediği solgun yüzü bir taş gibi kımıltısızdı. Köyü bir baştan bir başa geçerken üzerine yönelmiş binlerce bakış hissediyor ama kendisi kimseye bakmıyordu. Hacı Murat’ın iki karısıyla çocukları, imamın köye girişini izlemek için kaldıkları evin sahipleriyle birlikte balkona çıktılar. Ama Hacı Murat’ın anası, yaşlı Patimat, ak saçları darmadağınık, uzun kollarını cılız dizlerine dolamış, kor gibi yanan kara gözlerini ocakta sönmekte olan ateşe dikmiş, yerde hareketsiz oturuyordu. Oğlu gibi o da hep nefret etmişti Şamil’den, hele şimdi daha da büyük bir nefret duyuyor, görmek bile istemiyordu.</p>
				<p class="normal">Hacı Murat’ın oğlu da göremedi Şamil’in törenle köye girişini. Atıldığı pis kokulu çukurda, silah seslerini, ilahileri duyuyor ve hayat dolu ama özgürlüğünden mahrum edilmiş her genç insan gibi acıyla kıvranıyordu. Bu pis çukurda oturup, oraya onunla birlikte kapatılmış, çoğu birbirinden nefret eden, pislik içindeki bitkin suratları gördükçe, o anda açık havada, güneş altında, durduğu yerde duramayan atlarıyla imamın çevresinde özgürce at oynatıp havaya silah sıkan ve coşkuyla “La ilahe illallah” diye haykıranları müthiş kıskanıyordu.</p>
				<p class="normal">Köyü boydan boya geçen Şamil büyük bir avluya girdi; bu avluya bitişik iç avluda konağı vardı. İlk avlunun kapısında iki silahlı Lezgi karşıladı kendisini. İşleri için uzak yerlerden gelenler, ricacılar ve sorunlarını çözmek için bizzat Şamil tarafından çağrılanlardan oluşan büyük bir kalabalık vardı avluda. Şamil’in görünmesiyle birlikte herkes ayağa kalktı ve ellerini göğüslerine götürerek saygıyla selamladılar imamlarını. Diz çökenler de oldu ve Şamil dış avludan iç avluya geçene dek herkes kımıldamadan, öylece kaldı. Şamil, kendisini bekleyenler arasında pek sevmediği ya da ricalarından usandığı kişiler gördüyse de, hep o taş gibi ifadesiz yüzüyle kalabalığın arasından geçip iç avluya ulaştı ve avlu kapısının hemen solunda, kendi oturduğu bölümün sundurmasının önünde atından indi.</p>
				<p class="normal">Son çatışma fiziksel olmaktan çok ruhsal bir gerginlik yaratmıştı, çünkü Şamil zaferin kendilerinin olduğunu duyurmuşsa da, sonucun başarısızlık olduğunu biliyordu: Pek çok Çeçen köyü yakılıp yıkılmış, yağmalanmıştı; kolayca tutum, tavır değiştiren, akılları bir karış havada köylüler ikirciklenmeye başlamış, Ruslara yakın olanlar o yana geçmek için fırsat kollar hale gelmişti ve bunlar da hemen önlem alınması gereken önemli sorunlardı ama o anda Şamil’in içinden ne bir şey yapmak ne de düşünmek geliyordu. Yalnızca dinlenmek ve karıları içinde en sevdiği, biriciği, on sekiz yaşındaki kara gözlü ceylanı Aminet’in okşayışlarına bırakmak istiyordu kendini.</p>
				<p class="normal">Ama o anda Aminet’e gitmeyi düşünemezdi bile; hemen oracıkta, haremi selamlıktan ayıran duvarın öte yanındaydı, (Şamil onun da öteki karılarıyla birlikte duvardaki bir delikten kendisinin attan inişini izlediğine emindi) öyle olsa da onu göremez, hatta yorgunluk atmak için birazcık uzanıp dinlenemezdi. Her şeyden önce öğle namazını kılması gerekiyordu; o anda buna hiç hali yoktu ama halkının dinsel önderi olarak bu görevi savsaklayamazdı, öte yandan kendisi için de yemek içmek gibi bir gereksinimdi bu. Namazını kılınca, bekleyenleri çağırdı.</p>
				<p class="normal">İlk gelen, kayınpederi ve öğretmeni Cemalettin: Uzun boylu, ak saçlı, kar gibi bembeyaz sakallı, al yanaklı, temiz yüzlü bir ihtiyardı. Duasını bitirince Şamil’e son çarpışmalar hakkında sorular sordu, sonra da onun yokluğunda dağlarda neler olup bittiğini anlattı.</p>
				<p class="normal">Kan davası yüzünden cinayetler işlenmiş, hayvan hırsızlıkları olmuş, kimileri de tütün, şarap içerek tarikat kurallarını çiğnemişti; beri yandan Hacı Murat ailesini de Rusya’ya geçirmek için adamlar görevlendirmiş ama başaramamıştı, çünkü onlar niyetini anlamış ve aileyi hemen Vedeno’ya getirip İmam’ın kararını beklemek üzere gözaltına almışlardı. Yandaki konuk odasında bütün bu konuları çözümlemek için yaşlılar kurulu toplanmıştı; üç gündür onu bekledikleri için Cemalettin ilk onlarla görüşmesini salık verdi Şamil’e.</p>
				<p class="normal">Şamil, karılarının en yaşlısı olan ve hiç sevmediği, sivri burunlu, esmer, suratsız, sevimsiz Zaidet’in getirdiği yemeği yiyip, yaşlıların bulunduğu odaya gitti.</p>
				<p class="normal">Altı kişilik yaşlılar kurulu üyelerinin kimi ak, kimi kır, kimi kızıl sakallıydı; kiminin papağı sarıklıydı, kiminin sarıksız, yeni beşmetlerle çerkezkalar giymiş, bellerini sıktıkları kayışlara kamalarını sokmuşlardı. Şamil’i ayağa kalkarak karşıladılar. Hepsinden bir baş daha uzundu Şamil. Hep birlikte ellerini açıp, gözlerini yumarak dua ettiler. Duaları bitince yüzlerini, sakallarını sıvazlayarak yere oturdular. Şamil tam ortalarında, biraz daha yüksek bir mindere oturdu. Görüşecekleri konulara geçtiler.</p>
				<p class="normal">Suçluları şeriata göre cezalandırıyorlardı: Hırsızlıkla suçlanan iki kişinin ellerinin kesilmesine, cinayetle suçlanan birinin başının kesilmesine karar verdiler, başka üç suçluyu da bağışladılar. Sonra ana soruna geçtiler: Çeçenlerin Ruslara geçmelerini engelleyecek önlemler düşünmeye. Bu amaçla Cemalettin bir duyuru hazırlamıştı:</p>
				<p class="normal">“Allahın selamı, saadeti üzerinize olsun. Rusların size güler yüz gösterip kendilerine boyun eğmenizi istediklerini duyuyorum. İnanmayın onlara, boyun eğmeyin, sabırlı olun. Bunun için bu dünyada değilse bile, öbür dünyada ödüllendirileceksiniz. Daha önce de elinizden silahlarınızı almışlardı, o zaman neler olduğunu anımsayın. O tarihlerde, 1840’larda Tanrı aklınızı başınıza getirmemiş olaydı, hepiniz Rus askeri olacaktınız; hançer yerine kasatura taşıyacaktınız, şalvarsız gezdikleri için karılarınızın namusu lekelenecekti. Düne bakın ve geleceğin nasıl olacağını kavrayın. Gâvurla birlikte yaşamaktansa onunla dövüşüp ölmek yeğdir. Biraz daha dayanın; bir elimde Kuran, bir elimde kılıçla gelip sizi Ruslarla çarpışmaya götüreceğim. Şimdiyse, Ruslara boyun eğmek şurada dursun, böyle bir şeyi aklınızdan geçirmeyi bile yasaklıyorum size.”</p>
				<p class="normal">Şamil bildiriyi onaylayıp imzaladı ve dağıtılmasını emretti.</p>
				<p class="normal">Sıra Hacı Murat’a gelmişti. Şamil için çok önemliydi bu konu. İtiraf etmekten kaçınsa da, becerikliliği, cesareti, gözü karalığıyla Hacı Murat yanında olsaydı, Çeçen topraklarında bugün olanlar olmazdı. Hacı Murat’la barışmak, yeniden hizmetlerinden yararlanmak iyi olurdu; eğer bu mümkün olmazsa, en azından Ruslara yardım etmesi engellenmeliydi. O nedenle de ne yapıp edip onu çağırmak, gelir gelmez de işini bitirmek gerekiyordu. Bunun için de ya eli uz birini Tiflis’e gönderip işi orada bitirmek ya da bir şekilde buraya gelmesini sağlayıp işini burada bitirmek gerekti. Bunun da yolu ailesinden, özellikle de oğlundan geçiyordu; Şamil, onun oğlunu büyük bir tutkuyla sevdiğini biliyordu. O bakımdan oğlunu kullanacaktı bu işte.</p>
				<p class="normal">İhtiyarlar konuyu görüşüp bitirdiklerinde, Şamil gözlerini yumup sustu.</p>
				<p class="normal">İhtiyarlar bu hareketin, o anda kendisine ne yapması gerektiğini söyleyen peygamberin sesini dinlediği anlamına geldiğini biliyorlardı. Herkesin dikkat kesildiği beş dakikalık bir sessizlikten sonra Şamil yumulu gözlerini açtı, sonra onları iyice kısarak:</p>
				<p class="normal">“Hacı Murat’ın oğlunu getirin buraya.” dedi.</p>
				<p class="normal">“Burada.” dedi Cemalettin.</p>
				<p class="normal">Gerçekten de Hacı Murat’ın oğlu Yusuf, ninesi Patimat’la birlikte dış avlunun kapısında bekliyordu; yüzü solgun, üstü başı perişandı ve pis kokular saçıyordu ama ninesininkilere benzeyen kor gibi yanan gözleriyle yüzü güzel, bedeni biçimliydi.</p>
				<p class="normal">Yusuf, Şamil konusunda babasının duygu ve düşüncelerini paylaşmıyordu. Ya geçmişi bilmiyordu ya da biliyordu da onu yaşamamış olduğundan babasının Şamil’e neden bu kadar inatla düşman olduğunu anlayamıyordu. Onun, naibin oğlu olarak Hunzah’ta sürdürdüğü gamsız, keyif dolu yaşama dönmekten başka isteği yoktu; o bakımdan da Şamil’le kavgalı olmayı gereksiz buluyordu. Babasının tersine ve ona karşı koymak pahasına, dağlıların çoğu gibi tapınmaya varan bir hayranlık duyardı Şamil’e. O anda da imama karşı tapınmaya varan bir heyecanla konuk odasına girmiş ve Şamil’in kısılmış gözlerinin karşısında kapının ağzında dikilmişti. Bir süre olduğu yerde durdu, sonra yaklaştı, Şamil’in uzun parmaklı, iri, beyaz elini öptü.</p>
				<p class="normal">“Hacı Murat’ın oğlu musun?”</p>
				<p class="normal">“Evet imamım.”</p>
				<p class="normal">“Peki, onun ne yaptığını biliyor musun?”</p>
				<p class="normal">“Evet, imamım ve bu yüzden içim yanıyor.”</p>
				<p class="normal">“Yazı yazabilir misin?”</p>
				<p class="normal">“Molla olmaya hazırlanıyordum.”</p>
				<p class="normal">“O zaman babana yaz: Bayrama kadar buraya, bize geri dönerse, kendisini bağışlayacağım ve her şey eskisi gibi olacak. Eğer dönmez ve orada, Ruslarda kalırsa –Şamil gözdağı verirce kaşlarını çattı– nineni ve ananı köylülerin önüne atacağım, seninse kafanı gövdenden ayıracağım.”</p>
				<p class="normal">Yusuf’un yüzünde en ufak bir değişiklik olmadı, Şamil’in sözlerini anladığını belirtmek için başını önüne eğdi.</p>
				<p class="normal">“Yaz bunları ve mektubu göndereceğim adama ver.”</p>
				<p class="normal">Şamil susup uzun uzun Yusuf’un yüzüne baktı.</p>
				<p class="normal">“Seni, acıdığım için öldürmediğimi ve bütün hainlere yaptığım gibi gözlerini oyacağımı da yaz.”</p>
				<p class="normal">Şamil’in karşısında sakin görünen Yusuf, onu konuk odasından çıkardıklarında nöbetçinin üzerine atıldığı gibi hançerini kapıp kendini öldürmek istediyse de engel oldular ve elini kolunu bağlayıp yeniden çukura attılar.</p>
				<p class="normal">Aynı gün, akşam namazından sonra, havanın kararmasıyla birlikte Şamil beyaz kürkünü giyip, konağın harem bölümüne geçti ve doğruca Aminet’in odasına yollandı. Ama Aminet odasında değildi, büyük hanımların yanındaydı. Bunun üzerine Şamil kendini göstermemeye çalışarak Aminet’in kapısının ardına sinip onu beklemeye başladı. Ama Aminet, getirdiği ipekli kumaşı kendisine değil, Zaidet’e armağan ettiği için Şamil’e kızgındı. Şamil’in selamlıktan çıkıp onun odasının önüne gelişini, onu arayışını ve orada bekleyişini görmüş ama bile bile yanına gitmemişti. Epeyce bir süre Zaidet’in oda kapısında durup, Şamil’in beyaz kürküyle az ileride, kendi odasının kapısı önünde ileri geri giden gölgesine bakıp içinden güldü. Aminet’i uzun süre sabırla bekleyen Şamil, sonunda yatsıya doğru selamlığa döndü.</p>
		
		</body>
</html>