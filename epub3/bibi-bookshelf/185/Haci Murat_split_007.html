<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_4">IV</h1>
				<p class="normal">Hacı Murat, Şamil’in müritlerinden kaçıp durduğu üç uykusuz geceden sonra, kendisine iyi geceler dileyen Sado konuk odasından çıkar çıkmaz uykuya daldı. Giysilerini çıkarmadan, ev sahibesinin yığdığı kırmızı kuştüyü yastıklara dirseğini gömerek olduğu yere uzandı. Eldar da az ötede, duvar dibinde yatıyordu. Sırtüstü uzanmış, genç, güçlü kollarıyla bacaklarını öyle geniş geniş açmıştı ki, siyah fişeklikli beyaz çerkezkası arasından yükselen kabarık göğsü, yastıktan düşen yeni tıraşlı mavimsi kafasından daha yukarıda duruyordu. Üzerinde henüz terlemeye başlamış belli belirsiz bıyıklar seçilen, çocuklarınki gibi şişkin üst dudağı, sanki bir şey içiyormuş gibi bir büzülüyor, bir kabarıyordu.</p>
				<p class="normal">O da tıpkı Hacı Murat gibi soyunmadan, belinde tabancası ve hançeriyle yatıyordu. Ocakta tutuşturulan çalılar sönmeye yüz tutmuştu, idare lambasının ölgün ışığı odayı belli belirsiz aydınlatıyordu.</p>
				<p class="normal">Gecenin bir yarısı konuk odasının kapısı gıcırdayarak açıldı, Hacı Murat derhal doğrulup elini tabancasına attı. Toprak zeminde hiç ses çıkarmadan, yumuşacık adımlarla Sado girdi içeri.</p>
				<p class="normal">“Bir şey mi oldu?” dedi Hacı Murat, hiç uyumamış gibi diri, dinç bir sesle.</p>
				<p class="normal">“Düşünsek iyi olur.” dedi Sado, Hacı Murat’ın karşısında çömelerek. “Kadının biri evinin damından köye girdiğini görmüş ve gördüğünü kocasına da söylemiş, haber şimdi bütün avulun dilinde. Komşu kadınlardan biri geldi demin karıma, yaşlıların camide toplandıklarını ve seni yakalamak istediklerini söyledi.”</p>
				<p class="normal">“Gitmeliyiz.” dedi Hacı Murat.</p>
				<p class="normal">“Atlar hazır!” dedi Sado ve hızla dışarı çıktı.</p>
				<p class="normal">“Eldar!” diye fısıldadı Hacı Murat; adının seslenildiğini, hele hele mürşidinin sesini duyan Eldar, bir yandan papağını düzelterek sıçrayıp güçlü bacaklarının üzerine dikildi. Hacı Murat silahlarını kuşandı, kepeneğini sırtına attı. Eldar da aynı şeyleri yaptı. Hiç konuşmadan dışarı, sundurmaya çıktılar. Kara gözlü oğlan atlarını getirdi. Sert toprak üzerinde nal sesleri duyulunca, bitişikteki evin kapısından dışarı bir baş uzandı, birisi tahta kunduralarıyla yerde pat pat sesler çıkararak camiye doğru yokuş yukarı koşmaya başladı.</p>
				<p class="normal">Aysız bir geceydi ama gökte yıldızlar ışıl ışıldı ve karanlıkta damların çizgileri seçilebiliyordu; en belirgin görüntüyse, avulun üst kısmında yer alan camiyle minaresiydi. Cami tarafından uğultular geliyordu.</p>
				<p class="normal">Hacı Murat tüfeğini sıkıca kavrayıp, ayağını oldukça dar üzengiye soktu, hafif bir hareketle yükselip kendini usulca eyerin üstüne attı. Sağ ayağı alışkın olduğu öbür üzengiyi bulurken, atı tutan çocuğa yana çekilmesi için kırbacıyla hafifçe dokunarak:</p>
				<p class="normal">“Allah razı olsun!” dedi ev sahibine.</p>
				<p class="normal">Oğlan yana çekilip yol verdi, at ne yana gideceğini biliyormuş gibi canlı, çevik adımlarla dar sokaktan doğruca anayola yöneldi. Eldar hemen arkadaydı; Sado, kürküne sarınmış, ellerini hızlı hızlı sallayarak, dar yolda bir o yana bir bu yana savrula savrula artları sıra koştu bir süre. Köyün çıkışında, yol ağzında hareketli bir gölge göründü, derken bir gölge daha:</p>
				<p class="normal">“Dur! Kimdir o?” diye bağırdı bir ses, hemen ardından da birkaç adam yolu kapattı.</p>
				<p class="normal">Duracak yerde belinden tabancasını çıkaran Hacı Murat atını mahmuzlayıp doğruca yolu kesenlerin üzerine sürdü. Adamlar dağıldılar, Hacı Murat ardına bakmadan atını bayır aşağı hızlı bir rahvanla sürdü. Eldar da hızlı bir tırısla onu izliyordu. Arkalarından iki el silah sesi duyuldu, iki kurşun vızıldadı, ama ikisi de ne Hacı Murat’a, ne Eldar’a değdi. Hacı Murat hep aynı rahvanla sürdü atını. Üç yüz adım kadar yol aldıktan sonra, soluklansın diye atını durdurdu, kulak kabartıp etrafı dinledi. İleriden, aşağılardan hızla akan bir suyun sesi duyuluyordu. Geride, avul yanında da horozlar ötüşmeye başlamıştı. Bu seslerin arasından yaklaşan nal sesleriyle bir takım konuşmalar çalındı Hacı Murat’ın kulağına. Atını hafifçe mahmuzladı ve yeniden düzgün bir rahvanla sürmeye başladı.</p>
				<p class="normal">Arkadan dörtnal gelen atlıların Hacı Murat’a yetişmesi çok sürmedi. Yirmi kişi kadardılar. Ya Hacı Murat’ı gerçekten yakalamak ya da Şamil’e karşı günah savmak için at koşturan köylülerdi bunlar. Gelenler karanlıkta seçilecek kadar yaklaştıklarında Hacı Murat durdu, dizginleri bıraktı, sol elinin alışkın bir hareketiyle açtığı kılıftan sağ eliyle tüfeğini çekip çıkardı. Eldar da aynı şeyi yaptı.</p>
				<p class="normal">“Ne istiyorsunuz?” diye bağırdı Hacı Murat. “Tutmak, alıkoymak mı? Hadi öyleyse, ne duruyorsunuz!”</p>
				<p class="normal">Bunları söylerken tüfeğini adamlara doğrulttu. Köylüler durdular. Hacı Murat tüfek elinde yamaç aşağı sürdü atını. Atlılar fazla sokulmadan izlemeyi sürdürdüler. Hacı Murat koyağın karşı yanına geçince atlılar bağırarak durmasını söylediler: Kendisine bir şey söyleyeceklerdi. Hacı Murat’ın buna yanıtı geriye doğru bir el ateş etmek ve atını dörtnala kaldırmak oldu. Sonunda durduğu zaman peşinden gelenlerin de, horozların da sesleri duyulmaz olmuştu; duyulan yalnızca uzak bir su şırıltısı ve ara sıra da bir puhukuşunun ötüşüydü. Az ötesinde kapkara bir duvar halinde orman yükseliyordu. Bu, müritlerinin Hacı Murat’ı bekledikleri ormandı. Hacı Murat, ormanın önüne gelince durdu, ciğerlerine derin bir soluk çekip ıslık çaldı, sonra kulak kesilip etrafı dinledi. Çok geçmeden aynı ıslıkla karşılık verildi ormandan. Yolu bırakıp ormana girdi, yüz adım kadar ilerleyince dalların arasında yanan bir ateş ve ateşin çevresinde oturmuş insan karaltılarıyla, yarı yarıya aydınlanan, ayağına köstek vurulmuş, eyerli bir at gördü.</p>
				<p class="normal">Ateşin çevresinde oturanlardan biri hızla yerinden doğrulup Hacı Murat’a doğru atıldı, atın dizginleriyle üzengiyi tuttu. Hacı Murat’ın kardeşi gibi bildiği Hanefi’ydi bu, Avar’dı, mürşidin ev işlerine bakardı.</p>
				<p class="normal">“Ateşi söndürün!” dedi Hacı Murat atından inerken.</p>
				<p class="normal">Adamlar ateşi dağıttılar, yanan çalıları ayaklarıyla ezerek söndürdüler.</p>
				<p class="normal">“Bata geldi mi buraya?” dedi Hacı Murat, yere serili kepeneğe doğru yürürken.</p>
				<p class="normal">“Geldi, epey de oldu; Han Mahoma’yla gittiler.”</p>
				<p class="normal">“Ne tarafa gittiler?”</p>
				<p class="normal">Hanefi, Hacı Murat’ın geldiği yolun tersini göstererek:</p>
				<p class="normal">“Şu tarafa.” dedi.</p>
				<p class="normal">Hacı Murat tüfeğini alıp doldurmaya başlarken:</p>
				<p class="normal">“İyi.” dedi, “Dikkatli olmalıyız, arkama atlı saldılar.”</p>
				<p class="normal">Ateşi söndürmekle uğraşan Çeçen Hamzalo’ya dönerek söylemişti bunu. Hamzalo yere serili kepeneğin üstünde duran kılıflı tüfeği aldı, usulca, Hacı Murat’ın demin ormana girdiği düzlüğün oraya gidip durdu. Eldar atından indi, hem kendi atını, hem de Hacı Murat’ın atını götürüp bir ağaca bağladı, sonra Hamzalo gibi tüfeğiyle orman açıklığının öbür ucuna gidip nöbete durdu. Ateş iyice söndüğü için, orman daha önce olduğu gibi zifiri karanlığa bürünmüş, gökte ölgün de olsa yıldızlar ışıldamaya başlamıştı.</p>
				<p class="normal">Başını kaldırıp yıldızlara, neredeyse göğün ortasına gelmiş Ülker takımyıldızına bakan Hacı Murat, vaktin gece yarısını çoktan geçtiğini, sabah namazı vaktinin geldiğini hesap etti. Heybesinden hiç ayırmadığı ibriğini getirmesini söyledi Hanefi’ye, kepeneğini omzuna atarak abdest almaya gitti.</p>
				<p class="normal">Abdestini alınca yere serdiği kepeneğinin üzerine çıplak ayaklarıyla basarak namaza durdu.</p>
				<p class="normal">Namazı bitince eski yerine, heybelerin oraya gitti, kepeneğinin üstüne bağdaş kurarak, dirsekleri dizlerinde, başını önüne eğip düşünceye daldı.</p>
				<p class="normal">Şansına her zaman güvenmişti. Bir işe girişeceği zaman, peşinen o işi başaracağına inanır ve başarırdı da. Gerçekten de fırtınalı geçen savaşçılık hayatı boyunca, pek az istisna dışında, bu hep böyle olmuştu. Bu kez de böyle olacağını umuyordu. Vorontsov’un sağlayacağı kuvvetlerle Şamil’in üzerine yürüyüp onu tutsak edeceğini, böylece ondan öcünü alacağını, Rus çarı tarafından ödüllendirileceğini, yalnızca Avarların değil, Çeçenlerin de önünde diz çökeceklerini ve tüm Çeçen ülkesinin yönetimini ele geçireceğini düşlüyordu. Gömüldüğü bu düşüncelerle, farkına varmadan içi geçiverdi.</p>
				<p class="normal">Düşünde, yiğitleriyle Şamil’in üzerine yürüdüğünü gördü: İlahilerle, “Savulun Hacı Murat geliyor!” naralarıyla Şamil’i de, karılarını da tutsak ediyorlardı; Şamil’in karılarının nasıl ağlaştıklarını bile duydu düşünde. Uyandı. Bütün o “La ilahe illallah”lar, “Hacı Murat geliyor” naraları, Şamil’in karılarının ağlaşmaları, aslında ormanı saran ve uyanmasına neden olan çakal pavkırmalarıydı. Başını kaldırdı, doğuda ağaçların dallarının arasından ağarmaya başlayan göğe baktı ve az ötede oturan müridine Han Mahoma’nın dönüp dönmediğini sordu. Dönmediğini öğrenince başını yeniden önüne eğdi, eğer eğmez de uyudu.</p>
				<p class="normal">Onu bu kez uyandıran, elçilik görevini tamamlayarak Bata’yla birlikte geri dönen Han Mahoma’nın neşeli sesi oldu. Han Mahoma hiç zaman yitirmeden Hacı Murat’ın yanına oturarak, Rus askerlerinin onları nasıl karşıladıklarını ve nasıl dosdoğru prense götürdüklerini, prensle neler konuştuğunu, prensin onları görmekten nasıl mutlu olduğunu ve kendileriyle ertesi sabah Rusların ağaç kestikleri Miçik deresinin karşısında, Şalinskiy adını verdikleri orman açıklığında buluşma sözü verdiğini anlattı. Mahoma bunları anlatırken, Bata kendi ayrıntılarını eklemek için sık sık arkadaşının sözünü kesiyordu.</p>
				<p class="normal">Hacı Murat, kendisinin Rusların tarafına geçme önerisine Vorontsov’un tam olarak hangi sözcükleri kullanarak karşılık verdiğini ayrıntılarıyla öğrenmek istedi. Han Mahoma’yla Bata’nın sözü birbirlerinin ağzından kaparak anlattıklarına göre prens, Hacı Murat’ı konuk olarak kabul edeceğine ve her şeyin onun gönlünce olması için çalışacağına söz vermişti. Hacı Murat yola ilişkin birkaç soru daha sordu, Han Mahoma yolu çok iyi bildiğine ve onu dosdoğru oraya götürebileceğine ilişkin güvence verince, Hacı Murat çıkarıp Bata’ya söz verdiği üç rubleyi uzattı, adamlarına da heybelerden kendisinin altın kakmalı silahıyla sarıklı papağını çıkarmalarını emretti; müritler de üstlerini başlarını temizlemeli, Rusların önüne temiz, düzgün bir şekilde çıkmalıydılar. Silahlar, eyerler, koşumlar, hayvanlar temizlenirken yıldızlar görünmez oldu, gündoğumunun habercisi hafif bir rüzgâr başladı, derken ortalık iyiden ağardı.</p>
		
		</body>
</html>