<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Haci Murat</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_22">XXII</h1>
				<p class="normal">Çeçen topraklarında amacına ulaşamayan Hacı Murat, Tiflis’e dönmüştü; her gün Vorontsov’a gidiyor, elinde bulunan dağlı tutsakları ailesiyle değiştirmesi için yalvarıyordu. Bu gerçekleşmedikçe elinin kolunun bağlı olacağını, dolayısıyla Ruslara gönlünden geçtiği gibi hizmet edemeyeceğini, o arada Şamil’i tepelemesinin de mümkün olmayacağını yineliyordu. Vorontsov da belirsiz biçimde elinden geleni yapacağını söz veriyor ama General Argutinskiy’in Tiflis’e gelmesini beklediğini, konuyu onunla görüştükten sonra çözeceğini söyleyerek Hacı Murat’ın isteğini sürekli erteliyordu. Bunun üzerine Hacı Murat, bir süreliğine Nuha’ya gitmesine izin vermesini rica etmeye başladı. Hacı Murat hem Şamil’le hem de kendine sadık kişilerle ailesine ilişkin görüşmeleri bu küçük Kafkas kentinden daha kolay yürütebileceğini düşünüyordu. Ayrıca Nuha, Müslümanların yaşadığı bir kentti, İslam dininin gereklerini yerine getirilebileceği bir camisi vardı. Vorontsov, bir mektupla konuyu Petersburg’a iletmekle beraber, Hacı Murat’a bir süreliğine Nuha’ya yerleşmesi için izin verdi.</p>
				<p class="normal">Gerek Vorontsov, gerek başkentteki yüksek makamlar, gerekse Hacı Murat olayını bilen Rusların çoğunluğu için bu olay ya Kafkas savaşının mutlu bir dönüm noktasıydı ya da yalnızca ilginç bir olaydı, o kadar; Hacı Murat içinse hayatının dönüm noktasıydı. Dağlardan bu tarafa kaçması biraz hayatını kurtarmak içinse, biraz da Şamil’e duyduğu amansız nefret yüzündendi ve çok zor olmasına karşın amacına ulaşmış, kaçmayı başarmıştı; ilk günleri başarısının sevinciyle geçirmiş, gerçekten de Şamil’in üzerine yürümek için bir takım planlar kurmuştu. Ama başlangıçta kendisine kolay gibi görünen ailesini dağlardan bu yana geçirme işinin, düşündüğünden daha zor olduğu ortaya çıkmıştı. Şamil, ailesindeki kadınları köylere dağıtmak, oğlunuysa öldürmek ya da gözlerini oymakla tehdit ediyordu. Hacı Murat şimdi Nuha’ya taşınarak Dağıstan’daki kendine sadık adamlarla ailesini Şamil’in elinden hile ya da zorla çekip almayı tasarlıyordu. Nuha’da ziyaretine gelen bir adamı, kendisine bağlı Avarların, ailesini Şamil’in elinden kurtarıp Rusya’ya kaçırmayı planladıklarını anlatmıştı. Ama bunu yapacak olanlar sayıca çok az oldukları için, ailesinin tutulduğu Vedeno’da buna cesaret edemiyorlardı; ailesini Vedeno’dan bir başka yere götürürlerse, ancak o zaman bu işi becerebileceklerdi. Hacı Murat, ailesinin kurtarılması için üç bin ruble ayırdığının sadık adamlarına iletilmesini istedi.</p>
				<p class="normal">Nuha’da Hacı Murat’a camiye ve han sarayına yakın beş odalı küçük bir ev verildi. Yanına verilen resmi görevliler, çevirmen ve kendi korumaları da orada kalıyordu. Hacı Murat’ın Nuha’da zamanı, dağlardan haber getirecek adamlarını beklemek ve onlarla görüşmekle, bir de kendisine izin verilen alan içinde, Nuha dolaylarında atla gezmekle geçiyordu.</p>
				<p class="normal">8 Nisan günü at gezintisinden dönünce Hacı Murat Tiflis’ten gelen bir memurun kendisini beklemekte olduğunu öğrendi. Memurun ne için geldiğini çok merak etmesine karşın, konuk odasına değil, kendi odasına gidip öğle namazını kıldı. Namazı bitince konuk odasına geçti. Şişman bir adam olan Tiflisli memur Kirillov, Hacı Murat’a Vorontsov’un onu Argutinskiy’le tanışması için ayın 12’si civarında Tiflis’e beklediğini söyledi.</p>
				<p class="normal">“Yahşi!” dedi Hacı Murat öfkeyle.</p>
				<p class="normal">Bu Kirillov denilen adamdan hiç hoşlanmamıştı.</p>
				<p class="normal">“Para getirdin mi?”</p>
				<p class="normal">“Getirdim.” dedi Kirillov.</p>
				<p class="normal">“İki haftalık.” dedi Hacı Murat, önce iki elini açıp on, sonra da dört işareti yaptı. “Hemen şimdi ver.”</p>
				<p class="normal">“Hemen şimdi vereceğiz.” dedi memur yol çantasına uzanırken, sonra Hacı Murat’ın Rusça bilmediğini düşünerek oradaki komisere: “Ne yapacaksa parayı?” dedi ama Hacı Murat söyleneni anladı ve öfkeyle Kirillov’a baktı. Kirillov parayı çantadan çıkarırken dönüşte amiri Prens Vorontsov’a anlatacağı bir şeyler öğrenebilmek umuduyla, Hacı Murat’a çevirmen aracılığıyla burada canının sıkılıp sıkılmadığını sordu. Hacı Murat göz ucuyla süzdüğü bu kısa boylu, şişko, silah bile taşımayan adamı öyle küçük görüyordu ki, sorusuna yanıt bile vermedi. Çevirmen soruyu yineledi.</p>
				<p class="normal">“Söyle kendisine: Onunla konuşmak istemiyorum. Hemen parayı versin.” dedi Hacı Murat ve parayı saymak için masaya geçti.</p>
				<p class="normal">Kirillov çantasından altınları çıkardı, üst üste koyarak onar altınlık yedi ayrı sütun yaptı (günde beş altın veriliyordu Hacı Murat’a) ve önüne doğru sürdü paraları. Hacı Murat altınları çerkezkasının yenine boşaltıp yerinden kalktı, sonra bir anda memurun dazlak kafasına bir şaplak atıp kapıya yöneldi. Neye uğradığını şaşıran memur yerinden fırladı ve çevirmene onun böyle bir şey yapamayacağını, çünkü kendisinin albay rütbesinde bir memur olduğunu söylemesini emretti. Komiser Kirillov’un sözlerini yineledi. Ama Hacı Murat biliyorum gibilerinden başını sallayıp odadan çıktı.</p>
				<p class="normal">“En iyisi hiç ilişmemek.” dedi komiser. “Hançerini saplayıverir adama. Konuşmaya falan gelmez bu şeytanlarla. Anladığım kadarıyla cinleri iyice üşüşmüş başına.”</p>
				<p class="normal">Hava karardıktan sonra, dağlardan bir tek gözlerini açıkta bırakan başlıklar giymiş iki haberci geldi. Komiser onları Hacı Murat’ın odasına götürdü. Adamlardan biri yapılı, esmer bir Dağıstanlı, öbürü zayıf bir ihtiyardı. İyi haberler getirmemişlerdi Hacı Murat’a. Ailesini kurtarma işini üstlenen sadık adamları açık açık bu işi yapamayacaklarını söylüyorlardı, çünkü Şamil, Hacı Murat’a yardım edecek olanları ölümlerden ölüm beğensinler diye tehdit ediyordu. Habercileri dinleyen Hacı Murat, dirseklerini dizlerine dayayıp papaklı başını önüne eğdi, uzunca bir süre konuşmadan böyle kaldı. Son kararını vermek için düşünüyordu. Bunun son kararı olacağını biliyordu ve öyle ya da böyle, bu son kararı vermek zorundaydı. Neden sonra başını kaldırdı, yeninden iki altın çıkarıp adamlara verdi.</p>
				<p class="normal">“Gidin.” dedi.</p>
				<p class="normal">“Cevabın ne?”</p>
				<p class="normal">“Allah bilir, Allah ne derse, cevap odur. Gidin.”</p>
				<p class="normal">Haberciler çıktı, Hacı Murat’sa uzun süre yerde bağdaş kurmuş, dirsekleri dizlerine dayalı oturmayı sürdürdü.</p>
				<p class="normal"> “Ne yapmalı?” diye düşünüyordu. “Sözüne inanıp Şamil’in yanına mı dönmeli? Ne tilkidir o, kesin oyun oynuyor bana. Oyun olmasa bile o kızıl tilkiye boyun eğmek olacak iş değil. Değil, çünkü özellikle de Ruslara geçmemden sonra bana kesinlikle inanmaz.”</p>
				<p class="normal">Yakalanıp bir süre insanlar arasında yaşadıktan sonra yine dağlara, kardeşlerinin yanına dönen şahinle ilgili bir Dağıstan masalını anımsadı. Şahin dönmüş ama ayakları iple bağlı, iplerde de küçük ziller asılıymış. Şahinler aralarına kabul etmemişler onu. “Git.” demişler, “Ayaklarına o gümüş zilleri nerde taktılarsa, oraya git. Bizim ne ayaklarımız bağlı, ne de zillerimiz var.” Şahin yurdundan ayrılmak istememiş, orada kalmış. Ama öbür şahinler onu aralarına almamış, gagalamış durmuşlar.</p>
				<p class="normal">“Beni de öyle gagalayacaklar.” diye düşündü Hacı Murat. “Peki burada kalmak? Kafkasya’nın Rus çarına boyun eğmesini sağlayarak şana, şöhrete, servete kavuşmak?” Vorontsov’la görüşmesini, yaşlı prensin gönül okşayıcı sözlerini anımsayarak, “Olmayacak şey değil.” diye düşündü, “Ama hemen şu anda bir karar vermeliyim, yoksa ailemi mahvedecek bu adam.”</p>
				<p class="normal">Hacı Murat bütün gece gözünü kırpmadan öylece oturup düşündü durdu.</p>
		
		</body>
</html>