<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>alacakaranlık</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<p class="normal"> </p>
<p class="normal"> </p>
<p class="normal">Bay Spinell, yemek masasında Bayan Klöterjahn’ın karşısında oturuyordu. Yan yapının ilk katında, herkesin bir arada yemek yediği büyük salona ilk akşam biraz geç gelmiş, alçak sesle herkesi birden selamlayarak yerine geçmişti. Doktor Leander, onu yeni gelenlere, pek de resmiliğe kaçmadan tanıttı. Bay Spinell hafifçe eğildi, sonra biraz utanarak yemeğine başladı. Çatal ve bıçağı çok etkili bir biçimde kullanıyordu. Giysisinin sımsıkı kollarından görünen elleri büyük, beyaz ve güzel biçimliydi. Sonradan utangaçlığı geçti, rahatça, hiç çekinmeden Bay Klöterjahn ile karısını incelemeye başladı. Yemek boyunca Bay Klöterjahn ona Einfried’in yeri ve iklimiyle ilgili kimi şeyler sordu, Bayan Klöterjahn da sevimli haliyle bu sorulara karıştı. Bay Spinell soruları saygıyla yanıtladı; sesi yumuşak ve tatlıydı. Yalnızca dişleri diline engel oluyormuş gibi tutuk konuşuyordu.</p>
				<p class="normal">Yemekten sonra dinlenme salonuna geçildi. Dr. Leander yeni gelenlere ayrı bir ilgiyle, “Afiyet olsun” derken, Bayan Klöterjahn sofrada karşısında oturanı sordu: “Bu beyin adı neydi? Spinelli mi? İyi anlayamadım!”</p>
				<p class="normal">“Spinell.. Spinelli değil efendim. Hayır İtalyan değil. Benim bildiğim kadarıyla, Lembergliymiş.”</p>
				<p class="normal">Bay Klöterjahn da “Ne söylemiştiniz? Bir yazar mıydı? Yoksa başka bir meslekten mi?” diye sordu, elleri rahat İngiliz pantolonunun ceplerindeydi, kulağını Dr. Leander’e uzatmıştı, söylenenleri dinlerken kimilerinin yaptığı gibi ağzını açıyordu.</p>
				<p class="normal">Dr. Leander: “Evet, sanırım yazıyor..” yanıtını verdi, “Bir kitap yayımladı sanırım; sanırım romanımsı bir şey.” Bu yinelenen sanırımlar Dr. Leander’in yazar hakkında iyi bir düşüncesi olmadığını, sorumlu bir duruma düşmek istemediğini anlatıyordu.</p>
				<p class="normal">Bayan Klöterjahn, “Ama bu çok ilginç!” dedi. Şimdiye dek hiç bir yazarla karşılaşmamıştı.</p>
				<p class="normal">Dr. Leander, “Evet,” dedi, “Oldukça ünlü bir yazarmış..” Bundan sonra yazardan konuşulmadı artık.</p>
				<p class="normal">Ama daha sonra, yeni konuklar oturma salonundan çıkıp Dr. Leander de odadan giderken, Bay Spinell onu durdurdu:</p>
				<p class="normal">“Bu karı kocanın adı neydi, Tanrı aşkına? Hiçbir şey anlayamadım,” dedi; Dr. Leander, “Klöterjahn,” deyip yürüdü.</p>
				<p class="normal">Bay Spinell yine sordu: “Adamın adı nedir?”</p>
				<p class="normal">Dr. Leander, “Klöterjahn,” diye yineledi ve yürüdü. Yazara değer vermiyordu pek. </p>
</div>
<div class="calibre1" id="calibre_pb_9"/></body>
</html>