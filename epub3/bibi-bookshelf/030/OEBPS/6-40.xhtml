<html xmlns="http://www.w3.org/1999/xhtml">
	<head>
		<title>6-40</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-42">FASIL 41  </p>
			<p class="arabaslik_orta ParaOverride-9">Fleet Hapishanesi’ne girerken Mister Pickwick’in   </p>
			<p class="arabaslik_orta ParaOverride-9">başından geçenler; orada gördüğü mahpuslar ve   </p>
			<p class="arabaslik_orta">hapiste geçirdiği ilk gece  </p>
			<p class="paragbas">Hapishaneye girerken Mister Pickwick’e refakat eden kişi, Tom Roker, merdiven altına gelince hemen sağa saptı ve önden yürüdü; açık duran bir demir kapıdan geçtiler, birkaç basamak daha çıkıp alçak tavanlı, dar ve uzun bir koridora ulaştılar. Her iki ucunda bir pencere olan yarı karanlık bir yerdi burası. Yerler taş döşeliydi, pislikten geçilmiyordu.   </p>
			<p class="paragraf">“Koğuşlar katı” dedi Roker, ellerini ceplerine daldırıp omuzu üzerinden Mister Pickwick’e şöyle bir bakarak.   </p>
			<p class="paragraf">Mister Pickwick, yerin altında bir dizi iç karartıcı rutubetli taş mahzene inen iğrenç görünüşlü üç beş basamağa baktı. “Haa, bunlar da mahpusların kıt kömür istihkaklarını koydukları küçük hücreler herhalde” dedi. “İnip çıkması pek hoş olmasa gerek. Mamafih oldukça kullanışlı görünüyorlar.”   </p>
			<p class="paragraf">“Öyle olmalarında şaşılacak bir şey yok. Yaşayanlar var orada, halleri hiç fena değildir” dedi Roker. “Panayır Yeri deniyor oraya.”   </p>
			<p class="paragraf">“O feci zindanlarda insanlar yaşıyor demiyorsunuz, herhalde?”   </p>
			<p class="paragraf">“Niçin olmasın?” dedi Roker, kızgınlık ve hayret karışımı bir bakışla. “Niçin öyle demiyeyim?”   </p>
			<p class="paragraf">“Orada mı yaşıyorlar yani? Yerin altında?”   </p>
			<p class="paragraf">“Orada, yerin altında, elbette! Orada yaşarlar ve çoğu orada ölür. N’olmuş yani? Kim ne diyebilir? Orada yaşanır mıymış! Yaşanıyor işte! Nesi var, niye yaşanmıyacakmış?”   </p>
			<p class="paragraf">Roker böyle diyerek yüzünde sert bir ifadeyle Mister Pickwick’e dönüp helecan içinde kendi gözlerine, kollarına bacaklarına ve beden sıvılarına lanetler okumaya başlayınca, Mister Pickwick konuyu daha fazla sürdürmemeyi uygun gördü. Roker bunun ardından, az önce tartışma konusu olan mahzenlere inen merdiven kadar kirli bir başka merdivenden çıkmaya koyuldu. Mister Pickwick ve Sam onu takip ettiler.   </p>
			<p class="paragraf">“Burası” dedi Roker, aşağıdakilerle aynı boyutlarda bir başka koridora ulaştıklarında soluklanmak için durarak, “burası kantin katı, bunun üstü üçüncü kat; daha üstü son kattır. Sizin bu gece kalacağınız oda başgardiyana aittir. Buyrun... buradan.”   </p>
			<p class="paragraf">Roker bunun ardından bir üst kata tırmanmaya başladı.   </p>
			<p class="paragraf">Mister Pickwick ve Sam takip ettiler.   </p>
			<p class="paragraf">Bu merdiven, yere bir hayli yakın birkaç pencereden ışık alıyordu. Pencereler, tepesine sivri uçlu demir çubuklar çakılı yüksek bir tuğla duvarla çevrili, tabanı mıcır döşeli bir avluya açılıyordu. Burası, Bay Roker’in beyanından anlaşıldığına göre, raket<span class="dipp"><a class="_idFootnoteLink" href="#footnote-225-76" id="footnote-225-76-backlink">76</a></span> sahasıydı; yine o aynı kişinin dediğine göre hapishanenin Farrington Sokağı’na en yakın bir bölümünde, vaktiyle hapse düşen bir sanatçının boş zamanlarında duvarlarına birtakım pupa yelken harp gemileri ve sair sanatkârâne çizimler kondurmuş olduğu, adı ve sanı “Boyalı Avlu”ya çıkmış daha küçük bir başka meydan vardı.   </p>
			<p class="paragraf">Rehber bütün bunları, Mister Pickwick’i bilgilendirmekten çok, kendince büyük ehemmiyeti haiz bir olguyu açıklayıp rahata ermek istermişçesine aktarırken yeni bir koridora ulaşmıştı. Oradan en sondaki uzak bir geçide doğru yürüdü, bir kapıyı açtı: İçerde sekiz ya da dokuz demir ranza ile hiç de göze hoş görünmeyen bir oda belirdi. Roker, kapıyı açık tutup büyük bir iş başarmış gibi Mister Pickwick’e bakarak, “İşte size bir oda!” dedi.   </p>
			<p class="paragraf">Kalacağı yerden hiç mi hiç hoşlanmamış olduğu Mister Pickwick’in yüzünden okunuyordu; o kadar ki, Roker olası bir duygudaşlık emaresi görebilmek için Samuel Weller’ın yüzüne baktı. Sam o zamana kadar vakarını korumuş ve hiçbir şey söylememişti.   </p>
			<p class="paragraf">“Bir oda işte, delikanlı” dedi Roker. Sam, “Görüyorum” dedi. Roker sırıttı: “Bu odanın bir eşini Farrington Oteli’nde bulabileceğinizi düşünemezdiniz, di mi?”   </p>
			<p class="paragraf">Sam buna, karşısındaki bir gözlemcinin varacağı hükme göre düşünürdüm, düşünmezdim ya da o konuda hiçbir şey düşünmüş değilim anlamına gelebilecek bir bakışla bir gözünü kırparak karşılık verdi. Bu işin üstesinden geldikten sonra da açtı gözünü, içinde pekâlâ uyunur diyerek Roker’in, övgüler yağdırdığı mükemmel yatağın hangisi olduğunu sordu.   </p>
			<p class="paragraf">“Şu, işte” dedi Roker. Bir köşede, her yanı pas tutmuş bir ranzayı gösterdi. “Kim olsa uyur orda... istese de, istemese de.”   </p>
			<p class="paragraf">Söz konusu eşyaya tiksinerek bakan Sam, “Evet, kuş tüyü döşek bunun yanında halt etmiş, bence de” dedi.   </p>
			<p class="paragraf">“Tabii ya” dedi Roker.   </p>
			<p class="paragraf">Sam, bütün bu olanlardan sonra, kararlılığından cayma yönünde bir alamet olup olmadığını görmek istermiş gibi efendisine bir göz attı. “Burda uyuyan öbür beyler de kibar insanlarmıştır, herhalde, öyle değil mi?” dedi.   </p>
			<p class="paragraf">“Hem de nasıl!” dedi Roker. “Biri var, her gün on iki duble birasını içer, purosunu yemekte bile söndürmez.”   </p>
			<p class="paragraf">“Âlâ, desenize?”   </p>
			<p class="paragraf">“Hem de ne âlâ!” dedi Roker.   </p>
			<p class="paragraf">Mister Pickwick, yine de, bu işittiklerine rağmen, oralı olmadı. Güleç bir yüzle uyku dostu o ranzanın nelere kadir olduğunu hemen o gece sınamaya kesin kararlı olduğunu açıkladı. Bunun üzerine Roker, herhangi bir bildirim ya da formaliteye gerek duymadan ne zaman isterse dinlenmeye çekilebileceğini söyleyerek Mister Pickwick’i koridorda Sam’le baş başa bıraktı ve yürüdü gitti.   </p>
			<p class="paragraf">Hava kararmaktaydı. Yani, hiç aydınlanmayan bu mahalde dışarısının akşam alacası onuruna birkaç cılız havagazı lambası yakılmıştı. Hava oldukça ılık olduğundan, her iki yandan koridora açılan küçük odalardan bazılarının kapıları aralık duruyordu. Mister Pickwick önlerinden geçerken bunu fırsat bilip büyük bir merak ve ilgiyle her birinin içine bir göz attı. Bir yerde, tütün dumanı altında zar zor görülebilen iri kıyım dört beş kişi yarı boşalmış bira kâsesinin başında bağıra çağıra laflıyor ya da yağ bağlamış bir deste kâğıtla iskambil oynuyorlardı. Bitişik odada ölgün bir mum ışığı altında tek başına bir adam bir yerlerde, bir büyük kişi hiç gözüne ulaşmayacak, yüreğine dokunmayacak olsa da okusun diye, uğramış olduğu haksızlıkları anlattığı upuzun bir dilekçeyi tozdan sararmış, ellenmekten lime lime olmuş bir tomar kâğıda yüzüncü defadır temize çekmeye uğraşıyordu. Bir üçüncü odada karısı ve bir sürü çocuğu ile bir başkası, çocuklarından en küçük yaşta olanların geceyi üzerinde geçirmeleri için yere ya da birkaç iskemlenin üstüne derme çatma bir yatak sermekle meşguldü. Dördüncü odada ve bir beşinci, bir altıncı, bir yedinci odada daha, gürültü ve bira ve tütün dumanı ve iskambil kâğıtları ve hepsi bir arada tekrarlana tekrarlana çoğalıyordu.   </p>
			<p class="paragraf">Koridorlar, en çok da merdivenler sersem sepelek insanlarla dolup taşıyordu: Kimi, odaları boş ve can sıkıcı, kimi ise ağzına kadar dolu ve sıcak olduğu için oraya gelmiş, çoğunluğu ne olduklarını, ne yapacaklarını bilememenin huzursuzluğunu yaşayan âvâre insanlar. Her sınıftan insan... pamuklu kadife ceketli işçiden, dirsekleri usulüne göre sökülüp patlamış kaşmir robdöşambrı içinde meteliksiz hovardaya kadar. Hepsinde hep o aynı hava: Ne deseniz kelimelerle anlatılamaz ama en yakındaki bir borçlular hapishanesine adımını atan herkesin, orada canı isterse göreceği ilk birkaç kişiye Mister Pickwick kadar ilgi duyarak bakacak olsa hemen fark edeceği, hiçbir şeyi umursamaz hapishaneci çalımıyla harmanlanmış delibozuk serkeşlik hâli.  </p>
			<p class="paragraf">“Tuhaf ama, Sam” dedi merdiven başında durup demir parmaklığa yaslanan Mister Pickwick, “bana öyle geliyor ki, borç için hapse girenler pek o kadar da ceza görmüş olmuyorlar.”   </p>
			<p class="paragraf">“Öyle mi düşünüyorsunuz, beyim?” dedi Weller.   </p>
			<p class="paragraf">“Baksana bu adamlar nasıl kafayı çekip tütün tüttürüyor, bağırıp çağırıyorlar. Burada olmak zorlarına gitse böyle mi olurdu?”   </p>
			<p class="paragraf">“Bütün mesle orda ya, beyim” dedi Sam. “Burlara alışıktır bunlar. Tatil yerine geçiyor. Bunlar nersi olsa keyfini çıkarırlar. Olan öbürlerine olur. Birayla, kukayla başı hoş olmayanlar yani. Paraları olsa burda kapalı kalmaktansa hiç durmaz öder borcnu kurtulur öyleleri. Size bi şey diyim mi, beyim? Meyanelerde vakit öldüren aylak takımına hiç dokanmaz burası; işi gücü olup da sabah akşam çalışanlar için felakettir. Su katılı boğmasının bire bir ayarı kaçınca babamın hep dediği gibi, ‘İşin aslı bu: Eşitsizlik!’”  </p>
			<p class="paragraf">“Galiba haklısın, Sam” dedi Mister Pickwick, az biraz düşündükten sonra. “Çok haklısın.”  </p>
			<p class="paragraf">Sam Weller, düşünceye dalmış bir halde, “Belki burdan hoşlanan tek tük namuslu adam olabilir ama” dedi, “ben hiç öyle birini duyduğumu hatırlamıyorum, kaaverengi esvaplı, suratı kirli o bücür heriften başka. Onunkisi de sırf alışkanlıktandı.”   </p>
			<p class="paragraf">“Kimdi o?”   </p>
			<p class="paragraf">“Kim olcak, kimsenin kim olduğunu bilmediği biri!”   </p>
			<p class="paragraf">“İyi ama, ne yapmıştı?”   </p>
			<p class="paragraf">“Ne yap’cak, ondan çok daha namlı başkalarının yaptığının aynısını: Sırf inat olsun diye polise kafa tutup inadından dönmeyen biri.”   </p>
			<p class="paragraf">“Anladığıma göre, borca batmıştı demek istiyorsun” dedi Mister Pickwick.   </p>
			<p class="paragraf">“Tam da onu demek istiyorum, efem” dedi Sam. “O yüzden sonunda bur’lara düşmüş. Fazla bir şey değilmiş: Dokuz sterlin ve beş katı mahkeme masrafları için bir icra meselesi. Gelgelelim, nasıl olduysa, adam on yedi yıl kalıyor burda! Suratında kırışıklar belirmiştiyse kirden görünmez olmuştur, çünkü kirli suratı da, kaaverengi ceketi de onca yıl hiç değişmemiş. Çok sakin, kimsenin dalına basmaz, ufak tefek bir adammış; hep birilerine yardımcı olur ya da raket oynarmış ama hiç kazanmazmış. Sonunda gardiyanların gözdesi olmuş. Her akşam başaltında onlarla laflar, hikâyeler filan anlatırmış. Gecenin biri, yine orda kapı nöbeti tutan bir yıllanmış dostuyla bir aradaymışlar. Birdenbire, ‘Şu dışarsını, çarşıyı hiç görmedim, yahu, Bill’ demiş (Fleet çarşısı ordaydı o vakitler) ‘on yedi yıl oldu’ demiş. Piposunu tüttüren gardiyan, ‘Biliyorum, görmedin’ demiş. ‘Bi dakkacık görmek isterdim’ demiş bizimkisi. ‘İsterdin herhalde’ demiş gardiyan, piposunu daha bir sertçe üfürüp bücür herifin ne demek istediğini anlamazdan gelmiş. ‘Bill,’ demiş küçük adam, bu defa lafı dolandırmadan, ‘Canım çekti, ölmeden şu caddeleri son bi görseydim diyorum. İnme inip orlarda kalmazsam beş dakkada döner gelirim’ demiş. ‘Ya inerse inme sonra bana n’olur?’ demiş gardiyan. ‘Korkma,’ demiş öbürü, ‘beni kim bulsa alır getirir buraya, cebimde kartım var ya, No. 20, Kantin Sahanlığı!’ Doğruymuş dediği, çünkü ne zaman yeni gelen birisiyle yârenlik etmek istese cebinden bumburuşuk bir yazılı kâğıt çıkarıp gösterirmiş, o yüzden Yirmi Numra diye ad da takmışlar ona... Gardiyan dik dik bakıyor adama ve sonunda, ciddi ciddi, ‘Yirmi,’ diyor, ‘sana güveniyorum, bunca yıllık dostunun başını belaya sokmazsın sen’ diyor. ‘Sen hiç merak etme, evladım’ diyor seninki, ‘hem,’ diyor, ‘burda daha da iyi bir şey var’ diyor, yeleğine sert bir şaplak indiriyor. O zaman her bir gözünden bir damla yaş fışkırıyor mu size, şu işe bakın, suratına hiç su değmemişti hani bunca yıl? Gardiyanla el sıkışıyorlar, çıkıyor dışarı...”  </p>
			<p class="paragraf">“Ve bir daha hiç dönmüyor!” dedi Mister Pickwick.   </p>
			<p class="paragraf">“İşte orda yanıldınız!” dedi Sam. “Dönmüş gelmiş çünkü. İki dakika erken gelmiş ama. Tepesi atmış bir halde. Az daha bir faytonun altında kalıyormuş. Hiç böyle şey görmemiş. Belediye Başkanı’na yazıp söyliycekmiş, söylemezse bilmem n’olsunmuş! Sonunda yatıştırmışlar, ondan sonra da tam beş sene bir kerecik olsun başaltı kapısından başını uzatıp dışarı bakmamış.”   </p>
			<p class="paragraf">“Ondan sonra da ölmüştür, herhalde?” dedi Mister Pickwick.   </p>
			<p class="paragraf">“Hayır, ölmemiş. Yolun karşısında yeni açılan bir meyaneye kadar gidip bira içmeye merak sarmış. Öyle hoş bir salonu varmış ki orasının, her gece gitmek istiyormuş ve çok uzun bir süre gitmiş de. Her seferinde kapının kapanmasına on beş dakika kalmadan dönüp geliyormuş. Sonunda zamanın nasıl geçtiğini o da, öbürleri de fark etmez oluyorlar ya da aldırış eden olmuyor, gittikçe geciktiriyor geri gelmeyi. Derken gecenin biri eski ahbabı tam mapusane kapısını kapatacakken, hattâ anahtarı çevirmiş bile, bu çıkıp geliyor. ‘Kapatma, Bill, bekle’ diyor. ‘Ne! Sen daha dönmedin mi, Yirmi?’ diyor gardiyan, ‘ben sen çoktan döndün sanıyordum.’ ‘Dönmedim’ diyor bizim bücür, sırıta sırıta. ‘İyi öyliyse, bak sana ne diycem’ diyor gardiyan, bi karış asık bi suratla; kapıyı ağır ağır açıyor, ‘Epeydir uygunsuz adamlarla düşüp kalkmaktasın gibime geliyor,’ diyor, ‘bu hâlin,’ diyor, ‘hiç hoşuma gitmiyor ama,’ diyor, ‘sana sert davranmak istemem, akıllı uslu adamlara takılıp muayyen vakitte geri gelmiycek olursan, şimdi bu yaptığın gibi yani, seni hiç içeri almam, haberin olsun!’ diyor. O böyle deyince bacaksız müthiş bir titreme nöbetine tutuluyor ve bir daha asla mapusane duvarlarım dışına adım atmıyor!”  </p>
			<p class="paragraf">Sam sözünü bitirirken Mister Pickwick ağır ağır merdivenden indi. O sırada hava kararmış olduğundan nerdeyse bomboş olan Boyalı Avlu’da düşünceli bir halde birkaç tur attıktan sonra Sam’e artık yatmaya gitme zamanının geldiğini düşündüğünü belli etti; yakınlarda bir yerde kendine yatacak bir yer bulmasını, ertesi sabah da erkenden George ve Akbaba’daki giyeceklerinin getirilmesi işiyle meşgul olmasını rica etti. Samuel Weller efendisinin isteğini yerine getirmeye pekâlâ hazır olmakla birlikte, pek de istekli olmadığını her hâliyle ortaya koymaktan geri durmadı. Hattâ o geceyi çakıllar üzerinde uzanarak da geçirebileceğine dair beyhude birtakım imalarda bulunmayı bile denedi ama, Mister Pickwick’ten hiç yüz bulamayınca sonunda kalktı gitti.   </p>
			<p class="paragraf">Mister Pickwick’in çok keyifsiz ve tedirgin olduğunu görmemek mümkün değildi. Etrafta kimseler olmadığı için değil, çünkü hapishane hıncahınç doluydu ve bir şişe şarapla bir anda, daha fazla merasime hâcet kalmadan birkaç kafa dengi şahsın yakın ilgisini çekmek işten bile değildi; ama oradaki o hoyrat avam kalabalığı içinde yapayalnızdı: Hiçbir kurtuluş umudu olmadan kafese tıkılmış olduğunu görünce yeise kapılmış, çok fena olmuştu. Dodson ve Fogg’un dalaverelerine razı gelip bu bâdireyi atlatma düşüncesi ise bir an için olsun aklından geçmiyordu.   </p>
			<p class="paragraf">Bu ruh hâliyle tekrar dönüp kantin koridoruna girdi, orada ağır adımlarla aşağı yukarı dolaşmaya koyuldu. Son derece pis bir yerdi burası; insanı boğacak gibi yanık tütün kokuyordu; insanlar içeri girip çıktıkça habire kapılar çarpılıyor, koridorlar boyunca insan sesleri ve ayak patırtıları oradan oraya yankılanıyordu. Kucağında mahrumiyetten sıskası çıkmış, emeklemekten bile âciz bir çocuk taşıyan genç bir kadın koridorda kocasıyla konuşa konuşa yürüyordu. Adamın karısını görebileceği başka bir yer yoktu. Yanından geçerlerken Mister Pickwick kadının hıçkırdığını işitti; kadın bir ara yüreğinin acısına dayanamadı, kendine destek bulmak için duvara yaslandı; adam çocuğu kendi kollarına alıp karısını yatıştırmaya çalıştı.   </p>
			<p class="paragraf">Mister Pickwick’in yüreği artık bu kadarına dayanamadı. Yukarı çıkıp yatmaya gitti.   </p>
			<p class="paragraf">Başgardiyanın odası, içindeki eşyalar ve sunduğu kolaylıklar bakımından bir taşra zindanının sağlık odasını hayli aratır olmasıyla çok rahatsız bir yerdi gerçi ama hiç değilse şimdilik Mister Pickwick’ten başka kimse kalmıyordu orada. Mister Pickwick küçük demir ranzanın ayak ucuna oturdu ve başgardiyanın bu kirli odadan yılda kaç para kazandığını aklından hesaplamaya girişti. Hesap ede ede sonunda burasının yıllık değerinin Londra’nın kenar mahallelerinden birinde küçük bir sokakta ne kadar ev varsa hepsinin toplam satış fiyatı kadar bir şey olduğuna iyice kanaat getirdi ve o sırada pantolonunun paçasından yukarı tırmanmakta olan iğrenç görünüşlü bir sineğin dışarılarda o kadar konacak yer varken ne gibi bir iğvaya kapılıp da bu kapalı zindana gelmiş olduğunu merak ederek düşüne düşüne, sonunda, karşı çıkılamayacak bir sonuca ulaştı: Böcek aklını kaçırmıştı! Buna karar verdikten sonra artık uykusunun gelmekte olduğunun farkına varır gibi oldu ve sabahtan tedbirli davranıp bir cebine sokuşturduğu uyku takkesini çıkarıp başına geçirerek âheste âheste soyundu, yatağa girdi ve uyuyakaldı.   </p>
			<p class="paragraf">“Bravo! Haydi ayakları görelim, yandan yandan, haydi! Göster kendini, Zephyr! Sen asıl operada sahneye çıkacaktın ki, bak o zaman! Haydi, dayan! Hurra!”   </p>
			<p class="paragraf">Yüksek kahkahalar eşliğinde gök gürültüsü gibi bu haykırış Mister Pickwick’i, yarım saat kadar sürdüğü halde uyuyan kişiye sanki üç ya da dört hafta uzamış gibi gelen o pinekleme hâlinden çekti çıkardı.   </p>
			<p class="paragraf">Sesin ardı kesilir kesilmez oda öyle bir şiddetle sarsıldı ki, pencereler kasaları içinde takırdarken ranzalar zangır zangır sarsılıyordu. Mister Pickwick yatağında doğrularak birkaç dakika, önündeki sahneye hayretler içinde bakakaldı.   </p>
			<p class="paragraf">Odanın ortasında geniş etekli yeşil ceket, gri bez çoraplar üstünde dizden sıkma kadife pantolon giymiş bir adam bir gemici dansının herkesçe malum hareketlerinin giysilerinin karakteriyle hemayar abuk sabuk bir karikatürünü sergilemekteydi. İyice sarhoş olduğu her hâlinden belli bir başkası, dostları tarafından zorla oturtulduğu anlaşılan yatağından çarşaflara sarınmış bir halde, en üst perdeden duygu yüklü bir belagatle komik bir şarkıyı aklında kaldığı kadarıyla ağzında geveleyip duruyordu. Bir üçüncü şahıs da odadaki ranzaların birinde oturduğu yerden her iki icracıya da bu işlerin erbabıymış gibi bir tavırla alkış tutmakta, Mister Pickwick’i uykusundan uyandıran türden taşkınlıkları kışkırtmaktaydı.   </p>
			<p class="paragraf">Bu sonuncusu, tam tekamül etmiş halleriyle ancak buna benzer muhitlerde görülebilen, orta sınıf ileri gelenlerinin takdire şayan bir mümessiliydi. Bunların tam kemale ermemiş temsilcileri zaman zaman araba meydanlarında ve birahanelerde çıkar karşınıza ama burası gibi kötülük yuvası mahaller dışında hiçbir yerde gelişip serpilemezler. Öyle ki, buraların sırf böylelerinin gelişmesi için Parlamentomuz tarafından hizmete sokulduğu dahi akla gelmeyecek şey değildir.   </p>
			<p class="paragraf">Koyu renk uzun saçları ve çenesinin altında birleşen çalı gibi kalın favorileri olan, uzun boylu, sarıya çalar esmer tenli bir adamdı. Bütün gün raket oynamış olduğu için boyun sargısı yoktu, gömleğinin açık yakasından göğsünün gümrah kılları görünüyordu. Kafasına geçirdiği ucuz Fransız tarzı berenin yandan sarkan cart renkli püskülü harcıâlem pamuklu kadife ceketiyle tam bir uyum içerisindeydi. Hem uzun hem de bir o kadar cılız bacaklarının simetrisini göze batırmak üzere biçilmiş karyağdılı siyah kumaştan pantolonu pek de iyi askıya alınmamış, üstelik eksik düğmelenmiş olduğu için, paçaları bir çift alçak topuklu ayakkabının üzerine hiç hoş olmayan kıvrımlarla dökülüyor ve tabii arada kirli ve beyaz bir çift çorap göze çarpıyordu. Öyle bir bıçkın, serkeş şıklık ve sözde kabadayılıktı ki adamdaki, kim ne derse desin, ağırlığınca altına değerdi!   </p>
			<p class="paragraf">Mister Pickwick’in sahneyi seyretmekte olduğunu ilk fark eden bu şahıs oldu ve hemen Zephyr’e bir göz kırpıp, alayına ciddi bir bakışla beyefendiyi uyandırmaması için onu uyardı.   </p>
			<p class="paragraf">“Vay, vay, beyimiz hoş gelmişler, hem de ne hoş!” dedi Zephyr, Mister Pickwick’ten yana dönerek, çok şaşırmış gibi. “Beyfendi uyanmışlar, baksanıza! Hımmm, hımmm… Şekspir! Nasılsınız, efendim? Mary ile Sarah nasıllar, beyfendi? Ve de evdeki muhterem zevceniz, efendim? Oraya göndereceğiniz ilk küçük pakete lütfen benim komplimanlarımı da koyun ve benim için deyin ki, onları daha önce de gönderecektim ama, arabada kırılırlar belki diye çekindiğimi söylersiniz, olmaz mı, efendim?”   </p>
			<p class="paragraf"> Gür favorili şahıs şakacı bir tavırla araya girdi. “Beyfendiyi beylik nezaket lakırdılarıyla bunaltma, bırak. Baksana canı nasıl içecek bir şey istiyor! Niçin ne içeceğini sormuyorsun?”   </p>
			<p class="paragraf">“Sahi, yahu! Unuttum. Ne alırdınız, beyim? Porto mu, şeri<span class="dipp"><a class="_idFootnoteLink" href="#footnote-225-77" id="footnote-225-77-backlink">77</a></span> mi? Ben olsam bira derdim. Ya da belki siyah biradan tatmak isterdiniz? Uyku takkenizi bir yere asayım, müsaadenizle, efendim.” Böyle diyerek Zephyr denilen adam söz konusu giyim eşyasını Mister Pickwick’in başından kapıp çektiği gibi, kalabalık bir topluluğun takdirine mazhar olduğuna dair kesin bir inançla, hâlâ daha komik şarkısını akla gelebilecek en melankolik havalarda döktürmekte olan sarhoşun başına geçirdi.   </p>
			<p class="paragraf">Bir insanın uyku takkesini başından çekip alarak murdar bir sarhoşun kafasına geçirmeye, haddi zâtında ince bir latife de olsa, hiç şüphe yok ki eşek şakası denir. Mister Pickwick olayı bu açıdan mütalaa ederek, maksadının ne olduğuna dair en ufak bir ipucu vermeden, yatağından fırladığı gibi Zephyr’in göğsüne zaman zaman kendi adıyla ânılan nesneden<span class="dipp"><a class="_idFootnoteLink" href="#footnote-225-78" id="footnote-225-78-backlink">78</a></span> onu epey bir miktar yoksun bırakacak kadar sert bir yumruk indirdi; sonra da takkesini çekip geri alarak savunma pozisyonuna geçti.   </p>
			<p class="paragraf">“Hadi bakalım” dedi, sarf ettiği onca gayretin üstüne duyduğu heyecandan da soluk soluğa, “gelin, hadi..! İkiniz birden... İkiniz de, hadi!” Ve bu cömert dâvetin ardından profesyonel bir gösteriyle hasımlarının yüreğine terör salmak için sıkılı yumruklarıyla havayı birkaç kez dövdü.   </p>
			<p class="paragraf">Mister Pickwick’in hiç beklenmedik celadeti mi, yoksa yataktan onca ustalıkla fırlayıp gemici dansı yapan şahsın tepesine dosdoğru konması mıydı hasımlarını duygulandıran? Hangisiyse, duygulanmışlardı işte. Zira Mister Pickwick’in pekâlâ ihtimal verdiği gibi hemen oracıkta adam öldürmeye kalkışmak yerine, bir tereddüt geçirdiler ve birbirlerini kısaca süzdükten sonra kahkahayı bastılar.   </p>
			<p class="paragraf">“Vay be, adam gibi adammışsınız! Sizi büsbütün sevdim” dedi Zephyr. “Şimdi doğru yine yatağınıza, yoksa romatizmayı kapacaksınız. Darılmaca yok, di mi?” diyerek elini uzattı. Bazı eldiven dükkânlarının kapısı üstünden sarkan bir küme sarı parmak vardır hani, o kadar büyüktü o el!   </p>
			<p class="paragraf">“Tabii ki yok” dedi Mister Pickwick hemencecik. Zira o olayın heyecanı geçtikten sonra şimdi bacakları üşümeye başlamıştı.   </p>
			<p class="paragraf">Favorili adam sağ elini uzatarak, “Bu onuru bana bahşedin” dedi, onur derken boş bulunup “honur” diyerek.   </p>
			<p class="paragraf">“Büyük zevkle, bayım” dedi Mister Pickwick ve çok uzun ve ciddi bir el sıkışmanın ardından yatağına tırmandı.   </p>
			<p class="paragraf">“Benim adım Smangle” dedi favorili adam.   </p>
			<p class="paragraf">“Öyle mi?” dedi Mister Pickwick.   </p>
			<p class="paragraf">“Benimkisi de Mivins” dedi beyaz çoraplısı.   </p>
			<p class="paragraf">“Duyduğuma çok sevindim, bayım.”   </p>
			<p class="paragraf">“Hımm” diye öksürdü Smangle.   </p>
			<p class="paragraf">“Bir şey mi dediniz?” dedi Mister Pickwick.   </p>
			<p class="paragraf">“Yooo, bi şey demedim” dedi Smangle.   </p>
			<p class="paragraf">“Dediniz gibi geldi de bana...” dedi Mister Pickwick.   </p>
			<p class="paragraf">Bu karşılıklı kibarlıklardan sonra havayı daha da yumuşatmak için Smangle bir beyefendinin hissiyatına büyük saygı duyduğu hususunda Mister Pickwick’i üst üste birkaç kez bilgilendirdi. Böyle yapması, doğrusu, kendisi için hiç de fena olmadı, zira o kabil hissiyatı anlayabilecek olduğu asla düşünülemeyecek biri gibi görünüyordu.   </p>
			<p class="paragraf">“Mahkemeden mi geçiyordunuz, beyfendi?” diye sordu birdenbire, Smangle.   </p>
			<p class="paragraf">“Nereden dediniz?”   </p>
			<p class="paragraf">“Mahkemeden. Portugal Caddesi. Şeylerin... yani, yardım taleplerine bakan mahkeme<span class="dipp"><a class="_idFootnoteLink" href="#footnote-225-79" id="footnote-225-79-backlink">79</a></span>... hani?”   </p>
			<p class="paragraf">“Yok, hayır. Orayla bir işim yok” dedi Mister Pickwick.   </p>
			<p class="paragraf">“Tahliye, o zaman?” diye Mivins ortaya bir fikir attı.   </p>
			<p class="paragraf">“Maalesef” dedi Mister Pickwick. “Bir tazminat meselesi var da, ödemeyi reddediyorum, o yüzden buradayım.”   </p>
			<p class="paragraf">“Ahh!” dedi Smangle. “Beni mahveden hep o kâğıtlar oldu!”   </p>
			<p class="resim"><span><img alt="034.tif" class="_idGenPageitem-37" src="image/034_fmt.jpeg"/></span>  </p>
			<p class="paragraf">“Kırtasiyecisiniz galiba?” diye safça sordu Mister Pickwick.   </p>
			<p class="paragraf">“Kırtasiyeci mi? Yok, canım, ne alaka? O kadar düşmedik. Yok bi işim. Kâğıttan kastım, senet.”   </p>
			<p class="paragraf">“Haa, anladım. O anlamda kullanıyorsunuz kelimeyi.”   </p>
			<p class="paragraf">“Lanet olsun!” dedi Smangle. “İnsanın başına hiç olmıycak şeyler geliyor. Gelir, n’olmuş? Fleet’e düştüm mü ben şimdi? Düştüm. N’oldu? Ne kaybım var?”  </p>
			<p class="paragraf">“Yok hiç bi kayıp” dedi Mivins. Çok haklıydı, çünkü Smangle, bir kaybı olmadığı gibi, üstüne kazançlıydı: Buraya girebilmek için daha önce tefecilere rehin bırakılmış birtakım mücevherleri parasını ödemeden sahiplenmişti.   </p>
			<p class="paragraf">“İyi ama” dedi Smangle, “ağzımız kurudu yahu! Ne bu böyle? Bir yudum yanık İspanyol’la ağzımızı şenlendirmeyelim mi? En son gelen parayı çeker, Mivins alır getirir, ben de içilmesine yardımcı olurum, ha? Pekâlâ hak gözetir bir iş bölümü, di mi?”   </p>
			<p class="paragraf">Yeni bir kavgayı göze almayan Mister Pickwick hemen razı oldu ve parayı Mivins denilen adama teslim etti; o da, saat handiyse on bir olduğundan, hiç vakit geçirmeden kantine koştu.   </p>
			<p class="paragraf">“Bi dakka, ona ne verdiniz?” diye sordu Smangle, arkadaşı odadan çıkar çıkmaz.   </p>
			<p class="paragraf">“Yarım altın” dedi Mister Pickwick.   </p>
			<p class="paragraf">“İnanılmaz hoş ve efendi çocuktur” dedi Smangle. “Çok hoştur. Bi eşi daha yoktur, ama...” Burada Smangle diyeceğini yarıda kesip başını kuşkuyla iki yana salladı.   </p>
			<p class="paragraf">“Parayı kendine harcayacağına ihtimal vermiyorsunuz, herhalde?” dedi Mister Pickwick.   </p>
			<p class="paragraf">“Ne münasebet! Öyle bir şey der miyim hiç? İnanılmaz efendi bir arkadaştır dedim ya! Ama biri aşağı inip bir baksa diyordum, burnunu kazara sürahiye sokmasın ya da basamakları çıkarken Allahın cezası bir yanlışlık yapıp parayı kaybedebilir filan da hani... Hey, siz, beyim, şöyle bi aşağı inseniz de arkadaşa bi baksanız? Ne dersiniz?”   </p>
			<p class="paragraf">Ricanın muhatabı ufak tefek bir adamdı: Son derece yoksul görünüşlü, ürkek, asabi biri; baştan beri, konumunda meydana gelen yenilikten afallamış hâliyle yatağında çömelmiş oturuyordu.   </p>
			<p class="paragraf">“Kantin neresi biliyorsunuz” dedi Smangle. “Koşun aşağı, ordaki arkadaşa sürahiyi taşımaya yardıma geldim deyin. Ya da... durun... Bakın ne diycem... ona ne yapacağınızı söyliyim size” dedi kurnaz bir bakışla.   </p>
			<p class="paragraf">“Nasıl?” dedi Mister Pickwick.   </p>
			<p class="paragraf">“Aşağıya haber salıcaz, paranın üstüyle puro alsın. Mükemmel fikir. Hemen koşun ona öyle deyin, anladınız mı ne dediğimi? Böylece para çarçur olmaz” diye Mister Pickwick’e dönerek devam etti Smangle, “ben o puroları tüttürürüm.”   </p>
			<p class="paragraf">Bu dolap öylesine usturupluydu ve öyle de serinkanlı, şaşmaz bir sükûnetle çevrilmişti ki, Mister Pickwick elinden gelseydi bile suyunu karıştırmazdı. Mivins az sonra döndü geldi. Getirdiği İspanyol şarabını Smangle iki hurda maşrapaya üleştirdi; o arada, kendisini kastederek, beyfendi olacak bir insanın bu koşullarda fazla titizlenmemesi gerektiğini, kendisinin de maşrapadan şarap içmeyecek kadar kibirli birisi olmadığını söyledi. Samimiyetini göstermek için de o hızla eline aldığı maşrapayı bir yudumda yarısına kadar boşalttı.   </p>
			<p class="paragraf">Taraflar arasında mükemmel bir ortak anlayış sağlanmakla, Bay Smangle başından geçen bir sürü romantik maceradan numunelik birkaçını nakletmek sûretiyle dinleyicilerini eğlendirmeye koyuldu. Anlattığı hâdiseler arasında, her ikisi de harikulade özellikleriyle Birleşik Krallık’ın yüksek soyluları ve daha alt kesimleri arasında kıskançlık damarlarını kabartan bir safkan at ile muhteşem bir Yahudi güzelinin başından geçenler de vardı.   </p>
			<p class="paragraf">Kibar bir zâtın hayat hikâyesinden seçmelerin sonu gelmeden Mivins, ürkek yabancı ile Mister Pickwick’i Smangle’ın tecrübelerinden yararlanma fırsatıyla baş başa bırakarak yatağına çekilmiş, horlamaktaydı.   </p>
			<p class="paragraf">En son sözü geçen beylerin de anlatılan heyecan dolu hikâyelerden tam mânâsıyla istifade ettikleri söylenemezdi. Mister Pickwick bir süredir yarı uyur bir haldeydi; o hâliyle, sarhoş adamın tekrar o komik şarkısını çığırmaya kalktığını ve Smangle tarafından dinleyicilerinin musiki ile başlarının hoş olmadığının kendisine su maşrapası aracılığıyla nâzik bir biçimde anlatıldığını şöyle bir görür gibi olduktan sonra, Smangle’ı bütün teferruatı ile nakledilmekte olan bir hâdisede nasıl hem bir senedi, hem de kibarlardan bir beyefendiyi aynı zamanda dolandırmış olduğuna dair uzun mu uzun bir hikâyesini anlatmayı sürdürürken görüp görmediğini bilemeden yeni baştan uykuya daldı.   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-76-backlink" id="footnote-225-76">76</a>	Kapalı alanda ufak bir topu duvarlara çarparak oynanan, tenis benzeri bir oyun. (ç. n.) </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-77-backlink" id="footnote-225-77">77</a>	Yarı tatlı, beyaz İspanyol şarabı. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-78-backlink" id="footnote-225-78">78</a>	Hava denilmek isteniyor. “Zephyr” eski Yunan mitolojisinden kalma bir rüzgâr adıdır. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-79-backlink" id="footnote-225-79">79</a>	Borçtan hapse düşenler böyle bir mahkemeye başvurup, belli koşullarla serbest kalabiliyorlardı. (ç. n.)</p>
				</div>
			</div>
		</div>
	</body>
</html>