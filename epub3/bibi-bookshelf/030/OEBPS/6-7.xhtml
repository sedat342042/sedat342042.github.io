<html xmlns="http://www.w3.org/1999/xhtml">
	<head>
		<title>6-7</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-9">FASIL 8  </p>
			<p class="arabaslik_orta ParaOverride-9">Gerçek aşkın yolunun bir demiryolu   </p>
			<p class="arabaslik_orta">olmadığının ispatına dairdir <span class="CharOverride-9">  </span></p>
			<p class="paragbas">Dingley Dell’in içine kapalı dinginliği, oradaki cinsi latif bolluğu ve her birinin onunla yakından ilgilenip üzerine titremesi, tabiatın Tupman’ın gönül bağına ektiği ve artık tek bir güzelim hedefe yönelmesi kaçınılmaz görünen ince duyguların serpilip gelişmesine pek elverişliydi. Genç hanımlar güzeldiler, cana yakındılar, hoş mizaçlarına diyecek yoktu ama, evde kalmış hala’nımın havasında öyle bir ağırbaşlılık, yürüyüşünde öyle bir asalet, bakışında öyle bir letafet vardı ki, bunların hiç biri hayatlarının o çağında onların harcı olamazdı. Tupman’ın o güne dek karşılaştığı bütün kadınlardan onu ayıran da buydu işte. Yaradılışlarında tam bir benzerlik, ruhlarında bağdaşıklık, kalplerinde gizemli bir uyum olduğu apaçık ortadaydı. Otların üstünde yaralı yatarken dudaklarından dökülen ilk isim onun ismi, iki koluna girilip eve götürülürken kulaklarına çalınan ilk ses onun asabi kahkahası olmuştu. Ama yine de, bütün o helecan, acaba, her hal ve kârda önü alınamayacak hoş ve kadınca bir duyarlılıktan mı doğmuştu, yoksa hayattaki bütün erkekler arasında yalnız onun uyandırabildiği daha ateşli ve ihtiraslı bir duygunun mu eseriydi? Divanda serili yatarken beynini kemiren ve bir an önce ve hepten giderilmesi gerektiğine kesin karar verdiği kuşkulardı bunlar.   </p>
			<p class="paragraf">Vakit akşamdı. Isabella ve Emily, Bay Trundle’la gezmeye çıkmışlardı; kulağı sağır Büyükhanım koltuğunda uyuyakalmıştı; taa bir yerdeki mutfaktan şişman oğlanın kalın sesli, tekdüze horultusu duyuluyordu; al yanaklı hizmetçi kızlar yan kapıda akşam vaktinin ve çiftlik çalışanlarından birkaç iri kıyım delikanlıyla teklifsizce kırıştırmanın keyfini çıkarmadaydılar. O ilginç çift de, kimse tarafından umursanmadan ve de kimseyi umursamadan, kendi âlemlerine dalmış oturuyorlardı; bir çift özenle katlanmış oğlak derisi eldiven gibi içiçeydiler, kısacası.   </p>
			<p class="paragraf">Evde kalmış hala, “Çiçeklerimi unuttum!” dedi.   </p>
			<p class="paragraf">Tupman, “Şimdi sulayın işte onları” dedi.   </p>
			<p class="paragraf">“Akşam havasında soğuk alacaksınız” diye sevecenlikle üsteledi hala’nım.   </p>
			<p class="paragraf">“Yok, yok” dedi Tupman. Ayağa kalktı. “Faydası olur. Ben de geleyim sizinle!”  </p>
			<p class="paragraf">Hanımefendi delikanlının sol kolunu tutan askıyı düzeltmek için duraladı biraz, sonra sağ koluna girerek onu bahçeye götürdü.   </p>
			<p class="paragraf">Bahçenin sonunda hanımeli, yasemin, sarmaşık bürümüş bir çardak, yani hayırsever insanların örümceklere mesken olsun diye diktikleri o şirin, ücra köşelerden biri vardı.   </p>
			<p class="paragraf">Kızkurusu hala bir kenarda devrik duran büyük bir bahçe kovasını eline aldı; tam çardaktan çıkmak üzereydi ki, Tupman onu durdurup orada bir sekinin üzerine oturttu. Kendi de yanına oturdu.   </p>
			<p class="paragraf">“Bayan Wardle” dedi.   </p>
			<p class="paragraf">Kızkurusu hala, büyük bahçe kovasının içine kazara düşmüş üç beş çakıl taşını bir bebek çıngırağı gibi şakırdatacak kadar titredi.   </p>
			<p class="paragraf">“Bayan Wardle” dedi Tupman, “siz bir meleksiniz!”   </p>
			<p class="paragraf">“Bay Tupman!” diye bir çığlık attı Rachael ve bahçe kovasının rengi kadar kızardı.   </p>
			<p class="paragraf">“Öylesiniz. Evet, evet, çok iyi biliyorum” dedi tatlı dilli Pickwickçi.   </p>
			<p class="paragraf">“Ama bütün kadınlara melek oldukları söylenir” diye Rachael işveyle mırıldandı.   </p>
			<p class="paragraf">“O zaman siz ne olabilirsiniz? Ya da ben, haddim olmayarak sizi neyle kıyaslayabilirim? Sizin gibi bir kadın nerede görülmüştür? Böylesine müstesna bir mükemmelliği ve güzelliği başka nerede bir arada bulabilirim? Başka nereye bakıp da... Ah!” Tupman burda konuşmayı kesti ve mutlu, bahçe kovasının kulpunu tutan eli avcunun içine aldı.   </p>
			<p class="paragraf">Hatun kişi başını öbür yana çevirdi. “Erkekler öyle aldatıcı oluyorlar ki!” diye fısıldadı, usulca.   </p>
			<p class="paragraf">“Öyledirler, evet, evet!” diye haykırdı Tupman. “Ama bütün erkekler değil... Hayatını sizin saadetinize hasretmeyi ne zamandır arzu eden ve asla değişmeyecek en azından bir kişi var... sizin gözlerinizde yaşayan, sizin gülümsemenizle soluk alan... hayatın ağır yükünü sırf sizin hatrınız için taşıyan birisi.”  </p>
			<p class="paragraf">“Acaba öyle bir kimse olabilir mi?” dedi Rachael.   </p>
			<p class="paragraf">“Tabii ki olabilir!” Tupman hemen atılıp onun sözünü kesti. “Var öyle birisi. İşte burada, Bayan Wardle.” Ve kadın daha onun niyetini kestirmeye vakit bulamadan, ayaklarının dibine diz çöktü.   </p>
			<p class="paragraf">“Bay Tupman, doğrulun!” dedi Rachael.   </p>
			<p class="paragraf">“Asla!” dedi Tupman, gözünü kırpmadan. “Ah, Rachael!” Kadının yana sarkan elini kendi eline alıp dudaklarına götürdü, o sırada bahçe kovası yere düştü. “Ah Rachael! Beni sevdiğinizi söyleyin.”  </p>
			<p class="paragraf">Evde kalmış hala başını yana çevirerek konuştu: “Bay Tupman” dedi, “nasıl diyeceğimi bilemiyorum. Ama... ama... sizden hoşlanmıyor değilim.”  </p>
			<p class="paragraf">Tupman bu itirafı duyar duymaz, coşan duygularının gereğini yerine getirmeye, yani bildiğimiz kadarıyla (zira bu konulara biz tam âşina değilizdir) bu hallere düşen insanların her zaman yaptıklarını yapmaya koyuldu. Ayağa fırladı, kolunu kızkurusu halanın boynuna dolayıp dudaklarına öpücükler yağdırdı; o da, uygun bir savunma ve direnme gösterisi ardından buna öylesine uysallıkla razı geldi ki, birdenbire sahiden irkilip de korkmuş bir sesle çığlığı basmasaydı Tupman kim bilir ona daha ne bûseler bahşedecekti.   </p>
			<p class="paragraf">“Bay Tupman, gördüler bizi!... Yakalandık!”  </p>
			<p class="resim"><span><img alt="009.tif" class="_idGenPageitem-12" src="image/009_fmt.jpeg"/></span>  </p>
			<p class="paragraf">Tupman döndü, arkasına baktı. Şişman oğlan kocaman çember gözlerini çardağa dikmiş, yüzünde en yetkin bir fizyonomi uzmanının dahi şaşkınlığa, meraka ya da insanda yürek çarpıntısı doğurabilecek herhangi bir başka bilinir ihtirasa yoramayacağı bir ifadesizlikle, hiç kıpırdamadan, karşılarında duruyordu. Tupman’la şişman oğlan birbirlerini süzdüler; oğlanın çehresindeki bomboş ifadeyi fark eden Tupman’ın, ona baktıkça, olup bitenlerden külliyen habersiz ya da hiçbir şey anlamamış olduğuna dair kanaati daha da kesinleşti. Bu izlenimle, sesini sertleştirerek konuştu:   </p>
			<p class="paragraf">“Ne arıyorsunuz siz burada, bayım?”   </p>
			<p class="paragraf">“Yemek hazır, efendim” oldu sorusunun ânında cevabı.   </p>
			<p class="paragraf">“Yeni mi geldiniz buraya?” diye sordu Tupman, yine kızgın bir bakışla.   </p>
			<p class="paragraf">“Şimdi geldim” dedi şişman oğlan.   </p>
			<p class="paragraf">Tupman bir daha dikkatle süzdü onu, ama gözlerinde de, yüzünde de hiçbir kıpırtı göremeyince hala’nımın koluna girerek eve doğru yürüdü. Şişman oğlan arkalarından geldi.   </p>
			<p class="paragraf">Tupman, “Hiçbir şey bilmiyor” diye fısıldadı.   </p>
			<p class="paragraf">“Hiçbir şey” dedi kızkurusu.   </p>
			<p class="paragraf">Arkalarında pek iyi gizlenemeyen, kikirdemeyi andırır bir ses işittiler. Tupman hızla döndü baktı. Hayır, şişman oğlan olamazdı: Suratında en ufak bir eğlenti izi ya da tokluktan gayri bir ifade yoktu.   </p>
			<p class="paragraf">“Kütük gibi uyuyor herhalde” diye fısıldadı Tupman.   </p>
			<p class="paragraf">“Bundan en ufak bir şüphem yok” dedi kızkurusu.   </p>
			<p class="paragraf">Birlikte bir kahkaha attılar.   </p>
			<p class="paragraf">Tupman yanılmıştı. Şişman oğlan bu defa, nasıl olduysa, kütük gibi uyumuyordu. Bütün olanların farkındaydı, hem de cin gibi.   </p>
			<p class="paragraf">Akşam yemeği genel bir sohbet havasına girilmeksizin yenildi bitti. Büyükhanım yatmaya gitmişti; Isabella Wardle Bay Trundle’ın gözünün içine bakıyordu, hala’nımın gözü Tupman’dan başkasını görmüyordu. Emily’nin düşünceleri çok uzaklarda gibiydi... Belki de orada olmayan Snodgrass’a dalmıştı.   </p>
			<p class="paragraf">Saat on biri... on ikiyi... biri çaldı. Beyler hâlâ gelmemişlerdi. Her yüzde bir endişe okunuyordu. Eşkıyalarca yolları kesilip soyulmuş olmasınlardı? Eve gelmek için yola çıkmış olabilecekleri her yöne adam ve fener çıkarsalar mıydı acaba? Yoksa... Hışt! Geldiler işte. Neden bu kadar geç kalmışlardı ki? Arada, tanımadıkları bir ses de vardı. Kim olabilirdi? Kaçakların o ara girdikleri mutfağa koştular hep birlikte ve bir anda her şeyi fazlasıyla gözler önüne seren bir sahneyle karşılaştılar:   </p>
			<p class="paragraf">Mister Pickwick, elleri ceplerinde, şapkası sol gözünün üstüne kadar devrik, mutfak rafına yaslanmış dineldiği yerde başını sağa sola çevirip duruyor, son derece bön ve hayırhah bir çehreyle çevresine nedeni ve saiki hepten meçhul tebessümler saçıyordu. İhtiyar Wardle bir hayli kızarık bir çehreyle, tanımadıkları bir şahsın eline sarılmış, ebedi dostluk beyanları mırıldanıyordu. Winkle yere yuvarlanmamak için sırtını ayaklı saate dayamıştı; ev halkından odasına çıkıp yatmasını salık verecek olanlara bitik bir sesle korkunç tehditler savurmaktaydı. Snodgrass ise mânâlı yüzünün her bir kıvrımında akla gelebilecek en yılgın ve meyus bir ifadeyle bir iskemleye yığılmış kalmıştı.   </p>
			<p class="paragraf">Hanımların, üçü birden, “Bir şey mi oldu?” diye sordular.   </p>
			<p class="paragraf">“Hiç bişiy olmadı” dedi Mister Pickwick. “Biz... biz... iyyiz... Wardle, yahu, bişiymiz yok bizim, di’mi, ha?”   </p>
			<p class="paragraf">“Ne münasebet!” diye cevap verdi yüzünden gülücükler saçılan ev sahibi. “Canlarım, gelin size dostum Bay Jingle’ı tanıştırayım... Mister Pickwick’in dostu Bay Jingle, konuğumuz... küçük bir ziyaret.”  </p>
			<p class="paragraf">Emily, büyük bir endişe içinde, “Snodgrass’a bir şey mi oldu?” diye sordu.   </p>
			<p class="paragraf">“Hiç bi şeyi yok, hanfendi” dedi yabancı. “Kriket ziyafeti... şaane parti... harika şarkılar... yıllanmış porto... klaret... nefis... çok nefis... şarap, hanfendi... şarap.”   </p>
			<p class="paragraf">“Şaraptan di’il” diye Snodgrass kırık bir sesle mırıldandı. “Balıktan.” (Nedense bu gibi hallerde şaraptan değil de hep başka bir şeyden olur, ne olursa.)   </p>
			<p class="paragraf">“Yatsalar daha iyi olmaz mıydı, küçükhanım” dedi Emma o sırada. “Çocuklardan ikisi beyleri yukarı taşırlar.”   </p>
			<p class="paragraf">“Ben yatmıyorum” diye diretti Winkle.   </p>
			<p class="paragraf">“Beni yukarı taşıyacak çocuk daha dünyaya gelmedi” diye meydan okudu Mister Pickwick de, yine öyle bön bön gülümseyerek.   </p>
			<p class="paragraf">“Hurra!” dedi Winkle, nereden çıktığı belli olmayan bir sesle.   </p>
			<p class="paragraf">“Hurra!” diye tekrarladı Mister Pickwick ve şapkasını başından kapıp yere çaldı, sonra durup dururken gözlüğünü de çıkardı, mutfağın ortasına fırlattı. Bu komik marifetine bakıp bir kahkaha attı.   </p>
			<p class="paragraf">Winkle çok yüksek perdeden başlayıp gitgide cılızlaşan bir sesle, “Haydi... bi şişe daha... içelim!” diye bağırırken başı göğsüne düştü, dünya bir araya gelse yatağa yatmayacağına dair şaşmaz kararını ve o sabah “şu Tupman’ın işini bitirmediği” için duyduğu kana susamış pişmanlığı mırıldana mırıldana uyuyakaldı. İki genç dev onu öylece alıp şişman oğlanın gözetiminde odasına taşıdılar. Snodgrass da çok geçmeden kendini şişman oğlanın güvenilir ellerine emanet etti. Mister Pickwick, Tupman’ın kendisine sunduğu kola girerek ve büsbütün sırıtarak sessiz sedasız kayıplara karıştı. Wardle bütün ev halkı ile sanki hemen oradan idama götürülüyormuş gibi hararetle helalleştikten sonra, kendisini üst kata götürme şerefini Trundle’a bahşederek pek heybetli ve vakur görünme çabası içinde odasına çekildi.   </p>
			<p class="resim"><span><img alt="010.tif" class="_idGenPageitem-13" src="image/010_fmt.jpeg"/></span>  </p>
			<p class="paragraf">“Ne feci bir sahne!” dedi hala’nım.   </p>
			<p class="paragraf">“İğrenç!” diye genç hatunların ikisi birden birer çığlık attılar.   </p>
			<p class="paragraf">“Berbat... berbat!” dedi Jingle, tam bir ciddiyetle. Dostlarının her birinden aşağı yukarı bir buçuk şişe önde gidiyordu. “Korkunç manzara... çirkin... çok!”  </p>
			<p class="paragraf">“Ne kibar bir insan!” dedi, evde kalmış hala, Tupman’ın kulağına eğilerek.   </p>
			<p class="paragraf">“Yakışıklı da!” dedi Emily Wardle.   </p>
			<p class="paragraf">“Yaa, hem de çok” dedi hala’nım.   </p>
			<p class="paragraf">Tupman, Rochester’daki dulu hatırlayarak bozuldu; bundan sonraki yarım saatlik sohbet de içinin sıkıntısını gidermeye yaramadı. Yeni ziyaretçi pek çenebazdı; peş peşe sıraladığı fıkralar yetmezmiş gibi, nezaketinden de yanına varılmıyordu. Tupman, Jingle’a rağbet arttıkça kendisinin gözden düşmekte olduğunu sezdi. Gülüşü zoraki, neşesi yapmacıktı. En sonunda vakit gelip de zonklayan yanaklarını çarşaflara gömdüğünde, korkunç bir hazla, o anda Jingle’ın kafasını kuştüyü şilteyle karyola arasında bir yerde eziyor olmaktan duyacağı zevki düşünüyordu.   </p>
			<p class="paragraf">Yorulmak nedir bilmeyen yabancı ertesi gün sabahın köründe uyandı. Arkadaşları önceki gecenin içki âleminin etkisiyle yataklarından hâlâ çıkamazken, o kahvaltı sofrasını gülmekten kırıp geçiriyordu. Bunda o kadar başarılıydı ki, kulakları işitmeyen Büyükhanım bile en komik şakalarından birkaçının kulak borusu yoluyla illâ kendisine aktarılmasını istedi ve hattâ lütfetti onun, yani Jingle’ın, “pek edepsiz bir delikanlı” olduğunu söyledi kızkurusu halaya. O anda ve orada hazır bulunan tüm akrabaların görüşü de tam öyleydi.   </p>
			<p class="paragraf">Büyükhanım yaz sabahları, hava güzelse, Tupman’ın ünlü çardağında vakit geçirmeyi âdet edinmişti. Bunu şu tarz ve biçimde yapıyordu: Önce şişman oğlan, hanımefendinin yatak odası kapısının ardında asılı duran siyah saten başlığı, kalın pamuklu şalı ve geniş saplı ağır bastonu getirmeye yollanıyordu; hanımefendi başlıkla şalı ağır ağır kuşandıktan sonra bir eliyle bastona, öbür eliyle şişman oğlanın omuzuna dayanarak âheste adımlarla çardağa kadar yürüyordu; orda şişman oğlan onu yarım saat temiz havanın tadını çıkarmaya bırakıyor, bu sürenin bitiminde dönüp gelerek eve geri götürüyordu.   </p>
			<p class="paragraf">Yaşlı hanımefendi çok dakik ve titizdi. Bu merasim üç yaz üst üste alışılagelmiş biçimden en ufak bir sapma olmaksızın yerine getirilmiş olduğundan, sabahlardan o sabah şişman oğlanın çardağı terk edip gidecek yerde birkaç adım dışarı çıkıp dikkatle dört bir yana bakındığını, sonra da pek sinsice ve pek esrarengiz bir havalarda geri dönüp kendisine doğru geldiğini görünce doğrusu az şaşırmadı.   </p>
			<p class="paragraf">Büyükhanım korkaktı –çoğu yaşlı hanımlar korkak olur– şişko delikanlının, parasına tamahen, ona bir kötülük yapmak üzere olduğunu düşündü ilk önce. Bağırıp yardım isteyecekti ama yaşlılık ve zaafiyet çoktandır onda haykıracak hal bırakmamıştı. Bu yüzden şişman oğlanın hareketlerini büyük bir dehşet içinde seyredekaldı; onun kendisine yaklaşıp telaşla ve –ona kalırsa– tehditkâr bir edâyla kulağına “Hon’mfendi!” diye bağırması da duyduğu dehşeti azaltmadı.   </p>
			<p class="paragraf">Tesadüf bu ya, Jingle tam o esnada bahçede, çardağa yakın bir yerde dolaşmaktaydı. O da “hon’mfendi!” diye bağırıldığını işitti ve daha fazlasına kulak kabartmak için olduğu yerde durdu kaldı. Böyle yapmasının üç nedeni vardı: Birincisi, yapacak bir işi yoktu ve meraki huyluydu; ikincisi, vicdani sorumluluk nedir hiç bilmezdi; üçüncüsü, çiçek açmış fundaların ardında kimse onu görmüyordu. Onun için orada öyle durdu ve dinledi.   </p>
			<p class="paragraf">“Hon’m!” diye bağırdı şişman oğlan.   </p>
			<p class="paragraf">“Evet, Joe?” dedi tir tir titreyen Büyükhanım. “Eminim sana çok iyi hanımlık ettim bugüne kadar, Joe. Sana hiçbir zaman kötü davranılmadı, gerektiğinden çok işe koşulmadın ve hiç de aç kalmadın.”  </p>
			<p class="paragraf">Bu sonuncusu, şişman oğlanın en hassas duygularına yönelmiş bir hitaptı. Cevap verirken sesindeki vurgudan yüreğinin kabardığı anlaşılıyordu.   </p>
			<p class="paragraf">“Biliyorum, kalmadım.”   </p>
			<p class="paragraf">Büyükhanım cesaretlendi. “O halde ne yapmak isteyebilirsin ki şimdi?”   </p>
			<p class="paragraf">“Tüylerini diken diken ediyim istiyorum” dedi delikanlı.   </p>
			<p class="paragraf">Minnet arzının bu pek kana susamış ifade tarzı karşısında Büyükhanım böyle bir sonuca ne gibi bir süreçten geçilerek ulaşılacağını pek iyi kestiremediğinden, bütün eski korkuları gerisin geri sökün etti.   </p>
			<p class="paragraf">“Dün gece bu çardakta ben ne gördüm, biliyor musun?” dedi delikanlı.   </p>
			<p class="paragraf">“Aman Allahım, ne gördün?” diye haykırdı kocaman delikanlının takındığı resmiyetten telaşa kapılan kadıncağız.  </p>
			<p class="paragraf">“Yabancı bey... hani o kolunu yaralıyan vardı ya, o işte... öpüşmeler, koklaşmalar filan...”   </p>
			<p class="paragraf">“Kiminle, Joe? Hizmetçilerden biri değildi, umarım?”   </p>
			<p class="paragraf">“Daha kötüsü” diye kükredi şişman oğlan Büyükhanımın kulağının taa içine.   </p>
			<p class="paragraf">“Torunlarımdan biri miydi yoksa?”   </p>
			<p class="paragraf">“Ondan da kötü.”   </p>
			<p class="paragraf">“Ondan da mı kötü, Joe?” dedi, rezaletin son perdesinin orada indiğini düşünen yaşlı kadıncağız. “Kimdi, Joe? Mutlaka bilmeliyim.”   </p>
			<p class="paragraf">Şişman oğlan sağına soluna dikkatle bakınıp çevreyi taradıktan sonra, yaşlı hanımın kulağına haykırdı:   </p>
			<p class="paragraf">“Bayan Rachael!”  </p>
			<p class="paragraf">“Ne?” diye cırladı kocakarı. “Daha yüksek sesle konuş, bakayım.”   </p>
			<p class="paragraf">“Bayan Rachael!”  </p>
			<p class="paragraf">“Kızım?”   </p>
			<p class="paragraf">Şişman oğlan evet der gibi art arda başını sallayınca tombul yanakları su muhallebisi gibi çalkalandı.   </p>
			<p class="paragraf">“Ve o buna müsaade etti, öyle mi?” diye haykırdı hanımefendi.   </p>
			<p class="paragraf">Şişman oğlan belli belirsiz sırıttı. “O herifi öperken gördüm onu” dedi.   </p>
			<p class="paragraf">Hanımefendinin o anda yüzünde beliren ifadeyi Jingle gizlendiği yerden görebilmiş olsaydı, apansız bir kahkaha çardağın ne kadar yakınında durduğunu ele verirdi. Dikkat kesilip dinledi. Kulağına, “Benim iznim olmadan!”, “Bu yaşta?”, “Benim gibi zavallı bir ihtiyar...”, “Ben ölene kadar bekleyemedi!” gibi öfke dolu cümle kırıntıları çalındı. Sonra, Büyükhanımı orada yalnız bırakarak çekip giden şişman oğlanın çakılları ezen topuklarının çıkardığı sesi işitti.   </p>
			<p class="paragraf">Tesadüfe bakın siz ki (ama yine de bu bir gerçekti) Jingle bir gece önce Beylik Çiftliği’ne ayak basmasının üzerinden daha beş dakika geçmeden, evde kalmış halanın gönlünü hiç vakit kaybetmeden fethetmeyi aklına koymuştu. Kayıtsız kuyutsuz davranışlarıyla, fütühat girişiminin hedefi nâzenin kadının üstünde hiç de kötü bir etki yaratmamış olduğunun farkına varacak kadar görmüş geçirmişti; üstelik, kızkurusunun insani ihtiyaçların en arzu edilir olanına, küçük bir şahsi servete mâlik olduğuna dair de tahminin ötesinde bir kanaat edinmişti. Hemen o anda ne yapıp edip rakibini saf dışı bırakmanın şart olduğunu düşündü ve bu sonuç ve hedefe ulaşabilmek için gereken her çareye bir dakika bile kaybetmeden başvurmaya karar verdi. Fielding<span class="dipp"><a class="_idFootnoteLink" href="#footnote-225-13" id="footnote-225-13-backlink">13</a></span> der ki, erkek ateş, kadın kavdır; Şeytan onları tutuşturur. Jingle, barut karşısında ateş almış gaz neyse, evde kalmış halalar karşısında genç erkeklerin aynı şey olduğunu biliyordu. Bir patlamanın ne sonuç vereceğini tezelden denemeye ahdetti.   </p>
			<p class="paragraf">Bu önemli karar üzerinde düşüne düşüne gizlendiği yerden çıktı, daha önce sözü geçen fundaların ardında kimselere görünmeden eve yaklaştı. Talih işini rast getirmeye kararlıydı sanki. Tam bahçenin yan kapısını görebileceği bir yere ulaştığı sırada Tupman’la diğer beyler oradan çıkıp gittiler. Genç hanımların da kahvaltıdan hemen sonra yalnız başlarına gezmeye gittiklerini biliyordu. Önünde hiçbir engel yoktu.   </p>
			<p class="paragraf">Kahvaltı odasının kapısı aralık duruyordu. Gözünü uydurup baktı. Evde kalmış hala örgü örüyordu. Jingle öksürdü; hala’nım başını kaldırıp baktı, gülümsedi. Alfred Jingle’ın karakterinde tereddüde hiç yer yoktu; hemen esrarlı bir havayla parmağını dudağına götürerek içeri girdi, kapıyı kapadı.   </p>
			<p class="paragraf">“Bayan Wardle” dedi, yapmacık bir içtenlikle. “Rahatsız ettim, kusura bakmayın... yeni tanıştık... merasime vakit yok... Her şey biliniyor.”   </p>
			<p class="paragraf">“Beyfendi!” dedi evde kalmış hala hiç beklemediği bu karşılaşmadan bir hayli afallamış ve Jingle’ın aklının yerinde olup olmadığından kuşkuya düşmüş bir halde.   </p>
			<p class="paragraf">“Hışş!” dedi Jingle, bir sahne fısıltısıyla. “İri oğlan... hamur suratlı... yuvarlak gözler... kerata!” Burada mânâlı mânâlı başını sallayınca kızkurusu hala helecandan titredi.   </p>
			<p class="paragraf">Sakin görünmeye çalışarak, “Joseph’dan söz ediyorsunuz galiba, beyfendi” dedi.   </p>
			<p class="paragraf">“Evet, hanfendi... Kahrolası Joe... hain köpek... Büyükhanıma söyledi... Büyükhanım çok kızgın... çıldırdı... köpürüyor... çardak... Tupman... öpüşüp koklaşmalar... o biçim yani... ah, hanfendi, ah?”   </p>
			<p class="paragraf">“Bay Jingle” dedi kızkurusu, “eğer buraya bana hakaret etmeye gelip de...”  </p>
			<p class="paragraf">Jingle tınmadı. “Ne münasebet... hiç de değil... hikâyeye kulak misafiri oldum da... size tehlikeyi haber vermeye... hizmetlerimi sunmak... hâdise çıkmasın için yani... Zararı yok... hakaret saydınız... odayı terk...” Ve dediğini yapacakmış gibi döndü yürüdü.   </p>
			<p class="paragraf">“N’apıcam ben şimdi” dedi zavallı kızkurusu, birden gözyaşlarına boğularak. “Ağabeyim çok kızacak.”   </p>
			<p class="paragraf">“Taabi çok kızacak” dedi Jingle. Durdu. “Feci durum.”   </p>
			<p class="paragraf">Evde kalmış hala yeni bir umarsızlık tufanı içerisinde, “Ah, Bay Jingle, Bay Jingle, ben ne diycem şimdi?” dedi.   </p>
			<p class="paragraf">“Düşünde görmüştür deyin” diye karşılık verdi Jingle, istifini bozmadı.   </p>
			<p class="paragraf">Evde kalmış hala azıcık rahatlar gibi oldu. Bunu fark eden Jingle fırsatı kaçırmadı.   </p>
			<p class="paragraf">“Taabi ya, bundan kolay ne var? Rezil oğlan... güzel kadın... şişman oğlan köteği yer... size inanırlar... mesele biter... herkes rahat.”   </p>
			<p class="paragraf">Bu vakitsiz yakalanışın sonuçlarından kurtulma ihtimali mi kızkurusunun içine su serpti yoksa kendisine “güzel kadın” denildiğini işitmek mi duygularını okşadı, bilemiyoruz. Belli belirsiz kızararak Jingle’a minnet dolu bir bakış fırlattı.   </p>
			<p class="paragraf">O kandırıkçı zât derin bir iç geçirdi, birkaç dakika gözlerini evde kalmış halanın yüzüne dikti, pek acınaklı bir haller takınıp irkildi ve hemen gözünü başka tarafa çevirdi.   </p>
			<p class="paragraf">“Bay Jingle, mutsuz görünüyorsunuz” dedi hatun kişi, ağlamaklı bir sesle. “Nâzik müdahalenizden dolayı duyduğum minnettarlığı belirtmek için, mümkünse giderilmesi umuduyla mutsuzluğunuzun nedenini sorabilir miyim?”   </p>
			<p class="paragraf">“Hah!” diye haykırdı Jingle, yine irkilerek. “Gidermek mi? Benim mutsuzluğumu gidermek... Böylesi bir lütuf karşısında duygusuz kalan bir adama siz sevginizi bahşetmişken... ki o adam, hattâ şu anda dahi, yeğeninizin sevgisini kazanma kastiyle... Siz ki... Fakat hayır, o benim dostumdur, onun rezaletlerini ortaya sermek bana düşmez... Bayan Wardle... elveda!” Bu hitabın sonunda, ki o güne kadar ağzından işitilenlerin en rabıtalısıydı, Jingle daha önce de dikkatimizi çekmiş olan bir mendil döküntüsünü gözlerine götürerek kapıya doğru yürüdü.   </p>
			<p class="paragraf">“Bay Jingle, durun!” dedi kızkurusu, ısrarla. “Bay Tupman hakkında bir imada bulundunuz... Açıklayın ne demek istediğinizi!”  </p>
			<p class="paragraf">“Asla!” diye haykırdı Jingle, mesleki (yani sahnelere yakışır) bir edâyla. “Asla!” Ve daha fazla sorguya çekilmek istemediğini göstermek istiyormuş gibi halanın iskemlesinin yanına bir iskemle çekti oturdu.   </p>
			<p class="paragraf">“Bay Jingle” dedi hala, “sizden rica ediyorum, yalvarıyorum size, Bay Tupman’la ilgili korkunç bir sır varsa eğer, açıklayın bana!”   </p>
			<p class="paragraf">Jingle gözlerini halanın yüzüne dikti. “Mümkün mü” dedi, “latif yaratık... kalpsiz tamahkârlığın kurbanı... göz göre göre nasıl?” Birkaç saniye, çeşitli çelişik duygularla savaşır gibiydi; sonra derin ve tok bir sesle, “Tupman’ın gözü sizin paranızda” dedi.   </p>
			<p class="paragraf">“Sefil!” diye haykırdı kızkurusu, hiddete kapılıp hırçınlaşarak. (Jingle’ın hiç şüphesi kalmadı. Kızkurusunda para vardı.)   </p>
			<p class="paragraf">“Üstelik” diye konuştu, “başkasını seviyor.”   </p>
			<p class="paragraf">“Başkasını mı?” Kızkurusu bir çığlık attı. “Kimi?”   </p>
			<p class="paragraf">“Kısa boylu kız... kara gözler... yeğen Emily.”   </p>
			<p class="paragraf">Bir sessizlik oldu.   </p>
			<p class="paragraf">Evde kalmış halanın bütün benliğiyle, ölesiye kıskandığı bir insan varsa bütün yeryüzünde, o yeğendi. Yüzüne ve boynuna kan hücum etti, anlatılmaz bir horgörüyle başını arkaya attı. Hiç konuşmadı. Neden sonra ince dudaklarını ısırıp kasılarak, “Olamaz” dedi. “Buna inanmıyorum.”   </p>
			<p class="paragraf">“Gözünüz üzerlerinde olsun” dedi Jingle.   </p>
			<p class="paragraf">“Olacak” dedi hala.   </p>
			<p class="paragraf">“Tupman’ın bakışlarını izleyin.”   </p>
			<p class="paragraf">“İzleyeceğim.”   </p>
			<p class="paragraf">“Fısıltılarını da.”   </p>
			<p class="paragraf">“Onları da.”   </p>
			<p class="paragraf">“Sofrada onun yanında oturacak.”   </p>
			<p class="paragraf">“Otursun.”   </p>
			<p class="paragraf">“Ona iltifatlar yağdıracak.”   </p>
			<p class="paragraf">“Yağdırsın.”   </p>
			<p class="paragraf">“Etrafında pervane olacak.”   </p>
			<p class="paragraf">“Olsun.”   </p>
			<p class="paragraf">“Ve sizi görmezlikten gelecek.”   </p>
			<p class="paragraf">“Beni görmezlikten mi gelecek?” diye haykırdı evde kalmış hala. “O mu beni görmezlikten gelecek?” Öfkeden ve hayal kırıklığından tir tir titredi.   </p>
			<p class="paragraf">“Kendi gözünüzle göreceksiniz?” dedi Jingle.   </p>
			<p class="paragraf">“Kendi gözümle göreceğim.”   </p>
			<p class="paragraf">“Kim olduğunuzu ona göstereceksiniz?”   </p>
			<p class="paragraf">“Göstereceğim.”   </p>
			<p class="paragraf">“Bir daha ona yüz vermeyeceksiniz?”   </p>
			<p class="paragraf">“Asla!”   </p>
			<p class="paragraf">“Onun yerine bir başkasıyla birlikte olacaksınız?”   </p>
			<p class="paragraf">“Evet.”   </p>
			<p class="paragraf">“Olacaksınız, değil mi?”   </p>
			<p class="paragraf">Jingle hemen orada diz çöktü ve bir beş dakika dizlerinin üstünde kaldıktan sonra, Bay Tupman’ın sahtekârlığı açığa çıkarılıp kanıtlanması şartıyla, evde kalmış halanın kabul görmüş sevgilisi olarak ayağa kalktı.   </p>
			<p class="paragraf">Kanıtlama yükümlülüğü Alfred Jingle’ın üzerindeydi. Alfred Jingle delillerini hemen o gün öğlen yemeğinde ortaya serdi. Kızkurusu hala gözlerine inanamadı. Tracy Tupman, Emily’nin yanına kurulmuş, Snodgrass’a nispet, göz süzüyor, fısıl fısıl konuşuyor, gülümsüyordu. Bir akşam öncesi gönlünün sultanı olana ağzını açıp tek kelime söylemiyor, göz ucuyla olsun bakmıyordu.   </p>
			<p class="paragraf">Wardle, “Allah belasını versin o veledin!” dedi kendi kendine. Olanları annesinden işitmişti. “Kahrolasıca! Sahiden uykudaymış demek. Hepsi hayalden ibaret.”   </p>
			<p class="paragraf">“Hain!” diye düşünüyordu kızkurusu hala. “Sevgili Bay Jingle bana yalan söylememiş. Öğğ! Sefilden nasıl da nefret ediyorum!”   </p>
			<p class="paragraf">Aşağıdaki konuşma, Tracy Tupman’ın hal ve tavrındaki bu ilk bakışta akıl almaz değişikliği okuyucularımıza açıklayabilir belki.   </p>
			<p class="paragraf">Vakit, akşamdı. Sahne, bahçe. Kenar patikalardan birinde iki kişi yürüyor: Biri oldukça kısa boylu, tombul; öbürü hayli uzun boylu ve zayıf: Bay Tupman ile Jingle. Tombul olanı söze başladı:   </p>
			<p class="paragraf">“Nasıl, iyi miydim?”   </p>
			<p class="paragraf">“Nefis... harika... Ben kendim daha iyi rol yapamazdım... Yarın aynı rolü tekrarlamalısınız... her akşam... ben yeter diyene kadar.”   </p>
			<p class="paragraf">“Rachael öyle olsun istiyor mu hâlâ?”   </p>
			<p class="paragraf">“Taabi... hiç hoşlandığı bir şey değil... ama gerekli... şüpheyi üzerinden çekmek... Abisinden korkuyor... Başka çaresi yok diyor... sadece birkaç gün daha... ihtiyarlar hele bi uyutulsun... mutluluğunuz taçlanacak.”   </p>
			<p class="paragraf">“Bir haber iletti mi?”   </p>
			<p class="paragraf">“Sevgiler... en candan sevgi... saygı... asla çözülmeyecek gönül bağı... Senin adına bir şey söyliyeyim mi?”  </p>
			<p class="paragraf">“Aziz dostum” dedi, her şeyden habersiz Tupman, “dostu”nun eline sımsıkı sarılarak, “en derin aşkımı ilet ona... bu yalanı sürdürmekte ne kadar zorlandığımı söyle... nâzik bir şeyler söyle. Ama bu sabah senin aracılığınla bana ilettiği fikri ne kadar yerinde bulduğumu da ekle. Söyle ona, dirayetini alkışlıyorum, basiretine hayranım.”  </p>
			<p class="paragraf">“Söylerim. Başka?”   </p>
			<p class="paragraf">“Hepsi bu kadar. Sadece, ona benimsin diyebileceğim, kimseden bir şeyler gizlememize gerek kalmayacak günü nasıl dört gözle beklediğimi ekle.”   </p>
			<p class="paragraf">“Elbette, elbette. Başka?”   </p>
			<p class="paragraf">“Ah, dostum!” dedi biçare Tupman, tekrar arkadaşının eline sarıldı. “Çıkar gözetmeyen iyiliğin için sana nasıl teşekkür edeceğimi bilemiyorum. Benim yoluma çıkabileceğin düşüncesiyle eğer ki bir an için olsun sana haksızlık ettiysem bağışla beni. Aziz dostum, sana olan şükran borcumu hiç ödeyebilir miyim acaba?”   </p>
			<p class="paragraf">“Sözünü dahi etme” dedi Jingle. Sonra birden aklına bir şey gelmiş gibi durakladı. “Ha, sahi... ” dedi, “bi on kâğıt veremez miydin? Çok önemli bir mesele... üç günde öderim.”   </p>
			<p class="paragraf">“Verebilirim, sanıyorum” dedi. Tupman, olanca cömertliğiyle. “Üç gün demiştin, değil mi?”   </p>
			<p class="paragraf">“Yalnız üç gün... O zaman her şey düzeliyor... Hiçbir sorun kalmayacak.”   </p>
			<p class="paragraf">Tupman arkadaşının eline paraları saydı; o da eve doğru yürürlerken teker teker her birini cebine yerleştirdi.   </p>
			<p class="paragraf">“Dikkatli ol” dedi Jingle, “hiç bakmak yok.”   </p>
			<p class="paragraf">“Yan gözle bile yok” dedi Tupman.   </p>
			<p class="paragraf">“Tek kelime olsun konuşmak yok.”  </p>
			<p class="paragraf">“Yok.”   </p>
			<p class="paragraf">“Gözün yalnız yeğeni görecek... Halaya basbayağı kaba davranılacak... İhtiyarları kandırmanın tek yolu.”   </p>
			<p class="paragraf">“İcabına bakarım” dedi Tupman, sesini yükselterek.   </p>
			<p class="paragraf">“Ben de bakarım icabına” dedi Jingle, içinden. Birlikte eve girdiler.   </p>
			<p class="paragraf"> Öğlenki sahne o akşam ve onu izleyen üç gün art arda, öğlen ve akşam tekrarlandı. Dördüncü gün ev sahibi çok sevinçliydi, çünkü Tupman’a yönelik suçlamanın hiçbir dayanağı olmadığına kaani olmuştu. Tupman çok sevinçliydi, çünkü Jingle aşki vaziyetinin doruğa varmak üzere olduğunu ona bildirmişti. Mister Pickwick de öyleydi. Çünkü onun öyle olmadığı haller hayatta çok enderdi. Snodgrass ise hiç öyle değildi; çünkü Tupman’ı kıskanıyordu. Yaşlı hanımefendi sevinçliydi, çünkü vistte kazanıyordu. Jingle ile Bayan Wardle da öyleydiler; çünkü öyle olmalarının bu macera dolu hikâyede ayrı bir faslın açılmasına hak verdirecek kadar önemli nedenleri vardı.   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-13-backlink" id="footnote-225-13">13</a>	18. yüzyılda yaşamış ünlü İngiliz romancı. (ç.n.)</p>
				</div>
			</div>
		</div>
	</body>
</html>