<html xmlns="http://www.w3.org/1999/xhtml">
	<head>
		<title>6-31</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-33">FASIL 32  </p>
			<p class="arabaslik_orta ParaOverride-9">Bob Sawyer’ın Borough’da evinde düzenlediği   </p>
			<p class="arabaslik_orta ParaOverride-9">bekârlar partisinin Sosyete Takvimi’ndekinden   </p>
			<p class="arabaslik_orta">çok daha ayrıntılı anlatıldığı fasıl<span class="CharOverride-9">  </span></p>
			<p class="paragbas">Borough’daki Lant Sokağı’nın insan ruhunu bir tatlı hüzünle saran bir dinginliği vardır. Orada her zaman kiralık ev bulunabilir; sıradanlığı ile de insana huzur veren bir ara sokaktır Lant Sokağı. Lant Sokağı’nda bir ev kelimenin tam anlamında birinci sınıf ikametgâh sayılmasa da saygın bir mesken yerine geçer. Kendini dünyadan tecrit etmek –iğvadan masun kılmak, pencereden bakmakla tahrik olunabilecek her bir şeyden uzak durmak– isteyen bir kimsenin gideceği yer mutlaka Lant Sokağı’dır.   </p>
			<p class="paragraf">Bu mutlu sığınak birkaç ütücü, üç beş usta mücellit, Borçlular Hapishanesi’nden iki üç memur, tersane çalışanları ve bir avuç kadın terzisi ile konfeksiyon işçisinin işgali altındadır. Sakinlerinin çoğunluğu kiraya verdikleri dayalı döşeli dairelerin geliriyle geçinmekte ya da sağlığa yararlı, cana can katar bir meslek olan son-ütücülükle iştigal etmektedirler. Sokağın görünümünde öne çıkan başlıca unsurlar yeşil kepenkler, kiralık ev ilanları, pirinçten dökme tabela ve kapı tokmaklarıdır; belli başlı canlı türleri ise bulaşıkçı çocuk, pandispanyacı delikanlı, fırınlanmış patates satıcısıdır. Sokak sakinleri gelip geçicidir; genellikle kira ödeme günlerinde ve hemen hep geceleyin kayıplara karışırlar. Bu mutluluklar vadisinde Majesteleri’nin vergileri çok nâdir ödenir; kimin ne kadar kira ödediği de pek bilinmez ve sık sık sular kesilir.   </p>
			<p class="paragraf">Bob Sawyer’ın Mister Pickwick’i dâvet ettiği akşamın erken saatlerinde, evinin ilk katında şöminenin bir yanında kendisi, öbür yanında Ben Allen yan gelmiş oturuyorlardı. Misafirleri ağırlamak için bütün hazırlıklar tamamlanmış gibiydi. Koridordaki şemsiyeler arka odanın kapısı dışındaki kuytuya yığılmıştı; ev sahibesinin hizmetçisine ait başlık ve şal merdiven parmaklıklarından çekilip alınmış, sokak kapısının önündeki paspasın üzerinde iki çiftten fazla galoş bırakılmamıştı. Fitili kısaltılma zamanı gelmiş bir mutfak kandili merdiven başındaki pencerenin pervazında şen şakrak yanıp duruyordu. Sert içkileri Bob Sawyer anacaddedeki şarapçıya kendisi giderek satın almış ve yanlış adrese teslim edilmesinler diye yamağın önüne düşüp eve kadar gelmişti. Sıcak şarap kırmızı bir kâse içinde yatak odasında hazırda bekliyordu; kâğıt oyunları için müşterek oturma odasından yeşil çuha kaplı bir küçük masa ödünç alınmıştı; pansiyona ait bardaklar, mahalle birahanesinden o gün için âriyet gelenlerle birlikte kapının dışındaki sahanlıkta bir tepsi içinde yan yana dizili duruyordu.   </p>
			<p class="paragraf">Bütün bu hazırlıklar çok iyi, çok güzeldi de, ocak başında oturmakta olan Bob Sawyer kaygılı görünüyordu. Gözünü yanan kömüre dikmiş oturan Ben Allen’ın da yüzünde ona acıyormuş gibi bir ifade, uzun bir sessizlikten sonra da, “Hakikaten, tam da bu sırada huysuzlanması hiç iyi olmadı, hiç değilse yarına kadar bekleseydi” derken sesinde biraz hüzün vardı.   </p>
			<p class="paragraf">“Hainliğinden, n’olacak! Başka hiçbir şey değil!” dedi Bob Sawyer, burnundan soluyarak. “Parti yapmaya param varsa onun o baş belası ‘ufacık hesabını’ da ödeyebilmeliymişim!”   </p>
			<p class="paragraf">“Ne zamandan beri ödenmemişti?” diye sordu Ben Allen.   </p>
			<p class="paragraf">Hesap denilen şey, bu arada, insan dehasının icad ettiği, kendi kendine işler en olağanüstü makinedir. Hayat boyu hiç durmadan çalışır.   </p>
			<p class="paragraf">Bob Sawyer, “Topu topu üç aydan biraz fazla” diye karşılık verdi.   </p>
			<p class="paragraf">Ben Allen umutsuzluk ifadesi bir öksürükle gözünü ocağın en üst iki parmaklık demiri arasına dikti. “Şimdi burada herkesin içinde ağzından kaçırırsa felaket olur ama, di mi?” dedi sonunda.   </p>
			<p class="paragraf">“Korkunç olur” dedi Bob, “korkunç!”   </p>
			<p class="paragraf">Oda kapısının hafifçe vurulduğu işitildi. Bob Sawyer arkadaşına bir göz atıp kapıyı vurana içeri gelmesini söyledi.   </p>
			<p class="paragraf">Kocamış, çulsuz bir çöpçünün terk edilmiş pasaklı kızı görünümünde, siyah çoraplar giymiş bir genç kız kapı aralığından başını uzattı. “Affedersiniz, Bay Sawyer” dedi, “Bayan Raddle sizinle konuşmak istiyor.”   </p>
			<p class="paragraf">Bob Sawyer daha ağzını açmadan genç kız, arkasından birisi onu şiddetle geriye çekmiş gibi apar topar gözden kayboldu. Bunun hemen ardından kapı yeniden vuruldu. “Benim, ben! Geldim işte!” diyordu sanki, öyle açık seçik, tok bir vuruştu.   </p>
			<p class="paragraf">Bob Sawyer ürküntüyle bir baktı arkadaşına ve tekrar “Buyrun, girin” dedi.   </p>
			<p class="paragraf">Demese de olurdu. Zira daha o kelimeleri telaffuz dahi etmesine vakit kalmadan kısacık boylu bir kadın daldı odaya. Hırstan tir tir titriyordu, suratı sapsarıydı.   </p>
			<p class="paragraf">“Bana bakın, Bay Sawyer” dedi öfkeli küçük kadın, sakin görünmeye gayret ederek, “lütfen ödeyin artık şu benim küçük hesabımı, zira bugün öğleden sonra kiramı ödemem gerekiyor ve mal sahibi şu anda aşağıda bekliyor.” Kadın konuşurken ellerini ovuşturuyordu; gözünü Bob Sawyer’ın başının üstünden arkadaki duvara dikmişti.   </p>
			<p class="paragraf">“Sizi zorda bıraktığım için çok üzgünüm, Bayan Raddle, ama...” diyecek oldu Bob Sawyer, hürmetkâr bir duruşla.   </p>
			<p class="paragraf">“Rahatsız olduğum filan yok!” Kadın cırlak bir sesle güler gibi karşılık verdi. “Bugüne kadar istemedim bilhassa ki hiç değilse para doğruca mal sahibine gideceği için bende kalacağına sizde de kalabilir diye. Bugün öğleden sonra için bana söz verdiniz, Bay Sawyer, burada kalan bütün beyfendiler sözlerinde durmuşlardır... kendine beyfendi diyen herkes, yani!”   </p>
			<p class="paragraf">Başını arkaya attı, dudaklarını ısırıp ellerini daha hızlı oğuşturarak bakışlarını daha bir hiddetle duvara dikti kadın. Bob Sawyer’ın sonradan bir başka durumda Şark tarzı bir benzetmeyle belirttiği gibi, “istimi ısınıyordu”.  </p>
			<p class="paragraf">“Fevkalade üzgünüm, Bayan Raddle” dedi Sawyer, akla gelebilecek en alttan alıcı hâliyle “ama ne yapayım ki City’de umduğumu bulamadım bugün.”  </p>
			<p class="paragraf">Ne acayip yerdir ki o City<span class="dipp"><a class="_idFootnoteLink" href="#footnote-225-51" id="footnote-225-51-backlink">51</a></span>, ne çok insanı hep hayal kırıklığına uğratmasa olmaz!  </p>
			<p class="paragraf">“Olabilir” dedi Bayan Raddle. Ayağını yerde serili Kidderminster halısının mor karnıbaharlarından birinin üstüne bastı. “Ondan bana ne?”   </p>
			<p class="paragraf">Bob Sawyer ürktü, gözlerini karpıştırdı. “Em...Eminim, önümüzdeki haftanın ortasına kalmaz tastamam ödeşeceğiz Bayan Raddle, sonra da işi daha iyi bir şekle sokup hep öyle devam ederiz.”   </p>
			<p class="paragraf">Bayan Raddle’ın bütün istediği buydu. Zavallı Bob Sawyer’ın dairesine deliler gibi fırlayıp çıkarken öfkesinin tadını çıkarmaya o kadar kararlıydı ki, parası ödenseydi hayal kırıklığına uğrayacaktı denilebilir. Bu türden bir rahatlamaya ziyadesiyle ihtiyacı vardı: Az önce mutfakta Bay R. ile bu konuda atışmışlardı.   </p>
			<p class="paragraf">Komşuların bilgilenmesi için sesini yükseltti. “Siz ne zannediyorsunuz yani, Bay Sawyer, kira ödemeye hiç yanaşmayan, üstelik kahvaltısında önüne konulan tereyağı ve kelle şekerinin ve her sabah kapıdan alınan sütün parasını da geri ödemeyi düşünmiyen bir insanın evimi işgal etmesine göz yumacağımı mı zannediyorsunuz? Ne yani, yirmi yıldır bu sokakta (on yılı karşı tarafta, dokuz yıl ve üç çeyreği tam bu evin içinde) yaşamış çalışkan ve gayretli bir kadının, parasını ödemeye yarar bir işe el atması icap ederken puro tüttürüp içki içmekten, yayılıp oturmaktan başka bir iş yapmayan birtakım tembel herifler uğruna ölesiye çalışmaktan başka yapacağı bir şey yok mu sanıyorsunuz? Yani siz...”   </p>
			<p class="paragraf">“Bir bakın ama, hanımcığım” diye Benjamin Allen kadını yatıştırmak istercesine araya girdi.   </p>
			<p class="paragraf">“Siz görüşlerinizi kendinize saklayın, lütfen, beyfendi, çok rica ediyorum!” dedi Bayan Raddle, sel gibi coşmuş akan konuşmasını birden frenleyerek. “Sizin bana söz söylemeye hakkınız olduğunu hiç sanmıyorum. Bu daireyi size kiralamış değilim herhalde?”   </p>
			<p class="paragraf">“Tabii, kiralamadınız” dedi Benjamin Allen.   </p>
			<p class="paragraf">“İyi işte” dedi Bayan Raddle, mütehakkim bir nezaketle, “belki şimdi hastanelerde fakir fukaranın kolunu bacağını kırdığınızla kalır, kendi işinize bakarsınız. Yoksa sizi buna zorlayacak birileri bulunur buralarda, bayım.”   </p>
			<p class="paragraf">Benjamin Allen, “Aman, ne anlayışsız bir kadınmışsınız siz de!” diye diklenecek oldu.   </p>
			<p class="paragraf">“Afedersin, delikanlı, o dediğini bi daha tekrarlar mısın?” dedi, kızgınlıktan buz gibi terler dökmeye başlayan Bayan Raddle.   </p>
			<p class="paragraf">Benjamin Allen kendi adına tedirgin olmaya başlamıştı. “O kelimeyi sizi incitecek bir anlamda söylemedim, hanfendi” dedi.   </p>
			<p class="paragraf">“Kusura bakmayın, genç adam” dedi Bayan Raddle, sesini yükselterek, büsbütün yukarıdan bir tavırla, “kimdi o sözünü ettiğiniz kadın öyle? Beni mi kastetmiştiniz?”   </p>
			<p class="paragraf">“Eee... Bu kadar da olmaz ki, canım!” dedi Benjamin Allen.   </p>
			<p class="paragraf">“Bana mı dediniz o sözü, soruyorum size?” Bayan Raddle büsbütün kızdı, köpürdü.   </p>
			<p class="paragraf">Ardına kadar açtı kapıyı.   </p>
			<p class="paragraf">Benjamin Allen, “Tabii ya size dedim!” diye karşılık verdi.   </p>
			<p class="paragraf">“Bana, tabii bana! Değil mi?” dedi Bayan Raddle. Ağır ağır kapıya doğru geri çekildi ve sesini olabildiğince yükseltti Bay Raddle mutfaktan duysun diye. “Yaa, öyle, tabii. Herkes biliyor çünkü, kendi evimde bana hiç çekinmeden hakaretler edilirken kocam ol’cak adamın aşağıda koltuğa kurulmuş oturduğunu, ben sanki sokaktan geçen bir köpekmişim gibi hiç oralı olmadığını herkes biliyor. İnsanları canlı canlı kesip doğramakla uğraşarak pansiyona söz getiren ve karısına (burada bir hıçkırdı Bayan Raddle) olmadık hakaretlerle saldıran bir çift genç adamın ona böyle m’amele etmesine izin verdiği için (burada bir kere daha hıçkırdı Bayan Raddle) utanması lazım. Yukarı gelip bu haydutların karşısına çıkmaya korkan aşağılık, yüreksiz, sünepe yaratık... korkak işte...” Bayan Raddle söylenmeye ara verip bu meydan okuyuş kocasını gayrete getirdi mi acaba diye alt kata kulak verdi; bir işe yaramadığını görünce, hıçkıra hıçkıra, dosdoğru basamaklardan inmeye koyuldu ve tam o sırada sokak kapısı iki kere şiddetle vurulunca içler acısı ahlamalar, inlemelerle karışık dehşetli bir ağlama nöbetine tutuldu. Kapının vurulması altı kere tekrarlanıncaya kadar sürdü bu ve o arada Bayan Raddle içini kavuran dayanılmaz acıyla yolu üstündeki bütün şemsiyeleri devire devire arka avluya bakan oturma odasına daldı, ardından kapıyı korkunç bir çatırtıyla kapattı.   </p>
			<p class="paragraf">Kapı açılınca, “Bay Sawyer burada mı oturuyor?” diye sordu Mister Pickwick.   </p>
			<p class="paragraf">“Evet” dedi hizmetçi kız. “Birinci kat. Merdiven başına çıkınca doğru karşınızda.” Southwark semtinin has yerlilerinden olan hizmetçi bu bilgiyi aktardıktan sonra o koşullarda ondan beklenebilecek her şeyi yerine getirdiğinden emin olarak, elinde mumla, mutfak merdiveninden inip gözden kayboldu.   </p>
			<p class="paragraf">En arkadan içeri giren Bay Snodgrass bir sürü sonuçsuz gayretin ardından zinciri yerine asarak sokak kapısını sağlama aldı, hep birden paldır küldür üst kata çıktılar ve Bayan Raddle yolunu kesecek korkusuyla aşağı inemeyen Bob Sawyer tarafından karşılandılar.   </p>
			<p class="paragraf">“Nasılsınız?” dedi tedirgin öğrenci. “Ne iyi ettiniz de geldiniz... Aman, bardaklara dikkat!” Bu uyarı, şapkasını tepsiye koyan Mister Pickwick’e yönelikti.   </p>
			<p class="paragraf">“Hay Allah!” dedi Mister Pickwick. “Kusurumu bağışlayın.”   </p>
			<p class="paragraf">“Bir şey değil, bir şey değil” dedi Bob Sawyer. “Burası biraz sıkışık da. Lakin bir genç bekârı ziyarete geliyorsanız, bunlara katlanacaksınız... Buyrun, buyrun, girin içeri. Bu beyfendiyi daha önce görmüştünüz, sanıyorum.” Mister Pickwick, Benjamin Allen’la el sıkıştı. Arkadaşları da öyle yaptılar. Yerlerine henüz oturmuşlardı ki kapı yine iki kez vuruldu.   </p>
			<p class="paragraf">“Bu Jack Hopkins olmalı” dedi Bob. “Şış. Evet, o. Gel, Jack, gel. Çık yukarı.”   </p>
			<p class="paragraf">Basamaklarda pat pat ayak sesleri duyuldu. Üzerinde siyah kadife yelek ve beyaz takma yakalı çizgili mavi gömlekle Jack Hopkins göründü.   </p>
			<p class="paragraf">“Geciktin, Jack?” dedi Benjamin Allen.   </p>
			<p class="paragraf">“Hastaneye takıldım da” dedi Hopkins.   </p>
			<p class="paragraf">“Yeni bir şey mi var?”   </p>
			<p class="paragraf">“Yoo. O kadar önemli bir şey değil. Âcil’e getirilen ilginç bir kaza.”   </p>
			<p class="paragraf">“Ne kazası, beyfendi?” diye sordu Mister Pickwick.   </p>
			<p class="paragraf">“Dördüncü kat penceresinden aşağı düşen bir adam, işte... ama iyi görünen bir vak’a. Hakkaten iyi.”   </p>
			<p class="paragraf">“Hasta iyileşme yolunda mı demek istiyorsunuz?”   </p>
			<p class="paragraf">“Yoo” dedi Hopkins, önemsiz bir şeyden söz edercesine. “Hayır. Bence tersi olacağa benziyor. Ama yarın harika bir ameliyat olacak sanıyorum... Muhteşem bir sahne, Slasher<span class="dipp"><a class="_idFootnoteLink" href="#footnote-225-52" id="footnote-225-52-backlink">52</a></span> yaparsa eğer.”  </p>
			<p class="paragraf">“Bay Slasher’ın iyi bir cerrah olduğunu mu düşünüyorsunuz?” diye sordu Mister Pickwick.   </p>
			<p class="paragraf">“Yaşayanlar içinde en iyisi. Geçen hafta küçük bir oğlanın bacağını eklem yerinden kesmişti de, beş elma ve bir zencefilli kek yemiş olan oğlan ameliyat bittikten iki dakika sonra, oraya alay konusu olmaya gelmediğini söyleyip, hemen başlamazsanız anneme şikâyet ederim sizi diyordu.”   </p>
			<p class="paragraf">“Bak sen!” dedi Mister Pickwick, hayretler içinde.   </p>
			<p class="paragraf">“Yok canım, o da bir şey mi!” dedi Jack Hopkins. “Ha, Bob?”   </p>
			<p class="paragraf">“Hiç bi şey değil, taabi” dedi Bob Sawyer.   </p>
			<p class="paragraf">“Yaa, Bob” dedi Hopkins, Mister Pickwick’in dikkat kesilmiş yüzüne kaçamak bir bakışla, “dün gece tuhaf bir vak’a geldi. Bir çocuk getirdiler: Gerdanlık yutmuş.”   </p>
			<p class="paragraf">“Kim, ne yutmuş, beyfendi?” diye atıldı Mister Pickwick.   </p>
			<p class="paragraf">“Çocuk, efendim... gerdanlık yutmuş” dedi Hopkins. “Hepsini bi defada değil, elbette, daha neler! Hepsini bir defada yutsaydı da siz bunu yutmazdınız, di mi, Mister Pickwick? Ha! Ha!” diyerek Hopkins kendi şakasını pek beğendiğini gösterdi. “Şöyle olmuş” diye devam etti. “Çocuğun anası babası fukara bir izbede yaşıyorlarmış, çok parasızmışlar. Ablası bir gerdanlık satın alıyor: Siyah tahtadan iri iri boncukları olan çarşı işi ucuz bi şey. Çocuk oyuncak niyetine aşırıp saklıyor gerdanlığı; oynuyor onunla, oynarken ipini koparıyor ve boncuklardan birini yutuyor. Pek bi hoşuna gidiyor bu oyun; hemen ertesi günü bir boncuk daha yutuyor.”  </p>
			<p class="paragraf">“Olur şey değil, ne korkunç!” dedi Mister Pickwick. “Özür dilerim, araya girdim. Devam edin.”  </p>
			<p class="paragraf">“Çocuk ertesi gün iki tane boncuk birden yutuyor, ondan sonraki gün üç tanesinin hakkından geliyor ve böyle gide gide bir haftada bütün gerdanlığı bitiriyor! Abla, çalışkan bir genç kızmış, süslenmeye harcayacak parası olmazmış her zaman, gerdanlığı kayboldu diye ağlamaktan bi hâl oluyor. Her yerde arıyor gerdanlığını ama söylemeye ne hacet, bulamıyor bir türlü. Birkaç gün geçiyor, evde maaile oturmuş yemek yiyorlarmış: Patatesli kuzu kızartması varmış sofrada. Çocugun karnı aç değilmiş, odanın içinde oynayıp duruyormuş. Birden tuhaf bir gürültü işitilmiş, sanki dolu yağıyormuş gibi. ‘Yapma öyle, oğlum’ demiş babası. ‘Ben bi şey yapmıyorum ki!’ demiş çocuk. ‘Yapma diyorum işte bi daha’ demiş baba. Kısa bir sessizlik olmuş, sonra gürültü yeniden, daha da beter başlayınca, ‘Sözümü dinlemezsen, göz açıp kapayana kadar kendini yatakta bulacaksın!’ demiş baba. Çocuğu tutup şöyle bir sarsmış aklı başına gelsin diye. Bi de ne olsun? Hiç duyulmamış bir çıngırtı! ‘Hay, n’oluyim! Çocuğun içinde oluyor yahu, ne oluyorsa’ diyor baba. ‘Yanlış yerde kuşpalazı olmuş bu’ diyor. ‘Kuş palazı diil, baba’ diyor yumurcak, ağlamaya başlıyor. ‘Gerdanlık! Yuttum onu, baba’ diyor... Babası oğlunu kaptığı gibi hastaneye koşmuş. Boncuklar yol boyu sarsıntıdan oğlanın midesinde çıngır çungur çalkalanıp duruyormuş; insanlar havaya, mahzenlerin diplerine filan bakıyorlarmış nerden geliyor bu acayip gürültü diye. Çocuk şimdi hastanede” dedi Jack Hopkins. “Yürüdüğü zaman öyle bir gürültü çıkarıyor ki, hastalar uyanmasın diye bir bekçi kaputuna sarıp sarmalamak zorunda kaldılar oğlanı...”   </p>
			<p class="paragraf">Mister Pickwick, “Duyduğum en inanılmaz vak’a” dedi, masaya yaman bir şaplak indirerek.   </p>
			<p class="paragraf">“Yok, canım, o bişey değil” dedi Jack Hopkins. “Di mi, Bob?”   </p>
			<p class="paragraf">“Değil, taabi” dedi Bob Sawyer.   </p>
			<p class="paragraf">“Bizim meslekte böyle çok acayip şeyler olur, emin olun, beyfendi” dedi Hopkins.  </p>
			<p class="paragraf">“İnanırım, efendim, inanırım” dedi Mister Pickwick.   </p>
			<p class="paragraf">Kapı tekrar vuruldu. Yanında iskorbüt hastasıymış gibi beti benzi bozuk, upuzun boyun atkılı bir delikanlıyla kocaman kafası siyah peruklu gençten biri göründü; onları, pembe renkli çapa işlemeleriyle bezeli gömlek giymiş bir başkası, onu da örme saat köstekli, solgun yüzlü bir genç izledi. Az sonra tertemiz gömleği, bez potinleriyle ciddi suratlı bir dâvetlinin daha gelmesiyle meclis tamamlandı. Yeşil çuha kaplı küçük masa orta yere çekildi, ilk parti sıcak şarap getirildi, bundan sonraki üç saat, düzinesi altı peniden Yirmi Bir oynamaya hasredildi. Oyun, sadece bir kez, iskorbütlü delikanlıyla pembe çapalı şahıs arasında çıkan önemsiz bir anlaşmazlık yüzünden kesildi: İhtilaf süresince, iskorbütlü delikanlı umut sembolleriyle donanmış şahsın burnunu çimdiklememek için kendini zor tuttu; buna karşılık o da iskorbütlü asabi gencin (ya da yüzü insana benzer herhangi bir kimsenin) ucuz sululuğuna tahammül etmeyeceğini kesin bir dille ilan etti.   </p>
			<p class="paragraf">Yirmi Bir faslı sona erip de fişlerin ve altı penilerin kayıp ve zarar hesabı oyuna katılan bütün tarafları tatmin edecek biçimde denkleştirilince, Bob Sawyer çıngırağı çalıp yemek yenileceğini haber verdi. Sofra hazırlanırken dâvetliler birer köşeye sığışıp beklemeye koyuldular.   </p>
			<p class="paragraf">Kimilerinin tasavvur edebileceği kadar kolay olmadı yemeğin hazırlanması. Her şeyden önce, mutfak masasına yüzüstü yıkılıp uyuya kalmış hizmetçi kızı uyandırmak icap etti. Bu biraz zaman aldı ve kızın çıngırak sesine cevap verdikten sonra da, azıcık olsun kendine gelip dünyayı algılayabilmesine yardımcı olunabilmesi için bir çeyrek saat daha semeresiz gayretlerle geçti. İstiridyeleri ısmarladıkları adama onları açıp da getirmesi söylenmemişti. Bir bıçakla ya da iki uçlu bir çatalla istiridye açmak netameli iştir; bu tarz çabalar fayda vermedi. Dana söğüş de hiç iyi pişmemişti; jambon desen (o da köşebaşındaki Alman sosisi satılan dükkândan alınmıştı) ondan farksızdı. Yine de kalaylı bir kap içinde bol siyah bira vardı; peynir de eksiği gediği kapamaya yarardı nasıl olsa, çünkü çok fena kokuyordu. Böylece, bu gibi durumlarda hep olduğu gibi, her şey bir şekilde yolunda gitti.   </p>
			<p class="paragraf">Yemekten sonra masaya bir paket puro ve birkaç şişe sert içkiyle birlikte, dopdolu bir kap sıcak şarap daha konuldu. Bunun ardından bir suskunluk sardı ortalığı: Hiç hayra alamet değildi. Buna, bu çeşit ortamlarda çok sık rastlanan, lakin öyle de olsa çok cansıkıcı bir olay yol açtı.   </p>
			<p class="paragraf">Hizmetçi kız bardakları yıkıyordu. Pansiyonda dört bardak olduğundan söz edilmişti ama bunu Bayan Raddle’ı kötülemek için söylüyor değiliz: Bardaktan yana eksiği olmayan bir pansiyon şimdiye kadar görülmemiştir.   </p>
			<p class="paragraf">Ev sahibininkiler ince camdan, küçük bardaklardı. Birahaneden ödünç alınanlar ise, her biri kapkalın kabartılı, tek ayak üstünde, su toplamış gibi şişmiş kocaman şeylerdi. Durumun gerçekte ne olduğunun dâvetlilerce anlaşılması için bu kadarı yeterliydi ama, hizmetçi olacak işgüzar genç kadın Bob Sawyer’ın göz kırpmalarını ve sair müdahalelerini görmezden gelerek, pekâlâ işitilebilir bir sesle, her genç adamın bardağının hemen aşağı götürülüp yıkanması gerektiğini söyledikten sonra, birası içilmeye başlanıp da daha bitmemiş bardakları zorla çekip alarak ordaki beylerden herhangi birinin zihninde bu konuda belirebilecek bir yanlış anlamanın önünü kesiverdi.   </p>
			<p class="paragraf">Felaket bir kere geldi mi tam gelir. Bez potinli kasıntı adam –iskambil oyununun başından beri hep bir şaka yapmak için boşuna fırsat kollamıştı– bu durumu vesile bildi. Bardaklar ortadan kaybolur olmaz, ismini unutmuş olduğu tanınmış bir şahsiyetin, kim olduğunu hiç bilmediği bir başka ünlü ve mümtaz şahsa verdiği çok yerinde bir cevaba dair upuzun bir fıkra anlatmaya koyuldu. Uzun uzun bir sürü ayrıntıya dalarak anlatacaklarıyla uzaktan alakalı çeşitli mevzulara takıldı ve tam yerine geldiğinde söyleyeceği şeyi, son on yıldır her gittiği yerde söylemiş olduğu halde, bir türlü hatırlayamadı.   </p>
			<p class="paragraf">“Ne diyim, bilmem ki, olur şey değil!” dedi bez potinli.   </p>
			<p class="paragraf">O sırada kulağına bardak şıngırtıları çalınan Bob Sawyer sabırsızlanarak kapıya baktı: “Hakkaten yazık oldu yahu, fıkrayı unutmana çok üzüldüm” dedi.   </p>
			<p class="paragraf">“Ben de” dedi ciddiyet kumkuması, “herkesi çok eğlendirecekti. Neyse, yarım saate kadar hatırlarım herhalde.”   </p>
			<p class="paragraf">Kasıntı adam tam böyle derken ve aklı bardaklara takılı kalan Bob Sawyer hikâyenin sonunu dinlemeyi çok istediğini, zira anlatıldığı kadarıyla da hayatında dinlediği hikâyelerin istisnasız en iyisi olduğunu söylerken bardaklar geri geldi.   </p>
			<p class="paragraf">Bardakların görünmesiyle Bob Sawyer’ın ev sahibesiyle görüşmesinden beri bozuk olan sinirleri az çok yatıştı; yüzü açıldı, keyfi yerine geldi.   </p>
			<p class="paragraf">“Hadi göreyim şimdi seni, Betsy” dedi, tatlı tatlı, hizmetçi kızın masanın orta yerine yığıp bıraktığı bardakları herkese dağıtarak. “Haydi, Betsy, sıcak su getir, çabuk tut elini!”   </p>
			<p class="paragraf">“Sıcak su yok” dedi Betsy.   </p>
			<p class="paragraf">“Sıcak su mu yok?”   </p>
			<p class="paragraf">“Yok” dedi kız yüzünde bir dolu lafla ifade edilemeyecek kesin bir kararlılıkla başını iki yana sallayarak. “Bayan Raddle sıcak su alamıycakmışsınız dedi.”   </p>
			<p class="paragraf">Misafirlerinin çehrelerinde beliren şaşkın ifade dâvet sahibini yeniden yüreklendirdi.   </p>
			<p class="paragraf">“Sen hemen sıcak su getir buraya... hemen!” diye sesini fena halde yükseltip bağırdı.   </p>
			<p class="paragraf">“Olmaz. Yapamam” dedi kız. “Bayan Raddle yatmadan önce ocağı söndürdü, su kabını da dolaba kitledi.”   </p>
			<p class="paragraf">Bob Sawyer’ın yüzünden okunan içindeki duygu fırtınasını gören Mister Pickwick, “Canım, ne zararı var?” dedi. “Böyle önemsiz bir şey için üzmeyin kendinizi, çok rica ederim. Soğuk su da pekâlâ görür işimizi.”   </p>
			<p class="paragraf">“Hem de çok iyi görür” dedi Ben Allen. Bob Sawyer meyus bir çehreyle gülümseyerek, “Ev sahibemin akli muvazenesinde bazen kaymalar oluyor da” dedi. “Ona evden çıkacağımı bildirmem gerekecek, maalesef.”   </p>
			<p class="paragraf">“Sakın öyle bir şey yapma!” dedi Ben Allen.   </p>
			<p class="paragraf">“Yapmak zorundayım. Yarın sabah borcumu ödeyip, bu işin bittiğini söyliyeceğim.”   </p>
			<p class="paragraf">Zavallı, bunu yapabilmeyi ne çok istiyordu!  </p>
			<p class="paragraf">Bob Sawyer’ın bu en son darbenin altından kalkmak için başvurmak zorunda kaldığı içler acısı girişimler orada bulunan herkesi yeise sevketmişti; çoğu, bir parça olsun neşelenmek için kendilerini soğuk su katılı boğmaya vurdu. Bunun göze çarpar ilk belirtisi ıskorbüt hastası suratlı delikanlı ile çapalı gömlekli şahıs arasında husumetin nüksetmesiydi. Hasım taraflar bir süre karşılıklı istiskal duygularını kaş çatmalar ve homurdanmalarla açığa vurduktan sonra nihayet ıskorbütlü delikanlının daha bir karşılıklı anlayış gereğini kavramasıyla ikisi arasında aşağıdaki türden bir uzlaşma sağlanabildi.   </p>
			<p class="paragraf">“Sawyer” dedi beti benzi uçuk delikanlı, yüksek sesle.  </p>
			<p class="paragraf">“Evet, Noddy?” dedi Bob Sawyer.   </p>
			<p class="paragraf">“Hiçbir dostumun sofrasında, Sawyer, tatsızlık çıkarmaktan hoşlanmam, hele senin sofranda, Sawyer, hiç! Ama şimdi fırsat çıkmışken Bay Gunter’a kendisinin bir beyefendi olmadığını bildirmek zorundayım.”   </p>
			<p class="paragraf">“Ben de” dedi Gunter “senin oturduğun sokakta, Sawyer, olay çıkartacak olursam fevkalade üzülürüm. Ama maalesef, az önce konuşan şahsı pencereden atarak komşuların rahatını kaçırmam gerekecek.”   </p>
			<p class="paragraf">“Ne demek istiyorsunuz siz?” dedi Noddy.   </p>
			<p class="paragraf">“Dediğimi, bayım” dedi Gunter.   </p>
			<p class="paragraf">“Yapın da göreyim sizi!” dedi Noddy.   </p>
			<p class="paragraf">“Yarım dakikaya kadar tadını tadacaksınız” diye karşıladı bunu Gunter.   </p>
			<p class="paragraf">“Kartvizitinizi lütfedin, beyfendi, rica ediyorum.”   </p>
			<p class="paragraf">“Hiç öyle bir şey yapmayacağım, beyfendi.”   </p>
			<p class="paragraf">“Niçin, efendim?”   </p>
			<p class="paragraf">“Çünkü siz onu şöminenizin rafında sergileyerek ziyaretçilerinizi kandıracaksınız. Bir beyfendinin ziyaretinize geldiğini zanedecekler.”   </p>
			<p class="paragraf">“Beyfendi, bir dostum yarın sabah sizi ziyarete gelecek” dedi Noddy.   </p>
			<p class="paragraf">“Beyfendi” diye karşılık verdi Gunter, “haber verdiğiniz için teşekkür ederim. Uşağıma kesin talimat vereceğim, gümüş kaşıkları kilit altına alsın...”   </p>
			<p class="paragraf">Bu noktada öbür misafirlar araya girdiler. Davranışlarının uygunsuzluğu hakkında her iki tarafa da serzenişte bulundular. Bunun üzerine Noddy kendi babasının Bay Gunter’ın babası kadar saygıdeğer bir baba olduğunu söylemeye müsaade istedi; Gunter da buna, kendi babasının tam tamına Bay Noddy’nin babası kadar sagıdeğer bir baba ve babasının oğlunun da Noddy’den hiçbir hususta aşağı kalmayacak bir oğul olduğunu söyleyerek karşılık verdi. Bu açıklama kavganın yeniden başlamasına bir grizgâh gibi göründüğünden, hazırun bir kere daha duruma el attı. Bunun üzerine büyük bir gürültü koptu. Her kafadan bir ses çıkmaya başladı; o sırada Noddy’nin, duygularına yenik düşüp, zaten Gunter’a her zaman sıcak bir sempati duymuş olduğunu itiraf etmesine Gunter, aslına bakılacak olursa, Noddy’yi oldum olası kendi kardeşine bile yeğ tutmuş olduğunu söyleyerek karşılık verdi. Bunu duyan Noddy, tam bir âlicenaplıkla yerinden kalkıp Gunter’a elini uzattı; Gunter herkesi duygulandıran bir hararetle onun elini sıktı. Herkes hemfikirdi: Bütün ihtilafın seyri boyunca her iki taraf da şereflerine toz kondurmamaya büyük özen göstermişti.   </p>
			<p class="paragraf">Bunun ardından, “Şimdi de, şöyle bir kendimize gelelim diye, Bob, istersen ben bir şarkı söyleyeyim size” dedi Jack Hopkins ve genel istek üzerine, hiç beklemeden, “Tanrı Kralımızı Takdis Etsin”i “Biscay Körfezi” ile “O Bir Kurbağacıktı”nın karışımı yepyeni bir nağmeyle avazı çıktığı kadar haykıraraktan söylemeye başladı. Bu şarkıda koronun nakaratı şarkının esasını oluşturur; herkes nakaratı kendi en iyi bildiği nağmeyle çığırdığından, sonuç hakikaten çok çarpıcı oldu!   </p>
			<p class="paragraf">İlk kıtadan sonraki nakaratın sonuna varılmıştı ki Mister Pickwick, bir şey dinliyormuş gibi bir hareketle elini kaldırdı; sessizlik sağlanınca, “Şışt” dedi, “kusura bakmayın ama yukarıdan birisi sesleniyor galiba?”   </p>
			<p class="paragraf">Bir anda ortalığı derin bir sessizlik sardı, Bob Sawyer’ın sapsarı kesildiği görüldü.   </p>
			<p class="paragraf">“Şimdi yine duyuyor gibiyim. Lütfen biriniz kapıyı açsanız?” dedi Mister Pickwick.   </p>
			<p class="paragraf">Kapı açılır açılmaz hiç şüphe kalmadı.   </p>
			<p class="paragraf">“Bay Sawyer! Bay Sawyer!” diye cıyak cıyak bağırıyordu bir ses ikinci kat sahanlığından.   </p>
			<p class="paragraf">“Ev sahibem!” dedi Bob. Suratı düştü. “Buyrun Bayan Raddle?”   </p>
			<p class="paragraf">“Ne demek oluyo bu şimdi, Bay Sawyer?” diye hiç soluk almadan konuşan cırlak bir ses duyuldu. “Dolandırılıp alacağım kiradan olduğum yetmezmiş gibi, cebimden üste onca para ödedim, kendilerine hiç utanmadan erkek diyen arkadaşlarınızdan dünya kadar kötü m’amele gördüm, hakaret işittim; şimdi bi de evin içini dışına çıkarıyorsunuz, sabahın ikisinde yangın arabaları kapıya dayanmadan defedin o rezilleri evimden, haydiii.”  </p>
			<p class="paragraf">“Kendinizden utanın, hepiniz!” diyordu Bay Raddle’ın sesi de o arada, uzakta bir yerde yatak örtüleri altından geliyormuş gibi.   </p>
			<p class="paragraf">“Kendilerinden utansınlarmış!” dedi Bayan Raddle. “Niye aşağı inip de şunları birer birer yere sermiyorsun? Adam olsaydın öyle yapardın!”   </p>
			<p class="paragraf">Bay Raddle alttan aldı. “Öyle yapardım, tek bir kişi değil de bir düzine adam olsaydım, sevgilim” dedi. “Sayıca benden üstünler, hayatım.”   </p>
			<p class="paragraf">“Hadi ordan, korkak herif, sen de!” dedi Bayan Raddle, başedilmez bir horgörüyle. “O herifleri kovacak mısınız, kovmıyacak mısınız, Bay Sawyer.”   </p>
			<p class="paragraf">“Gidiyorlar, Bayan Raddle, gidiyorlar” dedi zavallı Bob. Dostlarına da, “Maalesef gitseniz iyi olacak” dedi. “Çok gürültü yapıyorsunuz, bence de.”   </p>
			<p class="paragraf">“Çok yazık” dedi kasıntı adam, “daha yeni eğlenmeye başlamıştık.” Unuttuğu hikâyeyi hayal meyal hatırlıyor gibiydi. “dayanılır gibi değil” dedi, bir bir herkesin yüzüne bakarak, “dayanılır gibi değil... di mi?”   </p>
			<p class="paragraf">“Katlanılacak şey değil” diye Jack Hopkins karşılık verdi. “Gel hadi, Bob, öbür kıtayı söyleyelim. Haydi, başlayın!”   </p>
			<p class="paragraf">“Hayır, hayır, Jack, yapma!” diye atıldı Bob. “Harika bir şarkı ama ikinci kıtaya hiç geçmeyelim. Çok sert insanlar bunlar Jack, ev sahipleri.”   </p>
			<p class="paragraf">“Yukarı fırlayıp şu ev sahibine bi dalayım mı, ister misin?” dedi Hopkins. “Ya da çıngırağı çalayım durmadan. Merdivene gidip orda ağlar zırlarım da, istersen? Sen söyle, yeter, Bob.”   </p>
			<p class="paragraf">Bob Sawyer acınacak haldeydi. “Senin dostluğuna ve iyiliğine minnettarım, Hopkins” dedi. “Fakat yeni bir dalaşmaya meydan vermemek için yapacağımız en iyi şey derhal dağılıp gitmektir diye düşünüyorum.”   </p>
			<p class="paragraf">Bayan Raddle’ın cırlak sesi hâlâ işitiliyordu: “N’oluyo, Bay Sawyer, gidiyorlar mı o haydutlar?”   </p>
			<p class="paragraf">“Şapkalarını arıyorlar, Bayan Raddle, hemen gidecekler.”   </p>
			<p class="paragraf">“Gidiyorlar demek!” dedi Bayan Raddle, Mister Pickwick, hemen onun arkasında Bay Tupman, oturma odasından çıkarlarken uyku takkeli başını trabzanların üzerinden aşağı uzatarak. “Gidiyorlarmış! Ne demeye geldiler ki!”   </p>
			<p class="paragraf">“Ama azizim hanımefendi” diye sitem ederek yukarı baktı Mister Pickwick.   </p>
			<p class="paragraf">“Hadi ordan, pis ihtiyar!” dedi Bayan Raddle. Uyku takkesi başının arkasına düştü. “Dedesi olacak yaştasın, seni namussuz! Senden beteri var mı orda?”   </p>
			<p class="paragraf">Mister Pickwick masumiyet beyanının beyhude olduğunu gördüğü için doğru merdivenden inip sokağa çıktı. Baylar Tupman, Winkle ve Snodgrass onu izlediler. Alkolden ve kargaşadan fena halde bunalan Ben Allen, Londra Köprüsü’ne kadar onlara refakat etti ve yolda giderken, tam da sırrını emanet edebileceği güvenilir kişi olarak Bay Winkle’a, Bob Sawyer’dan başka kim kız kardeşi Arabella’nın gönlünü kazanmaya heveslenirse boğazını keseceğini açıkladı. Bir erkek kardeşe düşen bu acı vazifeyi mutlaka yerine getirme kararlılığını dile getirdikten sonra göz yaşlarını tutamadı ve bir yumrukta şapkasını gözlerinin önüne devirdiği gibi güçbela gerisin geri dönerek orada oturduğu ve anahtarını yanına almayı unuttuğu zannıyla Borough pazarı bürosunun kapısını çalıp durduktan sonra gün ağarıncaya kadar merdivenin her bir basamağında sırayla uykuya daldı.   </p>
			<p class="paragraf">Dâvetlilerin hepsi Bayan Raddle’ın rica ve üstelemelerine uyarak bir bir çekip gittiler. Bahtsız Bob Sawyer ertesi günün muhtemel olaylarını ve akşamın zevklerini düşünerekten efkârlanmak üzere yalnız başına kaldı.   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-51-backlink" id="footnote-225-51">51</a><span class="CharOverride-15">	</span>City: Londra’nın o tarihte de bugün de iş merkezi. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-52-backlink" id="footnote-225-52">52</a> 	Ameliyatı yapacak olan cerrahın adı, “Kesen, yara açan” gibi anlamlar taşıyor. (ç. n.)</p>
				</div>
			</div>
		</div>
	</body>
</html>