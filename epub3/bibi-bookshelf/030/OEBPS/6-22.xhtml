<html xmlns="http://www.w3.org/1999/xhtml">
	<head>
		<title>6-22</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-24">FASIL 23  </p>
			<p class="arabaslik_orta ParaOverride-9">Samuel Weller’ın bütün gayretini kendisiyle   </p>
			<p class="arabaslik_orta ParaOverride-9">Trotter arasındaki rövanş maçına   </p>
			<p class="arabaslik_orta">hasretmeye başladığı fasıl  </p>
			<p class="paragbas">Sarı bigudili orta yaşlı hatunla Mister Pickwick’in yaşadığı maceranın geçtiği günün sabahı, erken bir saatte, araba meydanına açılan küçük bölmede Weller’ların yaşlısı Londra seferine çıkmaya hazırlanıyordu. Oturduğu yerde sergilediği duruş, portresinin çizilmesine pek müsaitti.   </p>
			<p class="paragraf">Meslek hayatının ilk başlarında Bay Weller profilden, bilenmiş bıçak gibi bir görünüme sahip olmuş olabilirdi, ama sonraları hayattan kâm almanın –ve de boş vermeye teşne bir mizacın– etkisiyle suratı bir hayli et bağlamış, boyun bölgesinin göz alıcı münhanileri onlara baştan tahsis edilmiş sınırları o kadar aşmıştı ki, ona dosdoğru karşıdan bakmadığınız takdirde kıpkırmızı bir burnun en uç noktasından başka bir şey görmekte çok zorlanırdınız. Çenesi, aynı sebeple, o ifade zengini uzvun genelde “çift” önekiyle tasvirine hak verdirecek, ciddi ve oturaklı biçimi ile dikkati çekiyor, teni de ancak meslektaşlarında ve bir de az pişmiş sığır rostosunda görülebilecek acayip alaca renklerden oluşan bir görünüm arzediyordu. Boynunu saran koyu kırmızı yol atkısının üst üste yığılı kıvrımları biri diğerinden ayırt edilemeyecek kadar iç içe boğumlar halinde çenesine kadar çıkmaktaydı. Yol atkısının üzerine pembe renkte yollu bir yelek geçirmiş, onun üzerine eteği bol bir yeşil palto giymişti; paltoyu süsleyen iri pirinç düğmelerden bel kısmına isabet eden ikisi arasında o kadar mesafe vardı ki, o güne dek hiç kimse tek bir bakışta ikisini birden görememişti. Kısa, parlak ve siyah saçları tepesi basık kahverengi bir şapkanın gepgeniş kenarı altından anca gözüküyordu. Ayağında çizgili kadife pantolon ve renkli çizmeler vardı. Kalın kemerden bakır bir saat zinciri sarkıyordu; zincirin ucuna aynı malzemeden bir mühür ve bir anahtar iliştirilmişti.   </p>
			<p class="paragraf">Bay Weller Londra seferine hazırlanmakla meşguldü dedik, ama aslında karnını doyurmaktaydı. Önündeki masada bir duble bira, söğüş dana eti ve kelli felli bir somun ekmek duruyordu ve o her birine itibarda eşitliğe titizlikle riayet ediyordu. Ekmekten kocaman bir dilim kestiği sırada odaya giren birinin ayak seslerini duyunca başını kaldırdı.   </p>
			<p class="paragraf">“Hayırlı sabahlar, Sammy!” dedi.   </p>
			<p class="paragraf">Oğul hiç durmadan duble biraya doğru yürüdü, babasına bakıp başını öne eğerek cevap niyetine biradan uzun bir yudum aldı.   </p>
			<p class="paragraf">“Emici güce diyecek yok” dedi Bay Weller, ilk göz ağrısının yarıya kadar boşaltıp yerine bıraktığı kupanın içine bakarak. “Harika bi istridye olurdun sen, Sammy oğul, o muhitlerde doğaydın.”   </p>
			<p class="paragraf">“Doğru, fena yaşamazdım herhalde” diye cevap verdi Sam. Dana söğüşten büyücek bir parça kopardı.   </p>
			<p class="paragraf">“Çok yazık, yahu, Sammy” dedi babası, bira kupasını sallayıp, içmeye hazırlık niyetine havada ufak çemberler çizerek, “şu mor dut olacak adamın tufasına nasıl geldiğini senin ağzından işittiğimde ne kadar üzüldüm bilemezsin. Üç gün öncesine kadar Weller olmakla keriz olmanın yan yana gelmeyeceğini düşünürdüm.”   </p>
			<p class="paragraf">“Dullar istisna olmak üzere, tabii” dedi Sam.   </p>
			<p class="paragraf">“Dullar” dedi Bay Weller, az biraz rengi değişerek, “dullar bütün kurallardan istisnadır, Sammy. Onların kaç sıradan karıya denk geldiğini işittiydim vaktiyle. Sanıyorum yirmi beşti ama, daha da çok olabilir, tam emin değilim.”   </p>
			<p class="paragraf">“Fena değilmiş” dedi Sam.   </p>
			<p class="paragraf">“Kaldı ki” diye devam etti Bay Weller, oğlunun müdahalesine aldırmadan, “o apayrı bir konu. Her neşesini bulduğunda karısını ocak demiriyle döven adamı savunan avkat vardı ya hani, ne demişti o? ‘Ne de olsa, Lord hazretleri’ demişti, ‘bir zaaf ama hoş bir zaaf, di mi?’ demişti, di mi? Dullar hakkında benim diyeceğim de budur, Sammy, oğlum. Sen de ben yaşa gel, öyle dersin.”  </p>
			<p class="paragraf">“Doğru, bilmeliydim” dedi Sam.   </p>
			<p class="paragraf">Bay Weller masaya bir yumruk indirdi. “Bilmen gerekirdi, evet! Benim tanıdığım bir genç var, senin eğitiminin yarsını, çeyreğini bile görmüş değil, hiç pazar yerinde uyumamış, altı ay bile... Böyle kandırılmaya hiç gelmezdi o, hiç, Sammy.”   </p>
			<p class="paragraf">Bu can yakıcı düşüncenin doğurduğu heyecanla Bay Weller çıngırağa asıldı ve bir yarım litre bira daha söyledi.   </p>
			<p class="paragraf">“Bundan söz etmenin bir yararı yok artık” dedi Sam, “elden ne gelir, oldu bi kere... Türkiye’de yanlış adamın kafasını uçurdukları zaman hep söylendiği gibi. Şimdi sıra bende, ihtiyar, Şu Trotter’ı bi elime geçiriyim, göstercem ona gün’nü.”  </p>
			<p class="paragraf">“Umarım yaparsın dediğini, Sammy. Umarım öyle olur. Hadi sağlığına, aile adına bulaştırdığın lekeyi bir an önce silip atman için, Sammy oğul.”   </p>
			<p class="paragraf">Bu kadehin şerefine Weller yeni gelen yarım litre biranın en az üçte ikisini tek dikişte mideye indirdi, geri kalanını icabına bakması için oğluna devretti. O da hemen öyle yaptı.   </p>
			<p class="paragraf">Bakır zincirin ucuna takılı çifte mahfazalı gümüş saatine baktı sonra Bay Weller. “Vakittir, yazaneye gidip yolcu manifestosunu almam gerekiyor. Arabanın yüklenmesiyle de meşgul olmalıyım, Sammy’ciğim. Araba dediğin aynen silah gibidir, yola çıkmadan önce iyi yüklemen gerekir.”  </p>
			<p class="paragraf">Bu hem baba, hem de meslek şakasını oğul Weller evlatlığa yakışır bir gülümsemeyle karşılarken saygıdeğer babası sözünü ciddiyetle sürdürdü:   </p>
			<p class="paragraf">“Seni bırakıp gidiyorum şimdi, Sam oğul, bi daha kim bilir ne zaman görürüm. Bell Savage’lı dillere destan Bay Weller’dan bi daha haber aldığında, olur a, oveyanana artık dayanamamış olabilirim ya da bana bi dolu başka şey olmuş olabilir. Ailemizin şerefi sana bakıyor artık, Sam, oğlum. Umarım üzerine düşeni yaparsın. Talim terbiye teferatuna kendim gibi güvenebileceğimi biliyorum, yalnız bi küçcük tavsiyem olcak sana ki şayet elli yaşını aşcak ve de birisiyle evlenmeye –kim olursa olsun– niyetlencek olursan hiç düşünme, git odana kapan, varsa eğer bir odan, zehir iç, öl! Asılmak ayaktakımı işidir, ona hiç bulaşma derim. Zehir iç, oğlum Sam, zehir! Çok faydasını göreceksin.”   </p>
			<p class="paragraf">Bu duygulu sözlerle Bay Weller gözlerini oğluna dikti, baktı, baktı, sonra yavaşça topukları üzerinde dönüp gözden kayboldu.   </p>
			<p class="paragraf">Babası onu bırakıp gittikten sonra, işittiklerinden etkilenerek derin düşünmelere dalan Samuel Weller da Yüce Kırat’tan çıktı ve yürümeye koyuldu. Adımlarını Aziz Clement Kilisesi’nden yana çevirerek o kilisenin kadim muhitinde avare gezinmelerle hüznünü dağıtmaya çalıştı. Bir süre böyle dolaştıktan sonra tenha bir köşede –saygın görünüşlü, avlu gibi bir yerde– buldu kendini. Az önce gelmiş olduğu yoldan başka bir çıkışı yoktu burasının. Tam geri dönmek üzereydi ki birden önünde bir görüntünün belirmesiyle olduğu yerde çakıldı kaldı.   </p>
			<p class="paragraf">Neydi o gördüğü –hâliyle, tavrıyla– şimdi onu anlatmamız gerekiyor.   </p>
			<p class="paragraf">Samuel Weller, derin düşünceye dalmış bir halde arada bir tuğla yüzlü eski evlere bakıp, bir yerde bir güneşliği indiren, bir başka yerde bir yatak odası penceresini ardına dek açan sağlıklı hizmetçi kızlara göz kırpmakla oyalanırken, avlunun sonunda bir bahçenin yeşile boyalı kapısı açıldı, ordan çıkan bir adam yeşil kapıyı ardından dikkatle kapattı ve tam da Weller’ın durduğu yere doğru çabuk adımlarla ilerledi.   </p>
			<p class="paragraf">Tabii bunda, başka her bir koşuldan arınmış mücerret bir vakıa olarak, öyle çok olağanüstü bir şey yoktu. Dünyanın birçok yerinde insanlar bahçelerden çıkarlar, yeşil kapıları arkalarından kapatırlar ve hattâ kimsenin özel dikkatini çekmeksizin hızlı adımlarla yürüyüp giderler. O halde bu adamda, ya da bu adamın hâlinde ya da hem adamda, hem de halinde, Samuel Weller’ın bilhassa dikatini çeken bir şey olmalıydı. Öyle miydi, değil miydi, buna karar vermeyi, söz konusu kişinin davranışlarını olduğu gibi kayda geçirdikten sonra, okura bırakmamız gerekiyor.   </p>
			<p class="paragraf">Adam yeşile boyalı bahçe kapısını arkasından kapattıktan sonra, daha önce iki kez söylediğimiz gibi, tez adımlarla avluda yürümeye başlamıştı; Sam Weller’ı görür görmez bir an ne yapması gerektiğine karar veremiyormuş gibi tereddüt geçirdi ve olduğu yerde zınk diye durdu. Yeşil kapı arkasından kapanmış, avludan tek çıkış yolu da önden olduğundan, ordan uzaklaşmak için Samuel Weller’ın yanından geçmeden edemeyeceğini anlamakta gecikmedi. Bu nedenle, tezayak yürüyüşünü sürdürüp dosdoğru, önüne baka baka ilerledi. Ne ki işin en olmayacak, tuhaf yanı, adamın bu arada suratını hiç görülmemiş yamru yumru bir hallere sokup çıkarmasıydı. Evet, bu adamın bir anda yüzüne geçirdiği türden akıl almaz acayip bir maskeyle tabiatın kendi eseri üzerine böyle bir örtü geçirildiği doğrusu görülmemiş bir şeydi.   </p>
			<p class="paragraf">“Şu işe bak!” dedi Sam kendi kendine. “Ne garip! O olduğuna yemin edebilirim.” Adam yüreklere ürküntü sala sala yaklaştıkça suratı büsbütün çarpılıp bozuluyordu. “O kara saçları, mor dut rengi elbiseyi tanıdığıma namusum üzerine yemin edebilirim ama hiç böyle bir surat değildi benim gördüğüm” dedi içinden Sam.   </p>
			<p class="paragraf">O böyle düşünürken adamın yüz hatlarında yine çirkin mi çirkin, gayri tabii bir burkulma sergilenmekteydi. Ama adam Sam’in çok yakınından geçmek zorundaydı ve onun (Sam’in) sorgulayıcı bakışı bütün bu korkunç buruşukluklar altında Job Trotter’ın küçücük boncuk gibi gözlerini çok andırır bir şeyi keşfetmekte gecikmedi.   </p>
			<p class="paragraf">“Hey, siz, bayım!” diye öfkesi kabararak bağırdı Sam.   </p>
			<p class="paragraf">Yabancı durdu.   </p>
			<p class="paragraf">“Hey!” diye tekrarladı Sam, daha da terslenerek.   </p>
			<p class="paragraf">Korkunç çirkin yüzlü adam fevkalade şaşmış bir halde avlunun üst yanına doğru bir baktı, sonra alt yanına doğru bir baktı, evlerin pencerelerine –yani Sam Weller’dan başka her bir yere– baktı ve bir adım daha attı, ama bir başka çağrı onu yine durdurdu.   </p>
			<p class="paragraf">“Hey, siz, bayım!” dedi Sam, üçüncü kez.   </p>
			<p class="paragraf">Sesin geldiği yeri anlamazdan gelmek artık mümkün değildi. Yabancı nihayet, başka çaresi kalmayınca, Sam Weller’ı görmek zorunda kaldı.   </p>
			<p class="paragraf">“Yok öyle saçmalık, Job Trotter” dedi Sam. “Kes, hadi, kes! Yüzünü gözünü bu hallere sokacak kadar yakışıklı mı sandın kendini? Getir yerlerine geri koy şu gözlerini, hadi, yoksa dağıtırım bak beynini, ona göre!”   </p>
			<p class="paragraf">Weller bu sözlerin ruhuna uygun davranmaya pek yatkın göründüğünden, Trotter yüzünün her zamanki ifadesinin tedricen geri gelmesine daha fazla direnmedi ve ansızın, sevinçten göğe uçarcasına, “Ne görüyorum! Bay Walker!” diye haykırdı.   </p>
			<p class="paragraf">“Yaa!” dedi Sam. “Beni gördüğüne çok mu sevindin?”   </p>
			<p class="paragraf">“Sevinmek ne kelime! Ah, Bay Walker, bu karşılaşmayı nasıl beklediğimi bilseydiniz! Yok böyle bir şey, Bay Walker, daha fazla dayanamıyacağım, hakkaten.” Trotter böyle der demez gözyaşlarına boğuldu ve sevinçten kendini kaybetmişçesine Weller’a sarılıp iki kolunu birden sımsıkı çembere aldı.   </p>
			<p class="paragraf">“Çekil, çekil!” diye bağırdı Sam öfkesi artarak. Aşka gelmiş tanışının kündesinden boşuna kurtulmaya çalıştı. “Çekil diyorum sana! Ne ağlıyorsun öyle tulumbacı gibi tepemde?”   </p>
			<p class="paragraf">“Çünkü sizi gördüğüme öyle sevindim ki!”   </p>
			<p class="paragraf">Weller’ın kavga çıkarma niyetinin ilk belirtileri giderek yok oldukça Trotter az azdan gevşetti kollarını. “Ah, ah, Bay Walker, buna dayanamıyacağım!”   </p>
			<p class="paragraf">“Dayanamıycaksın, öyle mi?” dedi Sam. “Dayanamıycak olan asıl benim. Ne diycen şimdi buna, ha?”   </p>
			<p class="paragraf">Trotter karşılık vermedi: Küçük pembe mendil fayrap çalışıyordu.   </p>
			<p class="paragraf">“Ne diycen buna, konuş hadi, ben beynini dağıtmazdan önce” diye tekrarladı Sam Weller.   </p>
			<p class="paragraf">“Hıı!” dedi Trotter, çok şaşmış gibi.   </p>
			<p class="paragraf">“Ne diyceksen de, hadi!”   </p>
			<p class="paragraf">“Ben mi, Bay Walker?”  </p>
			<p class="paragraf">“Walker deme bana! Benim adım Weller, çok iyi biliyorsun. Bana ne diyceksen, onu de.”   </p>
			<p class="paragraf">“Hay Allah, Bay Walker... yani Weller demek istiyorum... Rahatça konuşacağımız bir yere gelirseniz söyliyeceğim çok şey var size. Sizi her yerde öyle aradım ki, Bay Weller, bilseniz... ”   </p>
			<p class="paragraf">“Aramışsındır, elbette, çok!” dedi Sam, yüz vermedi.   </p>
			<p class="paragraf">“Çok, çok aradım, efendim” dedi Trotter, yüzünde kıl kıpırdamadan. “Ama önce gelin bi el sıkışalım, Bay Weller.”  </p>
			<p class="paragraf">Weller birkaç saniye baktı adamına, sonra âni bir insiyaka kapılmış gibi, elini sıkmaya razı geldi.   </p>
			<p class="paragraf">Yürüyüp giderlerken, Job Trotter, “İyi kalpli, değerli efendiniz nasıl?” diye sordu. “Bulunmaz bir insan o, Bay Weller. Umarım o gece –ne feci bir geceydi öyle... – üşütmemiştir.”  </p>
			<p class="paragraf">Bunları söylerken Job Trotter’ın gözünde gizlice çakan bir anlık kurnaz ifade üzerine Weller’ın sıkılı yumruğu cız etti; adamın kaburga kemikleri üzerinde bir gösteri yapma arzusuyla yandı tutuştu ama tuttu kendini. Efendisinin çok, çok iyi olduğunu söyledi.   </p>
			<p class="paragraf">“Öyle mi? Çok sevindim” dedi Trotter. “Burdalar mı kendisi?”   </p>
			<p class="paragraf">“Seninkinden n’aber? Sen onu söyle” dedi Sam, cevap yerine.   </p>
			<p class="paragraf">“Ah, evet, o burada ve maalsef açıklamak zorundayım, Bay Weller, hiç değişmiş değil. Her zamankinden beter.”   </p>
			<p class="paragraf">“Bak sen?” dedi Sam.   </p>
			<p class="paragraf">“Bi bilseniz... Ne feci!”   </p>
			<p class="paragraf">“Yatılı mektep mi yine?”   </p>
			<p class="paragraf">“Yok, hayır, yatılı mektep değil” dedi Job Trotter, Sam’in daha önce dikkatini çekmiş olan aynı kurnaz bakışla.   </p>
			<p class="paragraf">“Bahçe kapısı yeşile boyalı bir ev olmasın?” Sam, adamının gözünün içine baktı.   </p>
			<p class="paragraf">“Hayır, hayır... o ev de değil” dedi Job, ondan beklenmeyecek bir çabuklukla. “Hiç değil... ”   </p>
			<p class="paragraf">“Peki sen n’apıyordun orda?” Sam gözlerini kısıp süzdü Job’u. “O kapıdan kazara mı çıkıyordun?”   </p>
			<p class="paragraf">“Bakın, Bay Weller” dedi Job, “Size küçük sırlarımı söylemekten hiç kaçınmam; çünkü biliyorsunuz, ilk karşılaşmamızda birbirimizden çok hoşlaşmıştık. Sizinle ne iyi anlaşmıştık o sabah, hatırlıyor musunuz?”   </p>
			<p class="paragraf">Sam sabırsızlandı. “Hatırlamaz mıyım, çok iyi hatırlıyorum. Peki, sonra?”   </p>
			<p class="paragraf">Job önemli bir sırrı açıklarmışçasına alçak sesle ve kelimelerin üzerine basa basa konuştu. “Sonra, Bay Weller, yeşil kapılı o evde birçok hizmetkâr var.”   </p>
			<p class="paragraf">“Öyle görünüyor.”   </p>
			<p class="paragraf">“Evet, onlardan birinin, Bay Weller, bir aşçı kızdır kendisi, az biraz birikmiş bir parça parası var, Bay Weller. Hayatta iş sahibi olabilirse bir küçük bakkaliye açmak istiyor... anlatabildim mi?”   </p>
			<p class="paragraf">“Evet... .?”   </p>
			<p class="paragraf">“Evet, Bay Weller, ben onu sık sık gittiğim küçük kilisede tanıdım. Pek hoş, ufak bir yer, Bay Weller. Orda çok güzel ilahiler okuyorlar. Ekseri yanımda taşıdığım bir defterde yazılı hepsi, elimde görmüş olabilirsiniz... O aşçı kızla bir miktar samimiyetimiz olmuş oldu da, Bay Weller... Yani, diyebilirim ki, Bay Weller, yakında bakkal olacak olan benim.”   </p>
			<p class="paragraf">“Ya, ya, çok iyi bakkal olursun sen” dedi Sam nefret dolu bir bakışla Job’u yandan süzerek.   </p>
			<p class="paragraf">“Bu işin iyi yanı şu ki, Bay Weller” diye gözlerine yaşlar dolarak devam etti Job, “şu ki, Bay Weller, bu sayede o lanet adamın yanında bu yüzkarası konumumu bırakıp kendimi daha dürüst, nezih bir hayata hasredebilirim diye düşünüyorum. Yetişmeme daha uygun bir hayat, yani, Bay Weller.”   </p>
			<p class="paragraf">“Sen çok iyi tahsil görmüş olmalısın” dedi Sam.   </p>
			<p class="paragraf">“Evet, ya. Çok, çok iyi” dedi Job. Gençlik günlerinin sâfiyetini hatırlayarak pembe mendili cebinden çıkardı, hüngür hüngür ağlamaya başladı.   </p>
			<p class="paragraf">“Tam da beraber mektebe gidilecek bulunmaz bir çocukmuşsundur” dedi Sam.   </p>
			<p class="paragraf">Job derin bir iç çekti. “Öyleydim, efendim. Orda bana taparlardı.”   </p>
			<p class="paragraf">“Yaa, ona ne şüphe! İyi kalpli anacığına ne biçim destek çıkmışsındır!”   </p>
			<p class="paragraf">Bu sözler üzerine Job Trotter pembe mendilin bir köşesini büküp art arda her bir gözünün köşesine soktu çıkardı ve bir kez daha hıçkırıklara boğuldu.   </p>
			<p class="paragraf">“Ne adam bu, yaa!” dedi Sam, burnundan soluyarak. “Chalsea su deposu musun be mübarek! Alçaklığından duyduğun pişmanlık yüzünden olmasın bütün bunlar?”   </p>
			<p class="paragraf">Job kısa bir süre sustu, sonra konuştu: “Hissiyatıma nasıl hâkim olacağımı bilemiyorum, Bay Weller. Sizin efendinizle görüşmemden efendimin şüphelenip beni posta arabasında peşi sıra sürüklediğini, o birkaç genç hanımı onu hiç tanımadıklarını söylemeye ikna ettikten ve mektep müdiresini de aynı beyanda bulunmaya rüşvetle razı ettikten sonra kızcağızı daha işine gelir bir hesap uğruna nasıl terk edip ortada bıraktığını düşündükçe... . Ah, ah, Bay Weller! Aklıma geldikçe tüylerim diken diken oluyor.”   </p>
			<p class="paragraf">“Demek öyle oldu mu demektesin yani?” dedi Sam.   </p>
			<p class="paragraf">“Öyle oldu ya, tabii” dedi Job.   </p>
			<p class="paragraf">“Pekâlâ öyliyse.” Sam, hana yaklaşmış olduklarını fark etmişti. “Seninle azcık konuşsak, Job. Başka önemli işin yoksa Yüce Kırat’ta buluşmak isterim seninle, saat sekize doğru.”   </p>
			<p class="paragraf">“Gelirim mutlaka” dedi Job.   </p>
			<p class="paragraf">“Gelsen iyi edersin.” Sam mânâlı mânâlı baktı. “Yoksa yeşil kapının ardına gelir sorarım seni... o zaman da, anlıyorsun ya, canına okudum demektir.”   </p>
			<p class="paragraf">“Sizinle buluşmaya mutlaka geleceğim, efendim” dedi Trotter ve Sam’in elini aşırı bir coşkuyla sıktıktan sonra seğirtti gitti.   </p>
			<p class="paragraf">“Ayağını denk al, Job Trotter, denk al!” diyordu Sam arkasından bakarken. “Yoksa kim olduğumu fena göstercem bu defa sana, öyle bi göstercem ki!” Kendi kendine böyle konuşaraktan gözden kaybolana kadar Job’un arkasından baktı, sonra efendisinin yatak odasına yöneldi.   </p>
			<p class="paragraf">“İşler yolunda, beyim” dedi.   </p>
			<p class="paragraf">“Yolunda olan ne, Sam?” diye sordu Mister Pickwick.   </p>
			<p class="paragraf">“Buldum onları, beyim.”   </p>
			<p class="paragraf">“Kimleri buldun?”   </p>
			<p class="paragraf">“O tuhaf herifle siyah saçlı melankol oğlan, efem.”   </p>
			<p class="paragraf">Mister Pickwick yerinden fırlayıp haykırdı: “Olamaz! Nerdeler, Sam, nerdeler?”   </p>
			<p class="paragraf">“Şış, şış” dedi Weller ve Mister Pickwick’in giyinmesine yardım ederken kafasında tasarladığı planı ayrıntılarıyla anlattı ona.   </p>
			<p class="paragraf">“İyi ama, ne zaman olacak bu, Sam?” diye sordu Mister Pickwick.   </p>
			<p class="paragraf">“Zamanı gelince, beyim, zamanı gelince” dedi Sam.   </p>
			<p class="paragraf">Ne oldu, ne olmadı, biz de ilerde göreceğiz.   </p>
		</div>
	</body>
</html>