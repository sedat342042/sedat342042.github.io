<html xmlns="http://www.w3.org/1999/xhtml">
	<head>
		<title>6-50</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-52">FASIL 51  </p>
			<p class="arabaslik_orta ParaOverride-9">Bu fasılda Mister Pickwick eski bir tanışıyla karşılaşıyor.   </p>
			<p class="arabaslik_orta ParaOverride-9">Okuyucu bu sayede nüfuz ve kudret sahibi iki tanınmış   </p>
			<p class="arabaslik_orta ParaOverride-9">şahsiyetle ilgili fevkalade ilginç gerçeği öğrenme   </p>
			<p class="arabaslik_orta">fırsatını buluyor  </p>
			<p class="paragbas">Mister Pickwick ertesi gün saat sekizde gözünü açtığında onu karşılayan sabah, hiç de cesaretini artıracak ya da üstlendiği elçilik misyonundan geride kalan beklenmedik gönül darlığını biraz olsun hafifletecek gibi görünmüyordu. Gökyüzü kapalı ve kasvetliydi; hava rutubet yüklü ve ayaz, sokaklar ıslaktı. Her yer diz boyu çamurdu. Bacaların üzerini, yükselip dağılmaya mecali kalmamış gibi görünen hantal dumanlar sarmıştı. Yağmur, yağmaya yüreği yetmiyormuşçasına ağırdan ağırdan, âdeta sırf inat olsun diye çiseleyip duruyordu. Ahırın önünde her zamanki canlılığının zerresi kalmamış bir dövüş horozu bir köşede tek ayağı üstünde dengelenmeye uğraşıyor, bir sundurmanın daracık damı altına sığınmış üzgün bir eşek, başını eğmiş, suratındaki düşünceli ve bitkin ifadeye bakılırsa galiba intihar etmeyi düşünüyordu. Sokak, şemsiyeli insanlarla doluydu; tahta pabuçların takırtısı ve yağmur damlalarının şıpırtısından başka bir ses işitilmiyordu.  </p>
			<p class="paragraf">Kahvaltıda çok az şey konuşuldu. Bob Sawyer bile havanın ve önceki günün heyecanının etkisi altında, kendine mahsus renkli deyişiyle, “çakılıp kalmıştı”. Ben Allen da öyleydi, Mister Pickwick de.  </p>
			<p class="paragraf">Havanın açması uzadıkça uzadı ve o arada Londra’dan gelen en son akşam gazetesi ancak can sıkıntısının dayanılmaz olduğu hallerde duyulan yoğun ilgiyle okundu, sonra yeniden okundu. Halıda, üzerinde yürünmedik tek bir santim yer kalmadı. Pencerelerden ek vergi<span class="dipp"><a class="_idFootnoteLink" href="#footnote-225-98" id="footnote-225-98-backlink">98</a></span> alınmasına hak verdirecek sıklıkta dışarılara bakıldı. Akla gelebilecek her konudan söz açıldı, gerisi gelmedi. En sonunda, öğle vakti çatıp da durumda hiçbir düzelme olmayınca, Mister Pickwick âni bir kararla çıngırağa asılarak körüklünün hazır edilmesini söyledi.  </p>
			<p class="paragraf">Yolları, tabii, pislik götürüyordu. Daha önce çiseyen yağmur şiddetini adamakıllı arttırmıştı; çamur ve yağmur arabanın açık pencerelerinden girip her bir yana öyle yıvışıyordu ki, kapalıda oturan iki kişi bundan açıkta oturanlar kadar rahatsız olmuşlardı. Ne var ki, hareket hâlinde ve bir şeyler yapıyor olmak, iç karartıcı bir odada kapalı kalıp nâlet bir yağmurun üzgün bir sokağa serpelemesini seyretmekten o kadar daha iyiydi ki, yola çıktıktan az sonra durumlarının şimdi çok daha iyi olduğunda fikir birliğine vardılar ve bunu şimdiye kadar niçin bu kadar geciktirmiş olduklarına kendileri de şaştılar.  </p>
			<p class="paragraf">Coventry’de at değiştirmek için durduklarında atlardan yükselen buhardan seyis göze görünmez olmuştu; fakat sisler arasından işitilen sesi, arabayı süren delikanlının şapkasını tam zamanında başından çekip aldığı ve soluksuz kalan oğlanın yüzünü bir tutam samanla kuruladığı için İnsan Dostları Derneği’nin gelecek ödül töreninde Altın Madalya’yı şimdiden hak ettiğini, zira öyle yapmamış olsaydı oğlanın şapka kenarlarından boşanan suda şimdi boğulmuş olacağını ilan ediyordu.  </p>
			<p class="paragraf">“Bak bu çok hoş işte!” dedi Bob Sawyer, paltosunun yakasını kaldırıp tam o sırada yuvarladığı bir kadeh boğma içkinin tadı kaçmasın diye yol atkısıyla ağzını örterken.  </p>
			<p class="paragraf">“Aynen” dedi Sam, sükûnetle.  </p>
			<p class="paragraf">“Bundan hiç gocunmamış görünüyorsun” dedi Bob.  </p>
			<p class="paragraf">“Gocunsam neye yarar ki?”  </p>
			<p class="paragraf">“Buna verilecek bir cevap yok, elbette.”  </p>
			<p class="paragraf">Sam, “Evet, beyim, var olan her şey doğrudur” diye karşılık verdi, “annesinin dayısının karısının büyük babası bir keresinde cebinde taşıdığı kavla kralın piposunu yaktığı için adı tekaütler listesine yazılan genç asilzadenin nezaket olsun diye dediği gibi.”  </p>
			<p class="paragraf">Bob Sawyer, “Fena fikir değil” diyerek Sam’e hak verdi.  </p>
			<p class="paragraf">“Genç asilzadenin hayatının sonuna kadar her üç aylık ödeme günü dediği gibi” dedi Sam Weller.  </p>
			<p class="paragraf">Kısa bir sessizlikten sonra Sam sürücüye bir göz atıp sesini alçalttı, söz aramızda der gibi bir fısıltıyla, “Siz kasap çırağ’yken hiçbi arbacıyı tedaviye çağrılmış mıydınız?” diye sordu.  </p>
			<p class="paragraf">“Hiç hatırlamıyorum çağrıldığımı” dedi Bob.  </p>
			<p class="paragraf">“O hastanede, hani ne derler, hortlaklar gibi dolanıp dururken, hiçbi sür’cü çocuk gördüğ’nüz olmadı mı?”  </p>
			<p class="paragraf">“Hayır, hiç hatırlamıyorum.”  </p>
			<p class="paragraf">Sam sorgulamayı sürdürdü. “İçinde bir sür’cü çocuğun mezarı olan kilise bahçesi filan görmediniz mi ya da ölü bir çocuk sür’cü, ha?”  </p>
			<p class="paragraf">“Hayır” dedi Bob, “hiç görmedim.”  </p>
			<p class="paragraf">“Görmediniz!” diye sevinçle haykırdı Sam. “Görmediniz de, görmeyce’niz de! Hem bi şey daha var ki onu da kimseler görmedi şimdiye kadar; ölü bi eşek! Keçi çobanı bi genç kadının tanışı olan siyah tulumlu adamdan başka kimse eşek ölüsü görmemiştir, onun gördüğü de Fransız eşeğiymişti, yani büyük ihtimal, soyu bozuk bi eşekmişti!”  </p>
			<p class="paragraf">“İyi de, posta sürücüsü delikanlılarla ne alakası var şimdi bunun?” dedi Bob.  </p>
			<p class="paragraf">“Şimdi söyliycem ne alakası var” diye karşılık verdi Sam. “Biçok aklı başında insanın fazla ileri gidip iddia ettiği gibi sür’cü çocuklar ve eşekler ölümsüzdürler demiyorum ama, şunu diyorum: Ne zaman ki kocayıp iş göremez hâle geldiklerini hissediyorlar, bir çift eşekle bir sür’cü delikanlı birlikte alır başlarını giderler. Âdetleridir. Başlarına ne geldiğini kimse bilmez, ama bir başka dünyanın tadına varmaya gidiyor olmalılar, çünkü hayatta kimse ne bir eşeğin, ne de bir sür’cü çocuğun bu dünyanın tadına vardığını görmüştür.”  </p>
			<p class="paragraf">Sam Weller bu ilmi ve ilginç teoriyi geliştirmek ve dediklerini birtakım istatistikler ve daha başka acayip olgularla pekiştirmekle meşgulken, Dunchurch’e ulaştılar; orada giysileri kuru bir sürücü çocuk ve dinlenmiş atlar vardı. Bir sonraki menzil Daventry, ondan sonraki Towchester’dı. Her menzilin sonunda yağmur daha da azıyordu.  </p>
			<p class="paragraf">“Size bi şey diyeyim mi” diye söylendi Bob Sawyer, pencereden içeri bakarak, posta Towchester’da Arabın Başı Hanı önünde durunca, “bu böyle devam edemez, mümkün değil.”  </p>
			<p class="paragraf">İçeride kestirmekte olan Mister Pickwick toparlandı. “Ne oldu, yahu, ıslanmışsınız gibi?” dedi.  </p>
			<p class="paragraf">“Yaa... gibi, di mi?” dedi Bob. “Biraz öyleyim, doğru. Fena halde rutubete maruz kaldım denilebilir.”  </p>
			<p class="paragraf">Bob hakikaten bir hayli ıslanmış görünüyordu; boynundan, dirseklerinden, kol ağızlarından, ceketinin eteklerinden ve dizlerinden şırıl şırıl sular akıyordu; bütün elbiseleri ıslak ıslak parıldıyordu. Gören, tepeden tırnağa sugeçirmezlere bürünmüş zannederdi.  </p>
			<p class="paragraf">Sudan yeni çıkmış bir Newfoundland köpeği gibi silkinip etrafa ufak bir su bulutu saçtı. “Hakkaten biraz ıslanmışım!” dedi.  </p>
			<p class="paragraf">Ben konuştu o sırada. “Bana sorarsanız bu gece yola devam edemeyiz” dedi.  </p>
			<p class="paragraf">“Tabii, asla!” dedi, öteden konferansa katkı yapmaya gelen Sam Weller. “Hayvanlara zulümdür bu havada onlardan bunu istemek. Burada herkese yatak var, efem” dedi sonra, efendisine dönerek. “Gayet temiz ve rahat. Yarım saatte nefis bir yemek çıkarırlar: iki piliç ve bi sığır pirzolası, taze fasulya, pattes, tatlı ve mükemmel bi servis! En iysi, olduğumuz yerde kalmak, beyim, bana sorarsanız. Erbâbının sözünü dinleyin... doktorun dediği gibi.”  </p>
			<p class="paragraf">Arabın Başı’nın sahibi tam zamanında ortaya çıkıp müessesesinin sunduğu hizmetler üzerine Sam Weller’ın söylediklerini doğruladı. Yolların durumundan, bir sonraki menzilde dinlenmiş at bulunup bulunmayacağının bilinemediğinden, yağmurlu havanın bütün gece süreceğinin kesin ve ertesi sabah açacağının da bir o kadar muhakkak olduğundan söz açarak Sam Weller’ın dediklerini destekler yönde konuştu ve hancı esnafının müşterileri ikna ve teşvike yönelik malum muhabbetinden daha başka örnekler sergiledi.  </p>
			<p class="paragraf">“Çok iyi de, benim bir yolunu bulup Londra’ya bir haber yollamam lazım” dedi Mister Pickwick. “Sabahleyin erkenden yerine ulaşması şart, aksi takdirde her tehlikeyi göze alarak yola devam etmek zorundayım.”  </p>
			<p class="paragraf">Hancının yüzünde güller açtı. Beyfendinin bir mektubu ambalaj kâğıdına sarıp posta arabası ya da Birmingham’dan gece postasıyla göndermesinden kolay bir şey olamazdı. Beyfendi mektubun bir an önce yola çıkmasını bilhassa arzu etmekteyse, üstüne, “Derhal iletilecek” diye yazabilirdi, o zaman istediği mutlaka olurdu. Ya da “Getirene, derhal iletildiği için iki buçuk şilin ödeyin” yazılırsa daha da sağlam olurdu.  </p>
			<p class="paragraf">“İyi o zaman” dedi Mister Pickwick “burada kalıyoruz.”  </p>
			<p class="paragraf">“Güneş’in<span class="dipp"><a class="_idFootnoteLink" href="#footnote-225-99" id="footnote-225-99-backlink">99</a></span> ışıkları yansın, John! Ocağı yakın, beyler fena ıslanmışlar” diye bağırdı hancı. “Buradan, efendim. Sürücüyü kendinize dert etmeyin şimdi. Beyfendi onu görmek isteyince çıngırağı çeksin, ben hemen yollarım. Haydi, John, mumlaar!”  </p>
			<p class="paragraf">Mumlar getirildi, ateşi eşeleyip tazelediler, yeni bir kütük konuldu ocağa. On dakika geçmedi, garsonlardan biri sofra örtüsünü yayıyordu; perdeler çekilmişti, ateş harıl harıl yanmaktaydı, sanki (bütün kalburüstü İngiliz hanlarında her zaman olduğu gibi) yolcular bekleniyormuş da onları rahat ettirmek için hazırlık günler öncesinden tamamlanmıştı.  </p>
			<p class="paragraf">Mister Pickwick ayrı bir masaya oturarak Winkle’a çabucak üç beş satır bir şey yazdı: Hava şartları yüzünden gecikmişti, ertesi gün mutlaka Londra’da olacaktı; girişimlerinden aldığı sonucu o zaman anlatacaktı. Bu not alelacele katlanıp Samuel Weller eliyle büfeye ulaştırıldı.  </p>
			<p class="paragraf">Mektubu han sahibesinin eline teslim eden Sam, mutfak ocağı önünde üstünü başını kuruttuktan sonra efendisinin potinlerini çıkarmak için geri dönüyordu, yarı açık bir kapı aralığından gözü, tesadüfen, önünde bir öbek gazeteyle masa başında oturan kır saçlı bir adama takıldı. Burnu ve sair yüz hatları zehir gibi küçümseyici bir istihza ile burulmuş, gazetelerden birinin başyazısına göz gezdirmekteydi adam. Sam zınk diye durdu.  </p>
			<p class="paragraf">“Heyy!” dedi, kendi kendine, “ben bu başı ve bu suratı tanıyorum galiba? O gözlüğü ve kallavi serpuşu da! Eatanswille’den gelme bu... öyle diilse n’olayım!”  </p>
			<p class="paragraf">Sam’in boğazına, hemen, adamın dikkatini çelmek maksadıyla bela bir öksürük takıldı. Adam sesten irkilerek başını ve gözlüğünü kaldırınca <span class="CharOverride-7">Eatanswille Postası’</span>ndan Bay Pott’un bilge ve düşün adamı çehresi gözler önüne serildi.  </p>
			<p class="paragraf">“Affınızı istirham ederim, efem” dedi Sam, birkaç adım ileri yürüyüp eğilerek, “benim patron burda, Bay Pott.”  </p>
			<p class="paragraf">“Sus, sus!” diye sesini kısıp bağırarak Sam’i odaya çekti Pott. Kapıyı kapattı. Suratı, ne içinse, dehşetten ve korkudan altüst olmuştu.  </p>
			<p class="paragraf">Sam boş bakışlarla odayı gözden geçirdi. “Ne var? N’oluyor?” dedi.  </p>
			<p class="paragraf">“Adımı ağzınıza almayın!” dedi Pott. “Burası Sarılar mıntıkası. Ahali heyecanlı ve asabi. Burada olduğumu öğrenirlerse beni paramparça ederler.”  </p>
			<p class="paragraf">“Yok, canım, sahiden mi?” dedi Sam.  </p>
			<p class="paragraf">“Çok öfkeliler. Olan bana olur” dedi Pott. Sonra sordu: “Pekâlâ, genç adam, n’olmuş efendinize?”  </p>
			<p class="paragraf">“İki arkadaşıyla Londra’ya giderken burada geceliyor.”  </p>
			<p class="paragraf">Bay Pott kaşlarını çatar gibi oldu. “Bay Winkle da aralarında mı?”  </p>
			<p class="paragraf">“Hayır, efendim. Bay Winkle artık evinde kalıyor. Evlendi.”  </p>
			<p class="paragraf">“Evlendi mi!” Pott’un gözünü hiddet bürüdü. Durdu, sırıttı, hınçtan kısılmış bir sesle, “Oh olsun ona!” dedi.  </p>
			<p class="paragraf">Yere serili hasmı karşısında bu amansız garez ve kıyıcı zafer feverânı ardından Mister Pickwick’in dostlarının “Mavi” olup olmadıklarını sordu Bay Pott. Bu konuda onun bildiğinden daha fazla bir şey bilmeyen Sam’den tatmin olmasına elverir bir cevap alınca da onunla birlikte Mister Pickwick’in odasına gitmeye razı oldu. Orada büyük coşkuyla karşılandı. Hemen yemeğe birlikte oturulması kararlaştırıldı.  </p>
			<p class="paragraf">Pott ocağa yakın bir koltuğa yerleştikten ve herkes ıslak potinlerini kuru aba terliklerle değiştirdikten sonra, “Eatanswille’de neler oluyor?” diye sordu Mister Pickwick. “<span class="CharOverride-7">Bağımsız</span> diye bir gazete var mı hâlâ?”  </p>
			<p class="paragraf">“<span class="CharOverride-7">Bağımsız</span>, beyfendi” dedi Pott, “pespaye kariyerini hâlâ kör topal sürdürmekte. O müstehcen varakpare, varlığından haberdar olan bir avuç insan tarafından da nefretle ânılıp horlanarak, çevreye saçtığı pisliğin içinde boğuluyor, kendi iğrenç salgılarının mide bulandırıcı kokusundan kulağı sağırlaşmış ve gözü körleşmiş bir halde ne kadar alçalmış olduğunun hiç farkında olmadan, toplumun en aşağı ve en yoz sınıfları gözünde ona sağlam bir destek sağlamış gibi görünmekle birlikte en kısa zamanda içine alıp yok edeceği lanet olası başının üzerine çıkmakta olan hain çamura hızla gömülüyor.”  </p>
			<p class="paragraf">Bu manifestoyu müthiş bir belagatle açıkladıktan sonra (bir hafta önce yayımlanan başyazıdan bir bölümdü) büyük başyazar soluklanmak için sustu ve Bob Sawyer’a muhteşem bir nazar atfetti.  </p>
			<p class="paragraf">“Siz genç bir insansınız, beyfendi?”  </p>
			<p class="paragraf">Bob Sawyer bunu başıyla onayladı.  </p>
			<p class="paragraf">“Siz de, beyfendi?” dedi Pott, Ben Allen’a.  </p>
			<p class="paragraf">Ben, o kusuru itiraf etti.  </p>
			<p class="paragraf">“Her ikiniz de benim Birleşik Krallık halklarının çıkarı uğruna sürdürmeye ve desteklemeye hayatımı adadığım Mavi ilkeleri layıkıyla tanıyor musunuz bari?”  </p>
			<p class="paragraf">“Nedir o, ben hiç bilmiyorum?” dedi Bob Sawyer. “Ben...”  </p>
			<p class="paragraf">“Sarı değildir, değil mi, Mister Pickwick?” diye Pott iskemlesini geriye çekerek araya girdi. “Dostunuz yoksa Sarı mıdır?”  </p>
			<p class="paragraf">“Hayır, hayır” diye Bob itiraz etti. “Bir çeşit ekoseyim ben, şu an için. Bütün renklerin bir karışımı.”  </p>
			<p class="paragraf">“Bir kararsız yani” dedi Pott. Kasıldı. “Bir kararsızsınız siz. <span class="CharOverride-7">Eatanswille Postası’</span>nda yayımlanan bir yazı dizisini (hepsi sekiz sayfadır, beyfendi) görmenizi salık veririm. O zaman fikirlerinizi güçlü olduğu kadar da sağlam bir Mavi temele oturtmakta gecikmeyeceğinizi söyleyebilirim.”  </p>
			<p class="paragraf">“Dizinin sonuna gelmeden tamamen Mavi olurum, bundan eminim” dedi Bob.  </p>
			<p class="paragraf">Bay Pott birkaç saniye kuşkulu gözlerle baktı Bob Sawyer’a, sonra Mister Pickwick’e döndü. “Son üç aydır <span class="CharOverride-7">Eatanswille Postası</span>’nda arada bazı fasılalarla yayımlanan ve genel –deyim yerindeyse, hattâ evrensel– ilgi ve takdire layık görülen makaleleri siz görmüşsünüzdür, beyfendi?”  </p>
			<p class="paragraf">Bu soru karşısında bir parça sıkılan Mister Pickwick, “Doğrusunu isterseniz” dedi, “başka işlerimle öyle meşguldüm ki, onları okumaya hakikaten fırsat bulamadım.”  </p>
			<p class="paragraf">Pott, somurtarak, “Okuyun ama!” dedi.  </p>
			<p class="paragraf">“Okuyacağım” dedi Mister Pickwick.  </p>
			<p class="paragraf">“Çin metafiziği üzerine bir kitabın kapsamlı bir eleştirisi biçeminde yayımlandı onlar.”  </p>
			<p class="paragraf">“Yaa?” dedi Mister Pickwick. “Sizin kaleminizden olmalı?”  </p>
			<p class="paragraf">“Benim eleştirmenimin kaleminden, efendim.”  </p>
			<p class="paragraf">“Pek muğlak bir konu değil mi?”  </p>
			<p class="paragraf">“Hem de nasıl, efendim!”  </p>
			<p class="paragraf">Pott böyle derken son derece bilgiç bir havaya büründü. “Teknik ama uygun bir terimle söylenecek olursa, âdeta ‘tıka basa’ bilgilendi o yazıyı yazmak için. Benim isteğim üzerine” diye devam etti sonra, “<span class="CharOverride-7">Encyclopedia Britannica</span>’yı baştan aşağı okudu.”  </p>
			<p class="paragraf">“Sahi mi söylüyorsunuz? O kıymetli eserin Çin metafiziği hakkında malumat ihtiva ettiğini bilmiyordum.”  </p>
			<p class="paragraf">Pott elini Mister Pickwick’in dizine koyarak, entelektüel üstünlük ifadesi bir tebessümle etrafına bakındı. “Metafizik konusu için M harfi altında yazılanları, Çin için de Ç harfi altındakileri okumuş ve elde ettiği bütün bilgileri çitiştirmiştir, efendim.”  </p>
			<p class="paragraf">Söz konusu coşkulu mütalaalarda sergilenen dirayet ve gayreti hatırladıkça Pott’un yüz hatlarında öyle fazladan bir azamet belirdi ki, Mister Pickwick’in sohbeti yeniden başlatabilmesi için birkaç dakika geçmesi gerekti. Sonunda, başyazarın çehresi giderek gevşeyip her zamanki ahlaki yükseklik ifadesine kavuşunca Mister Pickwick tekrar söze girmeyi göze aldı:  </p>
			<p class="paragraf">“Hangi yüce gayenin sizi evinizden buralara getirdiğini sorabilir miyim, beyfendi?”  </p>
			<p class="paragraf">“Beni bütün o devâsa çabalarımda harekete geçiren ve ayakta tutan erek, beyfendi” diye sakin bir gülümsemeyle karşılık verdi Pott, “ülkemin yüksek çıkarlarıdır.”  </p>
			<p class="paragraf">“Buraya memleket meseleleri ile alakalı bir iş için geldiğinizi sanmıştım.”  </p>
			<p class="paragraf">“Evet, efendim, onun için geldim.” Pott, Mister Pickwick’e doğru eğilerek boğuk bir fısıltıyla ekledi: “Yarın akşam Birmingham’da Sarılar’ın balosu var.”  </p>
			<p class="paragraf">“Ne diyorsunuz!” diye haykırdı Mister Pickwick.  </p>
			<p class="paragraf">“Evet, beyfendi. Bir de akşam ziyafeti olacak.”  </p>
			<p class="paragraf">“Yaa?”  </p>
			<p class="paragraf">Pott esrarlı bir bakışla başını salladı.  </p>
			<p class="paragraf">Mister Pickwick bu işittiklerine çok hayret etmiş görünse de yerel siyasete hemen hiç âşina olmadığı için, ima edilen korkunç komplonun vahametini yeterince kavrayamamıştı; bunu anlayan Pott cebinden <span class="CharOverride-7">Eatanswille Postası</span>’nın son sayısını çıkarıp bir baktı ve yüksek sesle aşağıdaki paragrafı okudu:  </p>
			<p class="paragbos">  </p>
			<p class="paragraf">“İÇTEN PAZARLIKLI SARILAR  </p>
			<p class="paragraf">“Sürüngen bir refikimiz geçende seçkin ve değme temsilcimiz Saygıdeğer Bay Slumkey’nin tertemiz adını kapkara zehriyle lekelemek gibi boşuna ve her türlü temelden yoksun bir işe yeltenmiş bulunuyor... O Slumkey ki, şimdiki soylu ve yüksek orununa erişmeden çok önce, günün birinde şimdi bulunduğu yere geleceğini, hem ülkenin bir onur anıtı ve en yüce övünç kaynağı, hem de yılmaz savunucusu ve haklı gururu olacağını biz haber vermiştik. Refikimiz olacak o sürüngen yaratık şimdi bu harika insanı, seçmen hayranları tarafından kendisine armağan edilen görkemli kakma motiflerle bezeli kömür kovasını bahane ederek alaya alıyor; ismi meçhul hayâsız, toplanan paranın dörtte üçten fazlasını konak kâhyasının bir yakını aracılığıyla saygıdeğer Bay Slumkey’nin bizzat ödemiş olduğunu ima ediyor. Yerlerde sürünen yaratık bunun, doğru bile olsa, saygıdeğer Slumkey’nin şanını daha da parlattığını (daha da parlaması mümkünse tabii) görmüyor mu? O kadar duyarsızlaşmış mıdır ki, seçmen tabanının isteklerini yerine getirmekle sergilenen bu soylu ve duyarlı davranış onu (saygıdeğer Bay Slumkey’yi) domuzdan da daha (ya da, bir başka deyişle, şu bizim refikimiz kadar) alçalmış olmayan hemşerilerimizden her birinin kalbine ve ruhuna sonsuza kadar gömmekten geri kalmayacaktır. Lakin kalleşlik tam budur işte! İçten pazarlıklı Sarılık dediğiniz bundan başka nedir ki? Marifetleri sadece bu kadar mı? İhanet kol geziyor! Gerçeği açıklamak zorunda kaldığımız için ülkenin ve ülke zabıtasının koruması altına sığınarak hiç korkmadan ilan ediyoruz: Şu anda bir Sarılar balosunun gizli hazırlıkları yapılmaktadır. Bu balo Sarıların çoğunlukta oldukları bölgede yapılacaktır. Bir Sarı teşrifatçı başı tarafından yönetilecek ve Parlamento’nun dört aşırı Sarı üyesinin katılımıyla gerçekleşecektir. Baloya giriş sarı biletlerle olacaktır! İblis suratlı refikimizi irkilttik mi yoksa? Çaresizlikten kıvransın dursun! Çünkü işte şuraya yazıyoruz: ORADA OLACAĞIZ!”  </p>
			<p class="paragraf">“İşte, beyfendi” dedi Pott, yorgunluktan bitap düşmüş bir halde, gazetelerini toplayarak, “vaziyet böyle.”  </p>
			<p class="paragraf">Hancıyla garsonun tam bu noktada akşam yemeğiyle odaya girmeleri Bay Pott’un, can güvenliğinin Mister Pickwick’in ellerine ve sırdaşlığına emanet olduğunu gösterircesine, parmağını dudaklarına götürmesine sebep oldu. <span class="CharOverride-7">Eatanswille Postası</span>’ndan alıntının okunması ve bunu izleyen irdelemeler sırasında saygısızca uyuyakalmış olan Bob Sawyer ve Benjamin Allen, tılsımlı “akşam yemeği” sözünü tatlı bir fısıltı esintisiyle işitir işitmez uyandılar ve âlâ bir sindirimin iştihaya, sağlığın her ikisine, garsonun da hepsine hizmet etmeyi beklediği sofraya oturdular.  </p>
			<p class="paragraf">Yemek yenilirken ve bittikten sonraki sohbet sırasında Bay Pott birkaç dakika için gündelik konular üzerine üç beş söz sarf etmeye tenezzül ederek, Mister Pickwick’e, zevcesinin, Eastanswille’in havasıyla başının hoş olmaması yüzünden bozulan sağlığına ve neşesine yeniden kavuşmak için o günlerde muhtelif içmeleri turlamakta olduğunu bildirdi. Bu, aslında, nicedir sık sık tekrarladığı ayrılma tehdidini uygulamaya koymuş olan Bayan Pott’un, kardeşi üsteğmen aracılığıyla Bay Pott’la vardığı anlaşma uyarınca <span class="CharOverride-7">Eatanswille Postası</span>’nın yayın hakkı ve satış gelirlerinin yarısı kendisine tahsis edilerek sadık korumasıyla birlikte kesin emekliye ayrılmış olduğunun bir tür üstü örtülü ilanıydı.   </p>
			<p class="paragraf">Yüce Pott bu ve bunun gibi başka birtakım konularda konuşup durmakta ve sabahlara kadar süren çalışmalarının ürünü kendi makalelerinden çeşitli alıntılarla sohbeti şenlendirmekteyken, şehir dışına giden yolda paket teslimi için hana uğrayan bir posta arabasının penceresinden seslenen sert tavırlı bir yolcu, seyahatini yarıda kesip o gece orada kalırsa kendisine bir şilte ve bir karyola temin edilip edilemeyeceğini soruyordu.  </p>
			<p class="paragraf">“Elbette edilir, beyim” dedi hancı.  </p>
			<p class="paragraf">“Kalabilirim, değil mi? Kalabilir miyim?” diye sordu, sürekli kuşku içinde olduğu görülen telaşe müdürü tavırlı adam.  </p>
			<p class="paragraf">“Hiç kuşkunuz olmasın, beyfendi” dedi hancı.  </p>
			<p class="paragraf">“İyi o vakit” dedi yolcu. “Arabacı, ben burada iniyorum. Muavin, heybemi ver.”  </p>
			<p class="paragraf">Yolcu, öbür yolculara bir hayli sinirli bir ses tonuyla iyi geceler diledikten sonra arabadan indi. Kısa boylu bir adamdı. Alabros kesilmiş fırça gibi sert saçları vardı. Kendini beğenmiş, tehditkâr, dediğim dedik tavırlı birisi. Keskin bakışlı gözleri sürekli etrafı kolaçan ediyordu. Her hâlinden, olağanüstü bir özgüven ve kendinden başka herkese kıyas kabul etmez bir üstünlük duygusuyla dolup taştığı anlaşılıyordu.  </p>
			<p class="paragraf">Bu yolcu, daha önce vatanperver Bay Pott’a tahsis edilmiş olan odaya buyur edildi ve garson, mumları yakar yakmaz adamın şapkasının içinden çıkardığı bir gazeteyi, bir saat önce Pott’un heybetli çehresinde gördüğünde elinin ayağının kesilmesine neden olan tıpatıp aynı öfkeli horgörüyle okumaya başladığını görünce hayretten donakaldı. Garson bir de şunu gördü: Bay Pott’un nefretini azdıran <span class="CharOverride-7">Bağımsız</span> <span class="CharOverride-7">Eatanswill</span> başlıklı gazeteyken, bu beyfendi <span class="CharOverride-7">Eatanswill Postası</span> isimli bir gazeteye ateş püskürmekteydi.  </p>
			<p class="paragraf">“Hancıyı çağırın bana” dedi yabancı.  </p>
			<p class="paragraf">“Başüstüne, efendim” dedi garson.  </p>
			<p class="paragraf">Hancıya haber salındı, hancı geldi.  </p>
			<p class="paragraf">“Hancı siz misiniz?” diye sordu adam.  </p>
			<p class="paragraf">“Benim, efendim.”  </p>
			<p class="paragraf">“Beni tanıyor musunuz?”  </p>
			<p class="paragraf">“Müşerref olmadım, efendim.”  </p>
			<p class="paragraf">“Benim adım Slurk” dedi adam.  </p>
			<p class="paragraf">Hancı başını eğdi hafifçe.  </p>
			<p class="paragraf">“Slurk, efendim!” dedi adam, kibirle. “Şimdi tanıdınız mı beni, arkadaşım?”  </p>
			<p class="paragraf">Hancı başını kaşıdı, tavana baktı, adama baktı. Gülümseyecek oldu.  </p>
			<p class="paragraf">“Tanımadınız mı, arkadaşım!” Adam kızdı.  </p>
			<p class="paragraf">Hancı epey bir gayretten sonra cevap verdi: “Ne diyeyim, bilmem ki, beyim” dedi. “Hayır, tanımıyorum.”  </p>
			<p class="paragraf">“İşte!” dedi adam, masaya yumruğunu indirerek. “Şöhret dedikleri bu kadar bir şey işte!”  </p>
			<p class="paragraf">Hancı kapıya doğru birkaç adım attı. Yabancı, gözlerini ona dikerek sözünü sürdürdü: “Senelerdir uğraş dur, çalış kitleler için, karşılığı bu olsun! Yorgunsun, sırılsıklam olmuşsun, iniyorsun arabadan, sevgili liderlerini karşılayacak coşkulu kalabalıklardan eser yok! Kilise çanları suskun. İsmin bile âtıl kalplerde yankılanmıyor. İnsanın kaleminin ucundaki mürekkebin kurtlanması ya da” dedi, asabi adımlarla bir aşağı, bir yukarı yürüyen Bay Slurk, “size de, dâvânıza da deyip insanın her şeye boş vermesi, işten bile değil!”  </p>
			<p class="paragraf">“Su katılı boğma mı istemiştiniz?” demeye cesaret etti o sırada hancı.  </p>
			<p class="paragraf">“Rom!” diyerek hancıya döndü Slurk. Tepesi atmıştı. “Bir yerde ateş var mı?”  </p>
			<p class="paragraf">“Hemen yakabiliriz.”  </p>
			<p class="paragraf">“Yakarsınız ama ısıtmaya başlayıncaya kadar yatma zamanı gelir!” diye hancının sözünü kesti Slurk. “Mutfakta kimse var mı?”  </p>
			<p class="paragraf">Yoktu. Ocak harıl harıl yanıyordu. Herkes gitmişti, han kapısı da kapanmıştı.  </p>
			<p class="paragraf">“Su katılı romumu mutfakta ocak başında içeceğim” dedi Bay Slurk. Şapkasını ve gazetelerini toparlayıp hancının peşinden vakur adımlarla o harcıâlem müştemilata doğru yürüdü, orada ocağın yanında bir peykeye çöktü, yine yüzünü ekşiterek sessizce ve vakarıyla baş başa, gazetesini okumaya, içkisini içmeye koyuldu.  </p>
			<p class="paragraf">O anda Arabın Başı üzerinde uçmakta olan bir arabozucu şeytan, aşağıları rastgele seyre dalmıştı. Sırf bir tesadüf eseri, Slurk’ün mutfak ocağının başında kurulmuş oturduğunu, Pott’un da hafiften kafayı bulmuş bir halde bir başka odada olduğunu gördü. Hemen akıllara sığmaz bir hızla (muzır şeytan!) son sözü geçen yere inerek Bob Sawyer’ın kafasına girdi ve kendi kötü maksadı (kendi şeytanca maksadı) doğrultusunda onu şöyle konuşmaya teşvik etti:  </p>
			<p class="paragraf">“Bu ne iş, yahu! Burada ateşi kaçırmışsınız. Yağmur sonrası da üstelik.”  </p>
			<p class="paragraf">“Hakkaten, hava çok soğudu” dedi Mister Pickwick, titreyerek.  </p>
			<p class="paragraf">Yine o aynı şeytanın kışkırtmasıyla, Bob Sawyer da, “Mutfak şöminesinin başında” dedi, “şimdi puro tüttürmek hiç fena olmaz, di mi, ne dersiniz?”  </p>
			<p class="paragraf">Mister Pickwick, “Bana sorarsanız fevkalade hoş olur” dedi. “Siz ne dersiniz, Bay Pott?”  </p>
			<p class="paragraf">Bay Pott rıza göstermeye razı oldu. Dört yolcu, dördü birden, her birinin elinde kendi kadehi, çabucak mutfağa geçtiler. Sam Weller öne düşüp onlara yol gösterdi.  </p>
			<p class="paragraf">Yabancı hâlâ okumakla meşguldü. Başını kaldırıp bakınca irkildi. Bay Pott da irkildi.  </p>
			<p class="paragraf">“Ne var, ne oluyor?” diye fısıldadı Mister Pickwick.  </p>
			<p class="paragraf">“Şu sürüngen!” dedi Pott.  </p>
			<p class="paragraf">“Ne sürüngeni?” Mister Pickwick, azman bir karafatma ya da gövdesi su toplamış bir örümceğe basmamak için korkuyla etrafına bakındı.  </p>
			<p class="paragraf">Pott, Mister Pickwick’in kolundan tutarak yabancıyı gösterdi: “İşte o, Slurk sürüngeni! <span class="CharOverride-7">Bağımsız</span>’dan!”  </p>
			<p class="paragraf">“Geri dönsek mi acaba?” diye fısıldadı Mister Pickwick.  </p>
			<p class="paragraf">“Asla!” dedi Pott, devirdiği kadehlerden aldığı ilave cesaretle. “Asla!”  </p>
			<p class="paragraf">Böyle diyerek gitti, o da karşı peykede mevzilendi. Elindeki birkaç gazeteden birinde karar kılarak hasmının yüzüne karşı okumaya başladı.  </p>
			<p class="paragraf">Bay Pott, gayet tabii, <span class="CharOverride-7">Bağımsız</span>’ı okuyordu ve Bay Slurk da, gayet tabii, <span class="CharOverride-7">Posta</span>’yı okumaktaydı; her biri acı kahkahalar ve acımasız iğnelemelerle diğerinin yazdıklarını herkesin işitebileceği bir sesle yerin dibine batırıyordu. Bununla kalmadılar, birbirlerine “saçma sapan”, “sefil”, “gaddar”, “martaval”, “düzenbaz”, “pislik”, “âdi”, “çamur”, “bataklık faresi” ve sair gibi fikirlerini daha açık ifade eden nitelemeler yönelttiler.  </p>
			<p class="paragraf">Bob Sawyer da, Ben Allen da bu rekabet ve karşılıklı nefret ârâzını, büyük bir hevesle tüttürmekte oldukları purolarının hazzına haz katan bir tecessüs ve ilgiyle izlemekteydiler. Atışma bir ara tavsar gibi olunca yaramaz Bob Sawyer hiç vakit geçirmedi, Slurk’e hitaben, büyük bir nezaketle, “İşiniz bitince elinizdeki gazeteye ben de bir bakabilir miyim, beyfendi?” dedi.  </p>
			<p class="paragraf">“Bu aşağılık <span class="CharOverride-7">şeyde</span>, beyfendi, zahmetinize değecek çok az şey bulabileceksiniz” dedi Slurk ve İblis’e yakışır bir kaş çatışıyla Pott’a baktı.  </p>
			<p class="paragraf">“Siz asıl bunu görün, birazdan” dedi Pott, hiddetten sapsarı kesilmiş bir yüz ve aynı duygunun titrettiği sesle. “Ha, hah! Bu adamın cüreti sizi ziyadesiyle eğlendirecek.”  </p>
			<p class="resim"><span><img alt="041.tif" class="_idGenPageitem-44" src="image/041_fmt.jpeg"/></span>  </p>
			<p class="paragraf">O “şey” ve o “adam” korkunç vurgularla telaffuz edilmişti; her iki başyazarın yüzü karşılıklı horozlanmadan git gide parıldamaya başlıyordu.  </p>
			<p class="paragraf">“Ağzı bozuk sefilin sözleri yine mide bulandırıyor” dedi Pott. Bob Sawyer’a hitap ediyormuş gibi yaparak Slurk’e dik dik baktı.  </p>
			<p class="paragraf">Slurk bir kahkaha attı. Elindeki gazeteyi, yazının bir başka bölümünü rahat okunsun diye üste getirecek şekilde katlayarak, o andavallının kendisini hakikaten neşelendirdiğini söyledi.  </p>
			<p class="paragraf">“Şu haddini bilmez küstaha bakın hele!” dedi Pott. Yüzünün rengi pembeden koyu kırmızıya dönüyordu.  </p>
			<p class="paragraf">Slurk, “Siz bu adamın saçma sapan hezeyanlarını hiç okudunuz mu, beyfendi?” diye sordu Bob Sawyer’e.  </p>
			<p class="paragraf">“Hiç okumadım” dedi Bob. “Çok mu kötü?”  </p>
			<p class="paragraf">“Kötü de söz mü, felaket!” dedi Slurk.  </p>
			<p class="paragraf">Aynı anda, “Bu ne, yahu? Bu kadarına da pes doğrusu!” diye, hâlâ okuduğu şeyle meşgulmüş gibi görünen Pott haykırdı.  </p>
			<p class="paragraf">Slurk elindeki gazeteyi Bob’a uzattı. “Kötü niyet, sığlık, sahtekârlık, iftira, ihanet ve riya dolu birkaç cümleyi sonuna kadar okuyabilirseniz, bu gramer fukarası laf ebesinin üslûbuna gülüp geçebilirsiniz belki” dedi.  </p>
			<p class="paragraf">“Ne dediniz, ne dediniz siz?” dedi Pott, başını elindeki gazeteden kaldırarak ve hırsından tir tir titreyerek.  </p>
			<p class="paragraf">“Ne dediysem dedim, size ne, beyfendi?”  </p>
			<p class="paragraf">“Gramer fukarası laf ebesi miydi?”  </p>
			<p class="paragraf">“Evet, efendim, öyleydi! Hem de <span class="CharOverride-7">Mavi karın ağrısı</span>. Öylesi daha çok işinize gelirse... Ha! Ha!”  </p>
			<p class="paragraf">Bu alay yollu hakaret karşısında Pott sustu, bir şey demedi. Onun yerine, elindeki <span class="CharOverride-7">Bağımsız</span> nüshasını ağır ağır katladı, üstüne bastırıp düzledi, ayağının altına alarak bir güzel ezdikten sonra üzerine tükürdü ve kaldırdı ateşe attı.  </p>
			<p class="paragraf">“Görün işte!” dedi, ocaktan uzaklaşarak. “Şükretsin talihine ki ülkemin kanunları elimi tutuyor, yoksa hepiniz görürdünüz bunu çıkaran yılana ne yaptığımı!”  </p>
			<p class="paragraf">Slurk ayağı fırladı. “Yapın da görelim, ne yapacaksınız!” diye haykırdı. “Böyle bir meselede vız gelir bana o kanunlar, vız! Hadi yapın da görelim!”  </p>
			<p class="paragraf">“Bravo!” dedi Bob Sawyer.  </p>
			<p class="paragraf">“İşte bu kadar!” dedi Ben Allen.  </p>
			<p class="paragraf">“Yapın da görelim, haydi!” diye bir daha bağırdı Slurk.  </p>
			<p class="paragraf">Bay Pott ona öyle bir bakış baktı ki, Slurk gemi çapası olsa erir yoklara karışırdı.  </p>
			<p class="paragraf">“Hadi yapın da görelim!” diye büsbütün yükseltti sesini.  </p>
			<p class="paragraf">“Yapmayacağım, beyfendi!” dedi Pott.  </p>
			<p class="paragraf">“Yapmayacaksınız demek, öyle miii? Yapmayacaksınız. Duydunuz mu, beyler? Yapmayacakmış! Korktuğundan değil, yapmayacağındanmış!”  </p>
			<p class="paragraf">“Bence siz, beyfendi” dedi atılan taşa bozulan Pott, “siz bir yılansınız! Sizi inanılmaz cüretkâr, sefil ve aşağılık davranışlarıyla kendini toplumun dışına sürmüş bir kimse olarak görüyorum. Siz benim gözümde, beyfendi, şahsen ve siyaseten bir eşi daha bulunmaz, su katılmadık bir engereksiniz, başka bir şey değil!”  </p>
			<p class="paragraf">Öfkeli <span class="CharOverride-7">Bağımsız</span> bu şahsi hakaretlerin sona ermesini beklemedi; muhtelif taşınabilir eşya dolu heybesini kaptığı gibi kaldırdı, o sırada arkasını dönen Pott’un kafasına indirdi. Heybenin içinde sert bir saç fırçasının bulunduğu köşesinden çıkan çatırtı mutfağın dört bir yanında yankılanırken Pott yere serildi.  </p>
			<p class="paragraf">Sonra hemen doğruldu. Elini ocak küreğine attığı sarada Mister Pickwick, “Beyler, kendinize gelin, Allah aşkına! İmdaat! Sam... buraya gel..! Lütfen, beyler... birisi gelsin müdahale etsin!” diye feryadı bastı ve daha başka birtakım abuk sabuk laflar ederek kavgaya tutuşan gözü dönmüş iki adamın arasına daldı; dalmasıyla da bir yanına heybenin, öbür yanına küreğin inmesi bir oldu. Eatanswill efkârı umumiyyesinin sözcüleri hınçtan gözleri bir şey görmediği için mi, yoksa (her ikisi de akıl yürütme gücü yüksek kişiler olduğuna göre) orta yerde her darbeye muhatap olacak bir üçüncü tarafın bulunmasında isabet gördükleri için mi, ne içindiyse, Mister Pickwick’i hiç kaale almadan birbirlerine fütursuzca meydan okuyarak heybe ile küreği nereye çarptıklarına bakmadan savurdular durdular. Mister Pickwick hiç şüphesiz bu âlicenap müdahalenin bedelini çok ağır ödeyecekti ama tam o sırada Sam Weller efendisinin haykırışları üzerine harekete geçip bir yerden bulduğu boş bir un çuvalını babayiğit Pott’un başından ve omuzlarından aşağı geçirerek sırtına sımsıkı sarıldı da kavga sona erdi.  </p>
			<p class="paragraf">“Öbür çılgının elindeki heybeyi çekip alsanıza siz!” dedi Sam, Bob Sawyer ile Ben Allen’a. Onlar, her birinin elinde ilk bayılanın kanını akıtmakta kullanacakları bir bağa neşter, ortalıkta dolanıp durmaktan başka bir şey yapmamışlardı. “Bırak onu elinden sen de, cüce!” diye o arada <span class="CharOverride-7">Bağımsız</span>’a çıkıştı Sam. “Bırak, yoksa onun içine tıkar boğarım seni!”  </p>
			<p class="paragraf">Bu tehditlerden ürken Bağımsız, soluk soluğa da kalmıştı, silahsızlandırılmaya razı oldu. Sam Weller, Pott’u da kafasından çuvalı sıyırarak serbest bıraktı ve her ikisini birden uyardı: “Şimdi uslu uslu yataklarınıza gidin uyuyun” dedi onlara, “yoksa iknizi birden aynı yatağa koyar kapatırım, orda sürdürsünüz kavganızı. Bir düzine de olsanız dinlemem, yaparım, haberiniz olsun! Siz de lütfen şöyle buraya gelin, efendim, zahmet olmazsa.”  </p>
			<p class="paragraf">Efendisine böyle hitap ederek koluna girdi, dışarı çıkardı onu. Rakip yazı işleri müdürleri, Bob Sawyer ile Benjamin Allen’ın nezaretinde hancı tarafından ayrı ayrı yataklarına götürüldüler. İkisi de dehşetengiz tehditler savura savura ve ertesi gün ölümüne çarpışmak için birbirlerine muğlak randevular vererek gittiler; ama sonradan, bunu basın yoluyla yapmanın çok daha iyi olacağını düşünerek hiç vakit geçirmeden birbirleriyle ölümüne çekişmeye yeniden başlayınca bütün Eatanswill onların yiğitlikleriyle çalkalandı durdu bir kere daha: Kâğıt üstünde.  </p>
			<p class="paragraf">Ertesi sabah erkenden, diğer yolcular uyurken, ayrı ayrı posta arabalarıyla yola çıkmışlardı. Hava da açmıştı artık. Hafif körüklünün yolcuları yine yüzlerini Londra’ya çevirdiler.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-98-backlink" id="footnote-225-98">98</a>	 İngiltere’de 1695-1851 yılları arasında pencerelerden vergi alınmaktaydı. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-99-backlink" id="footnote-225-99">99</a> 	 Handaki her büyük salonun ayrı bir adı vardı.</p>
				</div>
			</div>
		</div>
	</body>
</html>