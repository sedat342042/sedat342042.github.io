<html xmlns="http://www.w3.org/1999/xhtml">
	<head>
		<title>6-28</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-30">FASIL 29  </p>
			<p class="arabaslik_orta">Cinlerin kaçırdığı Zangoç’un hikâyesi   </p>
			<p class="paragbas">“Çok, çok eskiden –o kadar eskiden ki hikâye mutlaka doğru olmalı, çünkü atalarımız hiç itiraz etmeden inanmışlardır ona– bu havâlideki eski bir manastır kasabasında zangoç ve mezar kazıcısı olarak çalışan Gabriel Grub adında biri vardı. Bir insanın, sırf zangoç olduğu ve hayatı sürekli ölüm alâmetleri arasında geçtiği için melankolik ve kasvetli birisi olması gerekmez. Bizim cenaze levazımatçılarımız dünyanın en neşeli insanlarıdır. Benim de bir zamanlar çok yakın bir arkadaşım vardı, ölenlerin ardından parayla yas tutardı; özel hayatında, görevinin başında olmadığı zamanlar, tek bir kelimesini unutmadan deli dolu şarkılar çığıran ya da bir bardak dolusu boğmayı bir solukta içip bitiren komik mi komik, şakacı adamın tekiydi. Oysa Gabriel Grub bütün bu tersine teamüllere rağmen, tatsız tuzsuz, aksi, kaba bir adamdı; kendinden ve çanak gibi kocaman yelek cebine sığdırdığı hasır kaplı içki şişesinden başka hiç kimseye yüz vermez, asık suratlı, yalnız bir herif. Yanından geçen her güleç yüze kaşlarını çatıp öyle kötü bakardı ki, karşısına çıkan herkesin ister istemez içi kararırdı.   </p>
			<p class="paragraf">Bir Noel akşamı, alacakaranlık bastırmadan az önce, Gabriel küreğini omuzuna vurdu, fenerini yaktı ve mezarlığın yolunu tuttu. Ertesi sabaha kadar kazıp bitireceği bir mezar vardı; canı çok sıkkın olduğundan hemen işe koyulursa bir nebze içi açılır belki diye düşünüyordu. Yılların eskisi sokakta yürürken, kepenkleri köhnemiş pencerelerin ardında alev alev yanan ocakların şen ışıltısını görüyor, o ateşlerin etrafında toplanmış insanların kahkahalarını, neşeli çığlıklarını işitiyordu; ertesi günün şenlik hazırlıklarının heyecanına tanık oluyor, burnuna mutfak pencerelerinden tüten envai çeşit leziz kokular çalınıyordu. Bütün bunlar Gabriel Grub’a ağu gibi geliyordu. O sırada evlerinden dışarı fırlamış birkaç çocuğun usulcacık karşı kaldırıma geçip bir evin kapısını çalmak üzere olduklarını, geceyi Noel oyunlarıyla geçirmeye niyetlenerek aynı basamaklara doluşan yarım düzine kıvırcık saçlı yumurcağın da onlara katıldığını gördü; acı acı sırıttı ve aklından kızamık, kızıl, boğmaca, pamukçuk türünden birçok teselli vesilesi sayıp dökerken küreğinin sapına daha bir sımsıkı yapıştı.   </p>
			<p class="paragraf">“Gönlünü bu düşüncelerle hoş tutarak ve arada bir yanından geçen komşularının iyi niyetli selamlarına surat asıp homurdanmakla karşılık vererek, mezarlığa giden karanlık patikaya sapıncaya kadar uzun adımlarla yürüdü. O karanlık patikaya bir an önce ulaşmaya bakıyordu, çünkü orası genellikle gam keder yuvası, hoş mu hoş bir yerdi; kasaba sakinleri günün güneşli, aydınlık saatleri dışında pek orada görünmek istemezlerdi; bu yüzden eski kilisenin saçları sıfır numara kazınmış keşişlerle dolup taştığı günlerden beri Tabut Yolu denilegelen bu kutsal mahalde haşarı bir oğlanın şen şakrak bir şarkı çığırmakta olduğunu duyunca Gabriel’in kan beynine sıçradı. Yürümeyi sürdürdü, ses gittikçe daha yakından gelir oldu, o zaman o sesin sokakta toplaşmış küçük gruplardan birine katılmak için acele eden bir oğlandan geldiğini anladı. Çocuk hem can sıkıntısını gidermek, hem de şenliğin havasına girmek için ciğerlerinden çıkarabildiği kadar yüksek perdeden bir şarkı tutturmuştu. Gabriel onun yakına gelmesini bekledi; sonra bir köşeye sıkıştırıp elindeki feneri beş altı kere kafasına kafasına vurdu, sesini ayarlamasını öğrensin diye. Çocuk, eliyle başını tutarak bu defa çok değişik bir sesle feryat ederek kaçıp giderken Gabriel Grub kendi kendine gevrek gevrek güldü. Mezarlığa girdi, arkasından bahçe kapısının sürgüsünü çekti.   </p>
			<p class="paragraf">“Paltosunu çıkardı, fenerini yere koydu, yarıya kadar kazılmış mezara inip bir saat kadar canla başla çalıştı. Lakin soğuktan kaskatı kesilen toprağı kazıp kürekle atmak hiç kolay olmuyordu; ay da vardı ama daha çok yeniydi, çok az ışık saçıyordu kilisenin gölgesinde kalan mezarın içine. Başka zaman olsa bu gibi engeller Gabriel Grub’ın âsâbını bozar, canını sıkardı ama küçük oğlanı şarkı söylemekten alıkoyduğuna o kadar sevinmişti ki, kaz kaz pek bir iş yapamamış olduğuna aldırmadı; o gece için çalışmaya son vererek tekinsiz bir memnuniyetle mezarın içine baktı. Âletlerini toplarken mırıldanıyordu:   </p>
			<p class="paragbos">  </p>
			<p class="paragraf">‘Al sana kalacak yer işte  </p>
			<p class="paragraf">Üç adım soğuk toprak hayatın bitince   </p>
			<p class="paragraf">Başucunda bir taş, ayak ucunda bir taş daha   </p>
			<p class="paragraf">Solucanlara tadına bakılacak bir aş   </p>
			<p class="paragraf">Tepende bol çimen etrafın hep çamur   </p>
			<p class="paragraf">Kalacak bir yer al işte sana...’  </p>
			<p class="paragbos">  </p>
			<p class="paragraf">“Dinlenmek için her zaman seçip oturduğu alçak bir mezar taşına ilişti, ‘Ha! Ha!’ diye gülerek yerleşirken hasır kaplı şişesini çıkardı. ‘Haydi, Noel’e bir tabut!’ dedi. ‘Noel hediyesi! Ha! Ha! Ha!’   </p>
			<p class="paragraf">“‘Ha! Ha! Ha!’ diye tekrarladı bir ses hemen arkasından.   </p>
			<p class="paragraf">“Gabriel şişeyi kaldırmış ağzına götürüyordu… İrkildi, durdu. Etrafına bakındı.   </p>
			<p class="paragraf">“Mezarlık ayın solgun ışığında hemen yanıbaşındaki en eski mezarın içi kadar sakin ve sessizdi. Buz kesmiş mezar taşlarının üzerini kırağı tutmuştu, kadim kilisenin taş oymaları arasında dizili mücevherler gibi parıldıyordu. Sert görünüşlü kırılgan kar sıra sıra tümseklerin üzerine apak, pürüzsüz bir örtü sermişti: Orada kefenlerine sarınmış yatan cesetler vardı sanki. Kasvete bürünmüş sahnenin derin sessizliğini bozacak en ufak bir esintiden eser yoktu. Ses kendisi buz tutmuş gibiydi, her şey o kadar soğuk, hareketsizdi.   </p>
			<p class="paragraf">“‘Yankıydı’ dedi Gabriel Grub, kendi kendine, şişeyi tekrar dudaklarına götürerek.   </p>
			<p class="paragraf">“‘Değildi’ dedi derinden gelen bir ses.   </p>
			<p class="paragraf">“Gabriel ayağa fırladı. Şaşkınlık ve dehşet içinde kalakalmışken önünde gördüğü bir şey kanını dondurdu.   </p>
			<p class="paragraf">“Çok yakınında bir yerde dikine duran bir mezar taşının üstünde olağandışı, korkunç bir şey oturuyordu. Gabriel hemen anladı bunun bu dünyaya ait bir şey olmadığını. Yere değecek kadar uzun bacakları acayip bir biçimde kıvrılıp altında çapraz olmuştu, adaleli zayıf kolları çıplaktı, elleri dizlerine dayalıydı, kısacık, tombalak bedeni küçük küçük yırtmaçlarla bezeli dapdaracık bir giysiyle kaplıydı; omuzlarından aşağı kısa bir pelerin sarkıyor, pelerinin tuhaf deliklerle süslü yakası boynunda dantel ya da büklümlü atkı gibi duruyordu; pabuçlarının burunları upuzun ve çok sivriydi, yukarı doğru da kıvrılıyorlardı; başındaki üstü kırağı tutmuş gepgeniş kenarlı, sivri külâhlı şapkaya tek bir kuş teleği takılıydı. Aynı mezar taşının üstünde hiç rahatını bozmadan iki üç yüzyıldır oturuyordu sanki. Hiç, ama hiç kıpırdamıyordu. Dilini çıkarmış, ona gösteriyordu, alay edermiş gibi. Gabriel Grub’a sırıta sırıta öyle bir bakıyordu ki, ancak bir cin öyle bakabilirdi.   </p>
			<p class="resim"><span><img alt="024.tif" class="_idGenPageitem-28" src="image/024_fmt.jpeg"/></span>  </p>
			<p class="paragraf">“‘Yankı değildi’ dedi cin.   </p>
			<p class="paragraf">“Gabriel Grub inme inmiş gibi kaskatı, cevap vermedi.   </p>
			<p class="paragraf">“‘Noel Akşamı n’apıyorsun sen burada?’ dedi cin, sertçe.   </p>
			<p class="paragraf">“‘Bi... bi mezar kazmaya geldim, efendim’ diye kekeledi Gabriel Grub.’   </p>
			<p class="paragraf">“‘Kim böyle bir gecede, mezarlıklarda, mezarlar arasında dolaşır?’ diye haykırdı cin.   </p>
			<p class="paragraf">“‘Gabriel Grub! Gabriel Grub!’ diye dört bir yandan yükselen vahşi çığlıklar doldurdu mezarlığı.   </p>
			<p class="paragraf">“Gabriel ürkek ürkek etrafına bakındı... Hiçbir şey görünmüyordu.”  </p>
			<p class="paragraf">“‘O şişede ne var?’ dedi cin.   </p>
			<p class="paragraf">“‘Ardıç boğması, efendim’ dedi zangoç, titremesi büsbütün artarak. İçkiyi kaçakçılardan aldığı için, soruyu soranın cinlerin gümrük dairesinden biri olabileceği geçti aklından.  </p>
			<p class="paragraf">“‘Kim böyle bir gecede yapayalnız, hem de bir mezarlıkta ardıç boğması içer?’ dedi cin.  </p>
			<p class="paragraf">“‘Gabriel Grub! Gabriel Grub!’ diyen haykırışlar duyuldu yine.  </p>
			<p class="paragraf">“Cin, korkudan ödü patlayan zangoça bakıp pis pis sırıttı ve sesini yükseltti: ‘Peki bizim haklı ve meşrû mükâfatımız kimdir öyleyse?’  </p>
			<p class="paragraf">“Bu soruya, göze görünmeyen koro, eski kilise orgunun muazzam kreşendosu eşliğinde sayısız şarkıcının terennüm ettiği bir nağme – azgın bir rüzgârın sırtında taşınarak zangoçun kulaklarına ulaşan ve gücü azala azala geçip giden bir nağme – ile karşılık verdi. Ama nakarat hep aynıydı: ‘Gabriel Grub! Gabriel Grub!’   </p>
			<p class="paragraf">“Cin, ağzı büsbütün kulaklarına varırcasına sırıtarak, ‘Eee, Gabriel, ne diyorsun sen şimdi buna?’ dedi.   </p>
			<p class="paragraf">“Zangoç soluk almaya çalıştı.   </p>
			<p class="paragraf">“‘Ne bu, sence, Gabriel?’ Cin, mezartaşının iki yanına doğru ayaklarını havada çırparak pabuçlarının upuzun kıvrık burunlarına Bond Sokağı’nda<span class="dipp"><a class="_idFootnoteLink" href="#footnote-225-47" id="footnote-225-47-backlink">47</a></span> satışa sunulmuş en revaçta Wellington çizmelerine bakıyormuş gibi baktı.  </p>
			<p class="paragraf">“‘Çok... çok tuhaf bi... bi şey, efendim’ diye cevap verdi zangoç. Korkudan yarı ölü gibiydi. ‘Çok, çok... tuhaf ve de çok güzel ama ben gideyim işimi bitireyim, müsaade ederseniz, efendim.’   </p>
			<p class="paragraf">“‘İş mi? Ne işi?’ dedi cin.   </p>
			<p class="paragraf">“‘Mezar, efendim. Mezar kazmak.’ Zangoç kekeledi.   </p>
			<p class="paragraf">“‘Ha, mezar... Bak sen şu işe! Herkes sevinç içindeyken kim mezar kazar ve bundan haz duyar ki?’   </p>
			<p class="paragraf">“Yine esrarengiz sesler cevap verdi: ‘Gabriel Grub! Gabriel Grub!’   </p>
			<p class="paragraf">“‘Bizimkiler maalesef seni istiyorlar, Gabriel’ dedi cin. Kinayeli kinayeli gülümseyip duruyordu. ‘Maalesef seni istiyorlar, Gabriel.’   </p>
			<p class="paragraf">“Zangoç dehşete kapıldı. ‘Afedersiniz ama, bu mümkün değil, efendim. Beni hiç tanımıyorlar ki, efendim. Beni hiç görmemişlerdir bile, efendim.’   </p>
			<p class="paragraf">“‘Görmüşlerdir, görmüşlerdir...’ dedi cin. ‘Bu gece abus çehresiyle sokakta yürürken çocuklara kem gözle bakıp da mezarcı küreğine daha bir sımsıkı sarılan adamın kim olduğunu biz biliyoruz. Kendisi neşeli olamıyor da küçük oğlan olabiliyor diye onu sırf hasedinden gaddarca pataklayan adamı tanımaz mıyız hiç? Tanıyoruz biz onu, tanıyoruz!’   </p>
			<p class="paragraf">“Burada cin cırlak, tiz bir sesle güldü; gülüşünün yankısı yirmiye katlanmış olarak geri geldi. Bacaklarını havaya kaldırıp mezar taşının daracık kenarında tepesi üstü ya da daha doğrusu, külaha benzer şapkasının sivri ucu üzerinde amuda kalktı; sonra bir garip, çevik hareketle perende atıp oradan zangocun tam ayaklarının dibine kondu, orada öyle, terzilerin dükkân tezgâhı üstünde oturmalarına benzer bir halde oturdu kaldı.   </p>
			<p class="paragraf">“Zangoç gitmeye davrandı. ‘Ben… ben sizden ayrılmak mecburiyetindeyim, efendim’ dedi.   </p>
			<p class="paragraf">“‘Bizden ayrılmak mı? Gabriel Grub bizi bırakıp gidecekmiş. Ha! Ha!’   </p>
			<p class="paragraf">“Cin gülerken zangoç bir an kilisenin pencereleri ardında parlayan bir ışıltı gördü, sanki bütün bina içerden aydınlatılmış gibi. Sonra o ışıltı yok oldu, orgdan şen şakrak bir ezgi yükseldi, bütün cinler sürü hâlinde –hepsi ilkinin tıpkısının aynısıydı– mezarlığa doluştular ve mezar taşlarıyla birdirbir oynamaya başladılar. Soluk almak için bile hiç durmaksızın en yüksek taşları birbiri ardı sıra akıl almaz bir beceriyle ‘aşarak’ oynamaya daldılar. Cinlerin reisi eşi bulunmaz bir birdirbirciydi, diğerlerinden hiçbirinin onunla boy ölçüşecek hâli yoktu; arkadaşları vasat boyda mezar taşlarının üzerinden atlamakla yetinirken, onun aile mezarlarını demir parmaklıklarıyla birlikte kolaycacık aşmakta olduğu, o kadar dehşete kapılmış olduğu halde zangocun dikkatinden kaçmadı.   </p>
			<p class="paragraf">“Sonunda oyun coşkulu bir doruğa ulaştı. Org gittikçe daha hızlı çalıyor, cinler mezar taşlarının üstünde gittikçe çok daha hızlı hoplayıp zıplıyorlar, art arda takla atarak taşların tepelerinden balonlar gibi havaya fırlıyorlardı. Seyrettiği cevelanın hızından zangocun başı döndü, gözünün önünden hayaletler geçerken dizlerinin bağı çözüldü nerdeyse. Tam o sırada cinlerin kralı onun üzerine atılıp yakasına yapıştı, birlikte yerin altına daldılar.  </p>
			<p class="paragraf"> “Gabriel Grub inişin hızından bir an soluksuz kalmıştı. Tekrar soluklandığında, mağaraya benzer geniş bir açıklıkta buldu kendini. Her yeri, çepeçevre, asık yüzlü çirkin cinler doldurmuştu. Ortada, biraz yüksekçe bir koltukta mezarlıktaki ahbabı oturuyordu; onun yanında Gabriel Grub kendisi, hiç kımıldamadan ayakta duruyordu.   </p>
			<p class="paragraf">“‘Soğuk bir gece’ dedi cinlerin kralı, ‘çok soğuk. Bir bardak sıcak bir şey versenize!’   </p>
			<p class="paragraf">“Bu buyruk üzerine, Gabriel Grub’ın yüzlerinden hiç silinmeyen tebessümleriyle saraylılardan olduklarını düşündüğü işgüzar görünüşlü beş altı cin bir anda ortadan kayboldular ve hemen sonra geri dönüp krala bir kupa dolusu sıvı alev ikram ettiler.   </p>
			<p class="paragraf">“‘Ah!’ diye bağırdı, alevi yutarken yanaklarının ve boğazının şeffaf olduğu görünen cin. ‘Bu ısıtıyor işte insanı! Bir büyük bardak da Bay Grub’a getirin!’   </p>
			<p class="paragraf">“Bahtsız zangocun, geceleri sıcak bir şey içmek gibi bir âdeti olmadığını ısrarla söylemesi fayda etmedi; cinlerden biri onu sımsıkı yakalayıp tutarken, bir başkası alev alev yanan sıvıyı boğazından aşağı boşalttı, zangoç yakıcı içkiyi yutunca öksürüğü tuttu, boğulacak gibi oldu; o gözlerinden oluk oluk fışkıran yaşları silerken bütün cinler hep bir ağızdan kahkahalarla gülüyorlardı.   </p>
			<p class="paragraf">“‘Şimdi de’ dedi Kral, aklına esip külahının sivri tepesini zangocun gözünün içine sokmak sûretiyle fena halde canını acıtarak, ‘şimdi de bu gamlı garibe kendi koleksiyonumuzdan birkaç tablo seyrettirelim bakalım.’  </p>
			<p class="paragraf">“Cin bunları söylerken, mağaranın en ücra köşesini karartmakta olan koyu bir bulut ağır ağır açılıp uzaklaştı. Çok uzaktaymış gibi görünen küçük ve az döşeli ama derli toplu, temiz bir oda belirdi. Bir sürü küçük çocuk harlı bir ateşin önünde annelerinin eteğine asılıyor, iskemlesinin etrafında dolanıyorlardı. Anne, arada sırada ayağa kalkıyor, birisini bekliyormuş gibi pencerenin perdesini aralayıp duruyordu. Masada çok az yiyecek vardı; ocağa yakın bir yere bir koltuk konulmuştu. Kapıya vurulduğu işitildi. Anne açtı kapıyı, çocuklar etrafını aldılar, babaları içeri girince sevinçle el çırptılar. Baba ıslanmıştı, yorgundu, üstünden karları silkelerken çocuklar üzerine üşüşüp pelerinini, şapkasını, bastonunu, eldivenlerini kaptılar, başka bir yere götürüp bırakmak için heyecanla odadan dışarı fırladılar. Sonra ocağın önünde yemeğini yemeye oturdu baba; çocuklar dizlerine tırmandılar; anne, babalarının yanına ilişti. Mutluluklarına diyecek yoktu.   </p>
			<p class="paragraf">“Fakat nerdeyse hiç farkına varılmaksızın sahne değişti. Küçük bir yatak odası göründü: Çocukların en küçüğü ve en güzeli yatakta ölmek üzereydi; yanaklarının gülpembesi solmuştu, gözlerinin feri kaçmıştı. Zangoç o zamana kadar hiç bilmediği ve duymadığı bir ilgiyle ona bakarken, çocuk öldü. Kardeşleri, kızlı oğlanlı, yatağının başına toplandılar, küçücük, buz gibi, ağır elinden tuttular ama hemen geri kaçırdılar ellerini ve onun minnacık çocuk yüzünü huşu içinde seyre daldılar. Fevkalade sakin ve âsûdeydi kardeşlerinin yüzü; güzel yavrucak huzur içinde uyuyor gibiydi ama onun öldüğünü, parlak ve mutlu bir Cennet’ten onlara bakıp her birini takdis eden bir melek olduğunu biliyorlardı.   </p>
			<p class="paragraf">“Bulut yeniden tabloyu sıyırdı geçti, sahne bir kere daha değişti. Baba ve anne yaşlanmışlardı şimdi, elden ayaktan kesilmişlerdi; çevrelerini saran insan sayısı yarı yarıya azalmıştı; ama eski geçmiş günlerin hâtıralarını dinleyip anlatmak için ocak başında toplaştıkları zaman bütün yüzler hoşnut ve sevinçli, gözler ışıl ışıldı. Baba ağır ağır, sessizce göçüp mezarda yerini aldı, çok geçmeden bütün dertlerinin ve sıkıntılarının ortağı onun ardından dinlenmeye yattı. Geride kalan birkaç kişi mezarlarının başına diz çökerek üzerlerinde yetişen çimi gözyaşlarıyla suladılar; sonra kalkıp gittiler: Yaslı ve kederli oldukları halde acı çığlıklar atmıyor, umutsuzca inleyip ağlamıyorlardı; çünkü bir gün yine görüşeceklerini biliyorlardı. Bir kere daha dünya işlerine daldılar, memnuniyetleri ve neşeleri tazelendi. Bulut tablonun üzerini örttü, zangoç bir şey göremez oldu.  </p>
			<p class="paragraf">“‘Buna ne diyorsun, peki?’ dedi cin, ablak suratını Gabriel Grub’a çevirerek.   </p>
			<p class="paragraf">“Gabriel, gördüklerinin çok güzel olduğuna dair bir şeyler mırıldanırken cinin ateşli bakışları altında az biraz utanır gibi oldu.   </p>
			<p class="paragraf">“‘Zavallı adam’, dedi cin, aşırı bir horgörüyle, ‘zavallı!’ Daha fazlasını da söyleyecekken hiddetten soluğu tıkandı, esnek bacaklarından birini kaldırarak başının üstünde sallayıp sallayıp Gabriel Gub’a sert bir tekme indirdi; zavallı zangocun çevresini saran cümle ecinni taifesi de acımasızca tekmelediler onu. Yeryüzünde bütün saray adamlarının âdetidir: Kralın tekmelediğini sen de tekmeleyeceksin, kucakladığını kucaklayacaksın!   </p>
			<p class="paragraf">“‘Daha fazlasını da gösterin şuna!’ dedi cinlerin kralı.   </p>
			<p class="paragraf">“Bu söz üzerine bulut açılıp dağıldı, gözler önüne bereketli ve güzel bir kır manzarası serildi. (Eski manastır kasabasına yarım mil mesafede aynı onun gibi bir başkası bugün de var.) Tertemiz mavi gökyüzünde güneş parıldıyor, ışınları altında sular balkıyor, ağaçlar yeşilden daha yeşil, çiçekler her zaman olduğundan daha şen görünüyordu. Sular pek hoş bir seda ile şırıldıyordu; ağaçlar, yaprakları arasında mırıldanan hafif esintiyle fısıldaşırken dallarında kuşlar ötüyordu; tarlakuşu gökyüzünde sabahı ağırlamaya çıkmış, şarkısını söylüyordu. Evet, sabah vaktiydi işte, sıcacık, parlak yaz sabahı... En küçücük bir yapraktan, incecik bir saptan hayat fışkırıyordu. Karınca her günkü uğraşına dalmıştı; kelebek, kanatlarını çırpıp güneşin ılık ışınları altında oradan oraya uçtukça kanı ısınıyor, börtü böcek şeffaf kanatlarını açıp ortaya sererek kısa, fakat mutlu hayatlarının tadını çıkarıyordu. İnsan, gördüklerinden göğsü kabararak geleceği karşılamaya çıkıyordu. Dünya ihtişama gark olmuştu.   </p>
			<p class="paragraf">“‘Sen, zavallı adam!’ dedi cinlerin Kralı, ilkinden daha da horlar bir edayla ve esnek bacağını sallayıp yine zangocun omuzlarına indirdi; bir kere daha maiyetindeki cinler şeflerini taklit ettiler.  </p>
			<p class="paragraf">“Bulut birçok defa gitti geldi ve cin tekmelerinden omuzbaşları incinse de gördüklerine ilgisi hiç eksilmeyen Gabriel Grub’a nice dersler öğretti. Gabriel Grub, çok çalışıp bir dilim ekmeğini emeğiyle kazanan insanların her zaman neşeli ve mutlu olduklarını gördü; tabiatın sevimli çehresinin en cahil bir kimse için bile bitmez tükenmez neşe ve sevinç kaynağı olduğunu gördü; özene bezene bakılıp sevgiyle yetiştirilmiş insanların mahrumiyetler ortasında mutlu olduklarını, onlardan daha kavi yetişmiş nicelerini mahvedecek acılara katlandıklarını, çünkü gönüllerinin mutlulukla, hoşnutluk ve huzurla donanmış olduğunu gördü. Tanrı’nın en nâzik, en kırılgan yaratıkları olan kadınların; kederi, zoru ve sıkıntıyı yenmekte çoğu zaman herkesten üstün olduklarını ve bunun yüreklerindeki bitmez tükenmez şefkat ve vefadan kaynaklandığını gördü. Ve, hepsinin üstünde, başkalarının sevincine, neşesine kendisi gibi yan bakıp laf atanların bu yüzden yeryüzünün en çürümüş ayrık otları olduklarını gördü ve dünyanın her iyiliği, her bir kötülüğü ile yan yana konulup tartıldığında, her şeye rağmen fevkalade dürüst ve makbul bir dünya olduğu sonucuna vardı. Böyle düşünür düşünmez de, son tablonun üzerini kapatan bulutun kendi duyguları üzerine inerek onu kendinden geçirip uykuya sürüklemekte olduğunu hissetti. Ecinni taifesi birer birer gözünün önünden silinip gittiler, en sonuncusu da kayıplara karışınca Gabriel Grub uyuyakaldı.   </p>
			<p class="paragraf">“Gabriel Grub uyanıp da kendini mezarlıktaki basık mezar taşının üstünde boylu boyunca uzanmış bulduğu vakit gün ağarmaya başlamıştı. Hasır kaplı şişe yanı başında boştu; paltosu, küreği ve feneri yerde gecenin kırağısından apak kesilmişti. Cini ilk üzerinde oturur gördüğü mezar taşı tam karşısında dimdik duruyordu, önceki akşam kazmakta olduğu mezar da az ötedeydi. Önce, başından geçenlerin gerçek olduğundan şüpheye düştü ama, ayağa kalkmaya davranınca omuz başlarında duyduğu keskin acı, cin tekmelerinin hiç de fikirler dünyasına ait bir şey olmadığına onu ikna etti. Cinlerin mezar taşlarıyla birdirbir oynadıkları karda hiç ayak izi görmeyince de önce çok şaşırdı, fakat ruh oldukları için geride gözle görülür iz bırakmayacaklarını düşünerek o meseleyi çözmekte gecikmedi. Sonunda, sırtı ağrıdığı için zorlanarak ayağa kalktı ve üzerinden kırağıları silkeleyip paltosunu giydi, kasabanın yolunu tuttu.   </p>
			<p class="paragraf">“Ama o artık aynı insan değildi. Eski hallerinden duyduğu pişmanlığın alay konusu olacağı ve artık değiştiğine kimsenin inanmayacağı bir yere dönmeye nasıl katlanabilecekti? Birkaç saniye tereddüt ettikten sonra döndü, nerede olursa olsun ekmeğini kazanacağı rastgele bir yere doğru yürüdü.   </p>
			<p class="paragraf">“Fener, kürek ve hasır kaplı şişeyi mezarlıkta buldular o gün. Zangocun âkıbetine dair önceleri ileri geri çok şey söylendiyse de çabucak karar verildi: Cinler kapıp kaçırmıştı onu. Bir gözü kör, arka bacakları arslan yapılı, kuyruğu ayı kuyruğu bir al atın sırtında havada uçarken görüldüğünü nakleden sözüne güvenilir tanıklar çıktı. Sonunda bütün bu hikâyeye ciddi ciddi inanılır oldu. Onun yerine gelen zangoç, ânılan atın uçuşu sırasında kilisenin rüzgârhorozunun kazara kopan ve bir iki yıl sonra kendisi tarafından mezarlıkta bulunan irice bir parçasını meraklılara az bir ücret karşılığında gösterirdi.   </p>
			<p class="paragraf">“Ne yazık ki, on yıl kadar sonra bu hikâyenin biraz tadı kaçar gibi oldu. Gabriel Grub günün birinde, hiç beklenmezken, romatizmalı, hırpani bir ihtiyar olarak geri döndü. Başından geçeni papaza da, belediye başkanına da anlattı; hikâye, zamanla, tarihi gerçekmiş gibi kabul görerek günümüze kadar geldi. Rüzgârhoruzu masalına inananlar güvenlerini bir kere boşa harcadıktan sonra bir kere daha elden çıkarmaya yanaşmadılar; şapkalarına dokunup omuz silkerek ellerinden geldiği kadar ârifâne bir tavırla, Gabriel Grub’ın, şişesindeki ardıç boğmasının hepsini içerek mezar taşının üstünde uyuyakaldığına dair bir şeyler geveleyip durdular. Onun ecinniler mağarasında gördüm dediği şeyleri, dünyayı gezip gördükten sonra akıllanmış olduğunu söyleyerek izah ediyorlardı. Ne ki, zaten hiçbir zaman pek kabul görmeyen bu fikir zamanla unutuldu gitti. Gerçekte olan her ne idiyse, Gabriel Grub ömrünün sonuna dek romatizmadan mustarip olduğuna göre, bu hikâyeden çıkarılacak bir ders varsa eğer –daha iyisi olmadıkça– şu olabilir: İnsan dünyaya küser de Noel Akşamı tek başına kafayı çekerse layığını bulacağını bilmelidir.”   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-47-backlink" id="footnote-225-47">47</a> 	Bond Sokağı: Londra’da şık ve pahalı eşya satılan bir sokak. Bugün de öyledir. (ç. n.) </p>
				</div>
			</div>
		</div>
	</body>
</html>