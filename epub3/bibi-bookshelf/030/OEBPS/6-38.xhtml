<html xmlns="http://www.w3.org/1999/xhtml">
	<head>
		<title>6-38</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-40">FASIL 39  </p>
			<p class="arabaslik_orta ParaOverride-9">Bir aşk elçisi sıfatıyla yola çıkan   </p>
			<p class="arabaslik_orta ParaOverride-9">Sam Weller işe koyulur; neler başardığını   </p>
			<p class="arabaslik_orta">bu fasılda okuyacaksınız<span class="CharOverride-9">  </span></p>
			<p class="paragbas">Ertesi gün Sam sabahtan akşama kadar Bay Winkle’ı tarassut altında tuttu; büyük patrondan aksine talimat almadıkça gözünü ondan ayırmamaya kesin kararlıydı. Winkle, Sam’in amansız denetiminden hiç hoşlanmasa da buna katlanmanın, şiddete başvurup karşı koyması hâlinde Weller’ın –birkaç kez açıkça imâ ettiği gibi– üstlendiği sorumluluk gereği zorla alınıp götürülme riskini göze almaktan daha iyi olacağını düşünmeden edemiyordu. Sam’in fazla tereddüt etmeden onu derdest edip Bath’a geri götüreceğine hiç şüphe yoktu; ne ki, Dowler’ın ulaştırmayı üstlendiği notu Mister Pickwick’in hiç geciktirmeden dikkate almış olması böyle bir şeye kalkışmasını önledi. Kısacası, akşam saat sekizde Bush Hanı’ndaki oturma salonuna Mister Pickwick bizzat gelip Sam’e gülümseyerek, görevini yerine getirmiş olduğunu, artık bekçilik yapmasına lüzum kalmadığını söyleyince, Sam rahat bir nefes aldı.   </p>
			<p class="paragraf">Sam kaputunu ve yol atkısını üzerinden alırken Mister Pickwick, Winkle’a, “Sam’i bu işte görevlendirmeye rıza göstermeden önce sizin bu genç hanım hakkında ciddi ve dürüst niyetler beslediğinizden emin olabilmem için kendim kalkıp gelmem doğru olacak diye düşündüm” diyordu.   </p>
			<p class="paragraf">“Bütün kalbimle... ve ruhumla ciddiyim” dedi Winkle. Mister Pickwick’in gözleri çakmak çakmak oldu. “Unutmayın ki kendisini kıymetli ve misafirperver dostumuzun evinde tanıdık. Bu genç hanımefendinin hissiyatıyla oynamak hiç yakışık almayacak bir mukabele olur. Buna müsaade etmem, gözüm. Asla!”   </p>
			<p class="paragraf">“Asla öyle bir niyetim yok” dedi Winkle heyecanlanarak. “Meseleyi uzun süre enine boyuna düşündüm; benim için onsuz saadet olamayacağını hissediyorum.”  </p>
			<p class="paragraf">Sam burada, “Tam da minicik bi paketin içine sığışmak dediğimiz şey işte, efendim” diyerek araya girdi. Winkle bu müdahaleye kızmış görününce Mister Pickwick de kızdı ve hizmetkârını, insanoğlunun en hâlis duygularından birini alaya alır sözler sarf etmemesi için uyardı. Sam, “Böyle bir şeyin farkında olması hâlinde öyle davranmayacağını, fakat o duygular saymakla bitmediğinden, sözü edildiklerinde hangisinin en iyilerden olduğunu kavramakta kendisinin güçlük çektiğini” söyleyerek efendisine karşılık verdi.   </p>
			<p class="paragraf">Bundan sonra Winkle, Arabella yüzünden kendisiyle Ben Allen arasında geçenleri anlattı; genç hanımla görüşerek aşkını resmen açıklamak istediğini söyledikten sonra, Bay Allen’ın bazı karanlık imâları ve homurdanmalarından anlaşıldığına göre genç kadın eğer şu anda bir yerlerde hapsedilmiş bulunuyorsa, o yerin güney yaylalarında bir yer olduğuna kanaat getirmiş olduğunu belirterek bu konuda bildiği ya da şüphelendiği başka bir şey olmadığını bildirdi.   </p>
			<p class="paragraf">Kendisine yol gösterecek bu kadarcık ipucuyla Sam Weller’ın ertesi sabah bir keşif seferine çıkması kararlaştırıldı; ayrıca, Mister Pickwick ile Bay Winkle da, kendilerine onun kadar güvenemedikleri için, şehri turlamaya çıkarak küçükhanımın nerelerde olabileceğine dair bir şeyler görüp işitebilecekleri umuduyla bir ara, tesadüfen olmuşçasına, Bay Bob Sawyer’a uğrayacaklardı.   </p>
			<p class="paragraf">Böylece Sam Weller hiç de başarı vaat etmeyen bir araştırmanın peşine düşmek üzere ertesi sabah yola çıktı. Burada yokuş aşağı, orada yokuş yukarı, git git –dere tepe demedi gitti diyecektik ama Clifton’da her yol bir tepeye çıkar– dolaştığı halde meselenin çözümüne şuncacık ışık tutacak ne bir şeyle, ne bir kimseyle karşılaştı. Yollarda at havalandıran seyislerle mi, çıkmaz sokak aralarında çocuk havalandıran dadılarla mı çene çalmadı, ne yaptıysa, ne ettiyse ne birilerinden ne de öbürlerinden, kurnazca yürüttüğü sorup soruşturmalarının hedefine dair en ufak bir ipucu elde edebildi. Birçok evde birçoğunun birilerine sırılsıklam âşık olduğuna ya da ilk fırsatta olacağına dair cinfikirli kadın, erkek hizmetçilerin derin şüpheler beslediği birçok genç kız yaşamaktaydı. Bunların hiçbiri Bayan Arabella Allen olmadığı için, Sam bütün bu dinlediklerinden işe yarar bir şey öğrenemedi.   </p>
			<p class="paragraf">Güney yaylalarının çayırlarında sert esen serin rüzgâra karşı zorlukla ilerlerken, memleketin bu cânibinde insanın şapkasını başında tutabilmesi için illa iki elle birden ona sarılması mı gerektiğini merak ede ede, sessiz ve kuytu görünüşlü birkaç evin yan yana dizildiği gölgelik bir yere geldi. Çıkışı olmayan bir arka yolun en sonundaki bir ağıl kapısının önünde üstü başı dökülen aylak bir seyis bir kürek ve bir el arabasıyla bir şeyler yaptığına kendini ikna etmekle meşguldü... Burada şunu belirtmemiz hiç fena olmaz: Bir ağılın yakınında vakit öldüren bir seyis hiç görülmemiştir ki şu ya da bu ölçüde böyle bir yanılsamaya kendini kaptırmamış olsun.   </p>
			<p class="paragraf">Sam yürümekten artık fazlasıyla yorulduğu ve bilhassa el arabasının hemen yanında büyücek bir taş gördüğü için, böyle bir seyisle de olsa pekâlâ konuşabileceğini düşünerek yolun sonuna kadar âheste adımlarla yürüdü, orada o taşa oturdu ve kendine has rahat, serazat tavrıyla konuşmaya başladı.   </p>
			<p class="paragraf">“İyi sabahlar, dostum.”   </p>
			<p class="paragraf">“İyi ikindiler” diye karşılık verdi seyis, Sam’e ters ters bakarak.  </p>
			<p class="paragraf">“Çok haklısın, dostum. Ben de ikindi demek istemiştim. Ne âlemlerdesin?”   </p>
			<p class="paragraf">“Seni gördüm, çok daha iyi oldum diyecek değilim” dedi aksi seyis.   </p>
			<p class="paragraf">“Bak bu çok garip işte, öyle keyifli bir hâlin var ki seni görmek insanın canına can katıyor” dedi Sam.   </p>
			<p class="paragraf">Bu sözler üzerine suratsız seyisin suratı büsbütün asıldıysa da Sam oralı olmadı, yüzünde derin bir endişe ifadesiyle, seyisin efendisinin adının Walker olup olmadığını sordu.   </p>
			<p class="paragraf">“Yoo, değil” dedi seyis.   </p>
			<p class="paragraf">“Brown da değil, herhalde?” dedi Sam.   </p>
			<p class="paragraf">“Yoo, değil.”   </p>
			<p class="paragraf">“Wilson?”  </p>
			<p class="paragraf">“Hayır, o da değil” dedi seyis.   </p>
			<p class="paragraf">“Peki, n’apalım, yanılmışım demek ki” dedi Sam. “Benimle tanış olma şerefine nail olmamış demek ki, ben öyle sanmıştım.” Sonra da seyis el arabasını içeri sokup kapıyı kapatmaya hazırlanırken, “Bana iltifat olsun diye hiç burlarda oyalanma” diye ekledi. “Merasime gerek yok, rahat dur hadi, bağışladım seni.”   </p>
			<p class="paragraf">Ters seyis, kapının yarı kanadını çarpıp kapatarak, “Kafanı çok ucuza koparırdım senin ya!” dedi.   </p>
			<p class="paragraf">“Bende o kadar ucuza kopacak kafa yok” diye karşılık verdi Sam. “Sana en azından ömür boyu maişete mal olur ki yine ucuz sayılır. İçerdekilere benden selam söyle, benim için yemek çıkarmasınlar, ayırmasınlar da. Soğumasın ben gelene kadar.”   </p>
			<p class="paragraf">Seyis kızdı köpürdü, surat dağıtmalara filan dair bir laflar homurdandı; fakat dediğini yapmadan kapıyı arkasından çarparak ve ayrılmazdan önce saçının bir lülesini kendisine yadigâr bırakmasını isteyen Sam’i duymazlıktan gelerek gözden kayboldu.   </p>
			<p class="paragraf">Sam en iyi ne yapması gerektiğini düşüne düşüne o büyük taşın üzerinde oturmaya devam etti. Bristol’e beş mil mesafede ne kadar ev varsa günde yüz elli ya da iki yüz ev hesabıyla hepsinin kapısını çalmakla Arabella’ya ulaşıp ulaşamayacağını zihninde evirip çeviriyordu. Ansızın, orada on iki ay otursa bulamayacağı bir şeyi bir tesadüf yoluna çıkardı.   </p>
			<p class="paragraf">Bulunduğu arka yola üç ya da dört evin bir o kadar bahçe kapısı açılıyordu. Bu evler hep ayrı ayrı bahçeler içinde, bahçeleri ise birbirine bitişikti; hepsi geniş ve uzun, çok ağaçlı olduğundan, evler birbirine hayli uzak düşüyor, çoğu da neredeyse göze hiç görünmüyordu. Sam oturduğu yerden, seyisin girip gözden kaybolduğu bahçe kapısının hemen yanına rastlayan kapının dışındaki kül yığınına gözlerini dikmiş bakarak, üzerine aldığı işin zorluklarını ölçüp biçerken, kapı açıldı ve bir hizmetçi kız birkaç yatak odası halısını silkelemek için dışarı çıktı.   </p>
			<p class="paragraf">Sam öylesine kendi düşüncelerine dalmıştı ki, bir ara başını kaldırınca genç kadının düzgün ve alımlı endamı dikkatini çekmeseydi hiç onun farkına varmayacaktı. Orada genç kadına yardımcı olacak hiç kimse olmadığını, halıların da kızcağızın tek başına taşıyamayacağı kadar ağır olduğunu görünce, nezaket ve kibarlık damarı kabardı. Sam Weller kendi çapında pek kibar ve nâzik bir adamdı; bu durumu görür görmez, üstünde oturduğu taştan fırlayıp genç kadına doğru ilerledi.   </p>
			<p class="paragraf">Pek saygılı bir havalarda usulca yanına yaklaşıp, “O halıları bi başına silkeleyecek olursan güzelim endamına yazık olur, şekerim!” dedi.   </p>
			<p class="paragraf">O kadar yakınında öyle nâzik bir kimsenin varlığından hiç haberi yokmuş gibi nazlanan genç kadın, Sam konuşunca, hiç şüphesiz –sonradan dediği gibi– tanımadığı bir yabancının yardım teklifini geri çevirme maksadıyla dönüp konuşmak yerine, ürkerek geri sıçradı ve kısık bir çığlık attı. Sam de en az onun kadar afallamıştı: Alımına hayran olduğu hizmetçi kızın yüzünde Sevgililer Günü sevgilisinin, Bay Nupkin’in evindeki hizmetçi kızın yüzünü görüyordu!  </p>
			<p class="paragraf">“Sen, ha, Mary? Hayatım!” dedi Sam.   </p>
			<p class="paragraf">“Bay Weller! Siz de insanı hep böyle korkutuyorsunuz!” dedi Mary.   </p>
			<p class="paragraf">Sam bu serzenişe sözle karşılık vermedi. Ne gibi bir karşılık verdiğini kesinlikle söyleyebilmemiz mümkün değil. Sadece, Mary’nin, kısa bir aradan sonra, “Başıma gelenler, yeter artık, Bay Weller!” dediğini ve Sam’in kasketinin birkaç saniye önce başından düşmüş olduğunu biliyoruz. Her iki alametten de, aralarında birkaç öpücük değiş tokuşu olduğunu çıkarabiliriz.   </p>
			<p class="paragraf">Bu kısa aradan sonra yeniden konuşmaya koyulduklarında, “Siz nasıl geldiniz buralara?” diye sordu Mary.   </p>
			<p class="paragraf">“Tabii ki seni görmeye geldim, canımın içi” dedi Sam Weller, bu defalık aşkı doğru sözlülüğüne galebe çalarak.   </p>
			<p class="paragraf">“Peki, benim burada olduğumu nereden biliyordunuz ki? Ipswich’te yeni işe girdiğimi ve onların sonradan buralara taşındıklarını kim söylemiş olabilir size, Bay Weller?”   </p>
			<p class="paragraf">Sam buna, tilkice bir bakışla, “Tabii, öyle ya, kim söyleyebilir bana?” dedi.   </p>
			<p class="paragraf">“Bay Muzzle söylemedi, di mi?” dedi Mary.   </p>
			<p class="paragraf">Sam ciddileşip başını salladı. “Hayır, o söylemedi.”   </p>
			<p class="paragraf">“Aşçı kadınmıştır o halde.”   </p>
			<p class="paragraf">“Tabii ki o söyledi.”   </p>
			<p class="paragraf">“Olur şey değil, hiç böylesini işitmemiştim!”  </p>
			<p class="paragraf">“Ben de” dedi Sam. Daha sonra, “Bak ama, Mary, canım” derken sesi son derece şefkatli bir renge büründü. “Mary, hayatım, başka bir iş peşindeyim ben şimdi, çok âcil bir mesele. Benim patronun bir arkadaşı vardı hani, Bay Winkle, hatırladın mı?”   </p>
			<p class="paragraf">“Yeşil paltosu olan? Hatırlamaz olur muyum?”   </p>
			<p class="paragraf">“Yaa, o işte. Fena halde âşık. Aklı başında değil, o biçim fıttırdı.”   </p>
			<p class="paragraf">“Hay Allah!” dedi Mary.   </p>
			<p class="paragraf">“Evet” dedi Sam. “Ama hatunu bulabilsek, işler düzelecek.” Ve ardından, Mary’nin güzelliği ve onu son gördüğünden bu yana çektiği akıl almaz acılar üzerine bir sürü teferruata dalıp çıkaraktan, Winkle’ın içine düştüğü durumu bir güzel anlattı.   </p>
			<p class="paragraf">“Hayret doğrusu... hiç beklemezdim” dedi Mary.   </p>
			<p class="paragraf">“Öyle işte” dedi Sam. “Kim beklerdi ki? Kimse! Ne geçmişte ne de gelecekte. Ben de şimdi Âvâre Yahudi gibi dolanıp duruyorum burlarda... Duymuşundur belki, atletik bir tip, uyku durak bilmez, koşturur habire... onun gibi ben de Bayan Arabella Allen’ı arayıp duruyorum.”   </p>
			<p class="paragraf">“Bayan kim?” dedi Mary, müthiş şaşırmış bir halde.   </p>
			<p class="paragraf">“Arabella Allen” dedi Sam.   </p>
			<p class="paragraf">“Çok tuhaf!” dedi Mary. Sam’in ardından huysuz seyisin kapatıp kilitlediği bahçe kapısını işaret etti. “İster inanın, ister inanmayın, o ev işte! Altı haftadır orada yaşıyor. Evin üst kat oda hizmetçisi, hanfendiye de hizmet eder, çamaşırane parmaklığı üzerinden bir sabah bana anlatmıştı, evdekiler daha uykudayken.”   </p>
			<p class="paragraf">“Ne diyorsun! Senin evinin hemen yanındaki ev mi?”   </p>
			<p class="paragraf">“Hemen yanındaki ev” dedi Mary.   </p>
			<p class="paragraf">Sam bunu öğrenince o kadar şapşallaştı ki, düşmemek için güzel habercisine tutunmadan edemedi. Yeterince kendine gelip de konuya geri dönünceye kadar da ikisi arasında bazı aşki durumlar yeniden yaşandı.   </p>
			<p class="paragraf">“Eh” dedi Sam, sonunda, “bu da eğer horoz dövüşüne beş basmazsa daha n’olsun, Yüksek Kraliyet Nâzırı zevcesinin şerefine kadeh kaldırınca Londra Şehremini’nin dediği gibi... Hemen yanındaki ev! Ona bir haber ulaştırcam diye sabahtan beri canım çıktı, yahu!”   </p>
			<p class="paragraf">“Öyle ama” dedi Mary “şimdi mümkün değil, çünkü yalnız akşamları bahçeye çıkıyor, çıkınca çok az kalıyor. Yanında büyükhanım olmadan da dışarı adımını atmaz.”  </p>
			<p class="paragraf">Sam birkaç saniye düşündü, sonunda buldu ne yapacağını: Hava kararırken geri dönecekti; yani Arabella hiç aksatmadığı akşam gezintisine çıktığı sırada. Mary onu kendi çalıştığı evin bahçesine alacak, o bir gayret, büyük bir armut ağacının sarkık dalları altında kimselere görünmeden duvara tırmanıp ne söyleyecekse orada söyleyecek, sonra, eğer becerebilirse, Bay Winkle adına ertesi akşam aynı saatte bir görüşme ayarlayacaktı. Bu planı çabucak tasarladıktan sonra o vakte kadar geciktirdiği halıları silkeleme işinde Mary’ye yardıma koştu.   </p>
			<p class="paragraf">Hiç de öyle göründüğü kadar kolay değildir küçük küçük halıları silkelemek: En azından, silkelemesi haydi neyse ama, katlaması pek çetrefilli bir iştir. İki kişi arasında halının boyu kadar mesafe olduğu sürece herhangi bir masum eğlenceden farkı yoktur, fakat... yuvarlama işi başlayınca ve aradaki mesafe gitgide halının önceki boyunun yarısından dörtte birine, sonra sekizde birine, ondan on altıda birine, sonra da otuz ikide birine kadar –halı yeterince uzunsa eğer– kısalınca iş ciddileşir. Bu defa kaç parça halının yuvarlandığını kesin olarak bilmiyoruz ama, kaç tane idiyse, Sam’in güzel hizmetçiyi o kadar defa öptüğüne kalıbımızı basarız!  </p>
			<p class="paragraf">Sam Weller en yakın tavernada hava kararmaya yüz tutuncaya kadar ölçüyü kaçırmadan bir şeyler yiyip içerek vakit geçirdi, sonra o çıkmaz yola döndü. Mary tarafından bahçeye alındıktan, kol ve bacaklarını ve boynunu kırmaması için muhtelif ikaz ve ihtarlara muhatap olduktan sonra, Arabella’nın ortalıkta görünmesini beklemek üzere armut ağacına tırmandı.   </p>
			<p class="paragraf">Sabırsızlıkla beklediği olay gerçekleşmeksizin o kadar uzun bir zaman geçti ki, artık öyle bir şeyin hiç olmayacağını düşünmeye başlamıştı ki bahçenin mıcırları üzerinde hafifçecik, çekingen ayak sesleri işitti. Bunun hemen ardından Arabella’yı gördü. Genç kadın düşünceli bir halde yürüyerek armut ağacının altına epey bir yaklaşınca Sam orada olduğunu gürültüsüzce belli etmek maksadıyla birtakım ürkütücü sesler çıkarmaya başladı: Çocukluğundan beri müzmin boğaz ağrısı, kuşpalazı ve boğmaca karışımı bir illetten muzdarip orta yaşlı bir kimseden çıksa kimsenin yadırgamayacağı türden sesler.   </p>
			<p class="paragraf">Bu acayip seslerin geldiği yere yüreği çarpa çarpa bir göz atan genç kadın dallar arasında bir adam olduğunu görür görmez muhakkak ki hemen oradan kaçarak evi velveleye vermeye hazırlanırken, korkudan dondu kaldı. İyi bir şans eseri yakınında bir yerde duran bir bahçe kanepesine çöktü oturdu.   </p>
			<p class="paragraf">“Bayılıyor... Haydaa!” dedi kendi kendine Sam, şaşkınlık içinde. “Bu gencecik yosmaların tam da bayılmamaları gereken yerde illa bayılmaları ne iştir? Buraya bakın, küçükhanım, hey, n’olur, lütfen, kasabın nazenini, Bayan Winkle, bayılmayın!”   </p>
			<p class="paragraf">Arabella’yı kendine getiren Winkle’ın adı mıydı, yoksa açık havanın serinliği ya da Sam Weller’ın sesinden zihninde artakalmış bir tını mı, neyse, önemi yok. Başını kaldırdı ve dermansız bir sesle, “Kim var orda, ne istiyorsunuz benden?” dedi.   </p>
			<p class="paragraf"> Daldan kendini duvarın üstüne bırakan ve olduğu yerde elinden geldiği kadar küçük bir hacme sığışan Sam, “Hişt!” dedi. “Benim, ben!”   </p>
			<p class="paragraf">“Mister Pickwick’in hizmetkârı!”  </p>
			<p class="paragraf">“Ta kendisi, küçükhanım. Bay Winkle aşkınızdan perişan...”   </p>
			<p class="paragraf">Arabella biraz daha yaklaştı duvara.   </p>
			<p class="paragraf">“Ah!” dedi.   </p>
			<p class="paragraf">“Ah, ya!” dedi Sam. “Dün gece az daha çaresizlikten deli gömleğine koycaktık kendisini. Bütün gün hezeyan içindeydi. Diyor ki, eğer sizi yarın akşam sona ermeden göremezse diyor, suya atlayıp kendini boğmazsa... öyle işte, bilmem ne olsunmuş diyor.”   </p>
			<p class="paragraf">“Ah, hayır, hayır, Bay Weller!” dedi Arabella, ellerini burup bükerek.   </p>
			<p class="paragraf">“Öyle diyor işte. Sözünde duracak adamdır kendisi, bana sor’cak olursanız. Dediğini yapar. Hakkınızda her bi şeyi biliyor. Gözlüklü tıbbiyeliden duymuş öğrenmiş.”   </p>
			<p class="paragraf">“Ağabeyimden!” dedi Arabella. Sam’in “gözlüklü tıbbiyeli” sözü zihninde belli belirsiz bildik bir iz uyandırmıştı.   </p>
			<p class="paragraf">“Hangisi sizin ağbeynizdir ben bilmiyorum, küçükhanım. O ikisinden daha kirli olanı mı?”   </p>
			<p class="paragraf">“Evet, evet, Bay Weller, o. Sonra..? Çabuk olun, n’olursunuz!” diye karşılık verdi Arabella.   </p>
			<p class="paragraf">“Sonra... Ne diyim, yani, küçükhanımcığım, kendisi ondan duymuş işte her bi şeyi. Siz eğer onu hemen görmezseniz diyor benim patron, bahsi geçen tıbbiyelinin yiyeceği mermilerden beyni öyle bir kurşunla dolacakmış ki, alkole yatırılsa bile iflah etmeyecekmiş” dedi Sam.   </p>
			<p class="paragraf">“Ah, ne yapsam da bu korkunç kavgaya engel olabilsem!” diye feryat etti Arabella.   </p>
			<p class="paragraf">“Bir başka ilişkiden kuşku duyuluyor da ondan oluyor bütün bunlar, küçükhanım, kendisini görmeniz lazım geliyor.”   </p>
			<p class="paragraf">“Ama nasıl... nerede? Evden yalnız çıkamıyorum ki! Ağabeyim öyle kaba, laf anlamaz bir insan ki! Sizinle böyle konuşmamın size ne kadar garip geldiğinin farkındayım, Bay Weller, ama ben çok, mutsuzum...” Burada zavallı Arabella öyle acı acı ağlamaya başladı ki, Sam’in delikanlılık damarı kabardı.   </p>
			<p class="paragraf">“Bu konları benle konuşmanız garip görünebilir” dedi, helecanlanarak, “fakat diyceğim şu ki durumu düzeltebilcek bi şey varsa ben yapmaya hazırım, zevkle yaparım. Şu tıbbiyelilerden birini pencereden aşağı atmak işinize yarıy’caksa söyleyin hemen atayım.” Sam bunları söylerken, derhal işe koyulmaya hazır olduğunu göstermek için kol ağızlarını sıvamaya davranırken az daha duvardan aşağı yuvarlanıyordu.   </p>
			<p class="paragraf">Bu tarz iyi niyet beyanları ne kadar gurur okşayıcı olursa olsun, Arabella bundan yararlanmayı (Sam’e kalırsa, anlaşılmaz nedenlerle) ısrarla reddetti; Bay Winkle ile görüşme teklifini de bir süre, Sam’in bütün üstelemelerine rağmen, geri çevirdi; fakat en sonunda, Sam’le görüşmesi bir üçüncü kişinin beklenmedik gelişiyle yarıda kesilecek gibi olunca, alelacele, araya minnettarlık ifadesi birkaç söz katarak, ertesi akşam o vakitten bir saat sonra bahçede olmasının çok, çok ufak bir ihtimalle mümkün olabileceğini belli etti. Sam bunu gayet iyi anlarken, Arabella onu en tatlı gülümsemelerinden biriyle mükâfatlandırıp gerek şahsi, gerekse zihni cazibesinin derin etkisi altında bırakarak zarif adımlarla oradan uzaklaştı.   </p>
			<p class="paragraf">Duvardan sağ salim inen ve o arada kendi benzer meseleleriyle de birkaç dakika meşgul olmayı ihmal etmeyen Sam Weller bir yolunu bulup Bush’a döndüğü vakit uzun süren gaybubetinin bir hayli vesveseye ve bir miktar da telaşa yol açmış olduğunu gördü.   </p>
			<p class="paragraf">Mister Pickwick onun anlattıklarını can kulağıyla dinledikten sonra, “Dikkatli olmalıyız, kendimiz için değil ama, genç hanımefendi için ihtiyatı elden bırakmamalıyız” dedi.   </p>
			<p class="paragraf">“Biz!” dedi Winkle, özel bir vurgu ile.   </p>
			<p class="paragraf">Bu sözdeki vurgu üzerine Mister Pickwick’in bakışlarında beliren bir anlık öfke, çabucak kendisine has âtıfete dönüşerek yatıştı.   </p>
			<p class="paragraf">“Evet, biz, efendim. Size refakat edeceğim.”   </p>
			<p class="paragraf">“Siz!” dedi Winkle.   </p>
			<p class="paragraf">“Ben” diye sükûnetle karşıladı bunu da Mister Pickwick. “Size böyle bir görüşme bahşetmekle bu genç hanım belki gayet tabii ama yine de çok ihtiyatsız bir şey yapmış bulunuyor. Eğer ben, yani her iki tarafın da babası olacak yaşta bir müşterek dost, bu görüşmede hazır bulunursam kendisinin ileride birtakım iftira teşebbüslerine maruz kalmasına asla mahal olmayacaktır.”   </p>
			<p class="paragraf">Bunları söylerken Mister Pickwick’in gözleri kendi basiretinden duyduğu helal övünçle parıldadı. Dostunun ilgi duyduğu bir genç hanıma gösterdiği ihtimam karşısında çok duygulanan Winkle ihtirama yakın bir saygıyla yaşlı dostunun eline sarıldı.   </p>
			<p class="paragraf">“Gideceksiniz, elbette!” dedi.   </p>
			<p class="paragraf">“Gideceğim, hiç şüphesiz” dedi Mister Pickwick. “Sam, paltomla yol atkımı hazır et, yarın akşam için de bir araba ısmarla, kapının önünde biraz erken hazır olsun ki gideceğimiz yere tam vaktinde varalım.”   </p>
			<p class="paragraf">Sam itaatinin nişanesi olarak şapkasına bir el değdirdi ve gerekli yol hazırlıklarını yapmak üzere ayrıldı.   </p>
			<p class="paragraf">Araba tam söylenilen saatte geldi. Sam, Mister Pickwick’le Winkle’ı yerlerine oturttuktan sonra sürücünün yanında kendi yerini aldı. Kararlaştırıldığı üzere, buluşma yerine çeyrek mil kala arabadan indiler, sürücüye kendileri dönünceye kadar orada beklemesini söyleyerek yollarına yayan devam ettiler.   </p>
			<p class="paragraf">Giriştikleri işin tam bu safhasında Mister Pickwick etrafa gülücükler saçarak ve kendisiyle iftihar etmenin daha başka tezahürlerini sergileyerek paltosunun bir cebinden bir karanlık fener<span class="dipp"><a class="_idFootnoteLink" href="#footnote-225-68" id="footnote-225-68-backlink">68</a></span> çıkardı, o gün için özel olarak yanına aldığı bu âletin işleyişindeki güzelliği, yan yana yürürlerken yolda karşılaştıkları tek tük birilerinin şaşkın bakışları altında, Bay Winkle’a anlatmaya başladı.   </p>
			<p class="paragraf">“Bundan önceki son bahçe ziyaretimizde, o gece, elimde bunun gibi bir şey olsaydı hiç fena olmazdı, değil mi, Sam?” dedi, arkadan düşe kalka gelen adamına, iyilikler saçar bir yüzle omuzu üzerinden bakarak.   </p>
			<p class="paragraf">“İyidir bunlar, beyim... doğru kullanıldıkları vakit” dedi Sam. “Ama görünmek istemiyorsanız mum yanarken değil de sönünce işe yarıyorlar galiba.”   </p>
			<p class="paragraf">Mister Pickwick, Sam’in dediklerinden etkilenmiş gibiydi; zira feneri gerisin geri cebine koydu, hiç konuşmadan yürümeye devam ettiler.   </p>
			<p class="paragraf">“Buradan” dedi Sam. “Müsaade edin yolu gösteriyim. Ara yol burası, beyim.”   </p>
			<p class="paragraf">İlerlediler. Yol bir hayli karanlıktı. İlerlemeye çabalarken Mister Pickwick bir iki kere feneri çıkardı, eni anca bir ayak boyu kadar pek parlak bir ışık tüneli açıldı önlerinde. Görünüş çok güzeldi ama, sanki etrafta her şey büsbütün karanlığa gömülmüş gibi oldu.   </p>
			<p class="paragraf">Sonunda o büyük taşın olduğu yere ulaştılar. Sam efendisine ve Bay Winkle’a orada oturmalarını, kendisinin Mary acaba gelmiş bekliyor mu diye bir bakacağını söyledi.   </p>
			<p class="paragraf">Beş on dakika sonra döndü geldi; bahçe kapısının açıldığını, ortalığın sâkin olduğunu haber verdi. Ayaklarının ucuna basa basa onu izleyen Mister Pickwick ve Winkle çok geçmeden kendilerini bahçede buldular. Burda birbirlerini birçok kere “Hişt! Hişt!” diyerek uyarmalarına rağmen hiçbirinin bundan sonra ne yapacaklarına dair açık seçik bir fikri yoktu.   </p>
			<p class="paragraf">Heyecandan yerinde duramayan Winkle, “Bayan Allen bahçeye çıktı mı, Mary?” diye sordu.   </p>
			<p class="paragraf">“Bilmiyorum, efendim” dedi güzel hizmetçi. “En iyisi, Bay Weller bir omuz versin, siz ağaca çıkın, Mister Pickwick yoldan gelen var mı diye bakar, ben de bahçenin öbür tarafında gözcü dururum. Bak şimdi, o ne öyle şimdi?”  </p>
			<p class="paragraf">“Bu lânet olası fener yüzünden hepimiz canımızdan olacağız” diye kötü kötü söylendi Sam. “N’aptığınıza dikkat edin, beyim. Arka salon penceresinden olduğu gibi içeri saldınız ışığı...”   </p>
			<p class="paragraf">“Hay Allah!” dedi Mister Pickwick. Hızla kenara çekildi. “Hiç istemeden oldu.”   </p>
			<p class="paragraf">“Şimdi de komşu evin üstünde!” dedi Sam, azarlarcasına.   </p>
			<p class="paragraf">“Haydaa!” diyerek tekrar arkasına döndü Mister Pickwick.   </p>
			<p class="paragraf">“Şimdi de ağılın üstünde! Orda yangın çıktı sanacaklar. Kapatın gitsin şunu, beyim. Kapatamıyor musunuz?”   </p>
			<p class="paragraf">Hiç istemeden sebep olduğu durumlar karşısında hepten afallayan Mister Pickwick, “Hayatımda rastladığım en tuhaf fener bu. Bu kadar kuvvetli yansıtıcı hiç görmedim ben!” diye haykırdı.   </p>
			<p class="paragraf">Birçok başarısız denemeden sonra Mister Pickwick nihayet feneri kapatırken, Sam, “Onu daha parlatıp durursanız o fenerden çekeceğimiz var, beyim” dedi. “Küçükhanımın ayak sesleri işitiliyor. Hadi, Bay Winkle, siz tırmanın!”   </p>
			<p class="paragraf">“Bir dakika, bir dakika!” dedi Mister Pickwick. “Önce ben konuşmalıyım onunla. Yardım et bana, Sam.”   </p>
			<p class="paragraf">“Yavaş yavaş, beyim” dedi Sam; başını duvara yaslayıp eğilerek sırtını basamak yaptı. “O saksının üstüne doğru... Tırmanın, hadi!”   </p>
			<p class="paragraf">“Canın acıyacak diye korkuyorum” dedi Mister Pickwick.   </p>
			<p class="paragraf"> “Siz beni düşünmeyim, beyim. Bay Winkle, siz yardımcı olun kendisine. Sakin olun, beyim, telaşlanmayın. İşte böylee! Tamamdır.”  </p>
			<p class="paragraf">Sam konuşurken Mister Pickwick, o yaşta ve o ağırlıkta bir kimse için insanüstü çabalar sarf ederek Sam’in sırtına çıkmayı başardı; sonra Sam hafifçe doğruldu, Mister Pickwick duvarın üst kenarına sımsıkı tutunurken Winkle onun bacaklarına sarıldı, Mister Pickwick’in gözlüğü elbirliğiyle duvarın üstüne çıkarıldı.   </p>
			<p class="paragraf">“Sevgili kızım” dedi Mister Pickwick duvarın üstünden bakıp da öbür tarafta Arabella’yı görünce, “korkmayın cancağızım, benim, ben!”   </p>
			<p class="paragraf">“Gidin burdan, Mister Pickwick, istirham ediyorum, n’olur!” diye yalvardı Arabella. “Söyleyin onlara, onlar da gitsinler. Hepsi! Öyle korkuyorum ki! Aman, Mister Pickwick, orada durmayın lütfen, düşüp öldüreceksiniz kendinizi. Eminim düşeceksiniz!”  </p>
			<p class="paragraf">“Telaşlanmayın, kızım” dedi Mister Pickwick, Arabella’yı yatıştırmaya çalışarak. “Korkulacak bir şey yok, sizi temin ederim. Sağlam dur, Sam” dedi sonra, aşağı bakarak.   </p>
			<p class="paragraf">“Bi şey yok, efem” dedi Sam. “Çok kalmayın orda, mümkünse. Biraz ağırsınız da.”   </p>
			<p class="paragraf">“Bir dakikacık daha, Sam” dedi efendisi. “Şunu bilmenizi istiyorum sadece, sevgili kızım, içinde bulunduğunuz durumda bir başka çare olsaydı genç dostumun sizi böyle gizli gizli görmesine katiyen izin vermezdim. Bu yaptığınız şeyin uygunsuzluğundan bir şekilde tedirgin olmayasınız diye ben buradayım, bunu bilmenizi istedim. Hepsi bu, cancağızım.”   </p>
			<p class="paragraf">“Hakikaten, Mister Pickwick, yardımınıza ve nezaketinize minnettarım” dedi Arabella. Mendiliyle gözyaşlarını kuruladı. Daha konuşacaktı belki ama birden Mister Pickwick’in başı görünmez oldu. Kendisi Sam’in omuzunda yanlış bir yere basmış, yere kapaklanmıştı. Hemen kalktı, Winkle’a bir an önce görüşmeyi sona erdirmesini söyleyerek, tam bir delikanlı gözüpekliği ve şevkiyle ara yola, gözcülük yapmaya koştu. Winkle da onu görüp şevke gelerek, Sam’e, efendisine göz kulak olmasını söylemek için bir an durakladıktan sonra, fırladı duvara çıktı.   </p>
			<p class="paragraf">“Ben meşgul olurum, siz onu bana bırakın” dedi Sam.   </p>
			<p class="paragraf">“Nerde şimdi? Ne yapıyor?” diye sordu Winkle.   </p>
			<p class="paragraf">Bahçe kapısına doğru bakan Sam, “Bravo ihtiyara, sizin için ara yolda o karanlık fenerle sevimli bir Guy Fawks<span class="dipp"><a class="_idFootnoteLink" href="#footnote-225-69" id="footnote-225-69-backlink">69</a></span> gibi nöbet tutuyor!” dedi. “Hayatımda böyle bir adam görmedim. Yüreği kalıbından yirmi beş yıl sonra doğmamışsa ben n’olayım!”   </p>
			<p class="paragraf">Winkle, dostuna okunan methiyeyi dinlemiyordu. Duvardan aşağı atlamış, Arabella’nın ayaklarına kapanmıştı; Mister Pickwick’i aratmayan bir belâgatle aşkını ilan etmekteydi.  </p>
			<p class="paragraf">Açık havada bunlar olurken, iki üç ev ötede ileri yaşlarda bir adam kütüphanesinde oturmuş, felsefi bir makale yazmaktaydı. Arada bir yanı başındaki yıllanmış kırmızı şarap şişesinden hem boğazını ıslatıyor hem de gayretine şevk katıyordu. Yazı sanatının zorluklarıyla cebelleşip dururken kâh halıya, kâh tavana, bazen de duvara bakıyor, ne halıdan, ne tavandan ne de duvardan aldığı ilham yettiğinde gözlerini pencereden dışarı çeviriyordu.   </p>
			<p class="paragraf">Yeni buluşlara kapı açacak bu fasıllardan birinde ilim adamı dışarının koyu karanlığına dalmış gitmişken, olağanüstü parlak bir ışığın yere az bir mesafeden geçip âdeta bir anda gözden kaybolduğunu gördü ve çok şaşırdı. Biraz sonra aynı şey bir kez değil, iki kez değil, birçok kez tekrarlandı. Sonunda adam, kalemini elinden bıraktı, bu alametlerin ne gibi tabii sebeplere bağlanabileceğini düşünmeye başladı.   </p>
			<p class="paragraf">Meteor değillerdi; çok alçaktan seyrediyorlardı. Ateşböcekleri de değillerdi; çok yüksekten geçiyorlardı. Ne bataklık yakamozu, ne de donanma fişeğiydi bunlar. Ne olabilirlerdi öyleyse? Bundan önce hiçbir feylesofun görmediği harikulâde, sıra dışı bir tabiat fenomeni! Sadece onun tarafından keşfedilmeyi bekleyen, gelecek nesillerin yararına adanarak onun adını sonsuza dek yaşatacak bir şey… Bu düşünceyle şevke gelen ilim adamı kalemini tekrar eline aldı ve bu eşi benzeri görülmemiş alametlere dair gözlemlerini göze göründükleri tarih, gün, saat, dakika ve tam tamına saniyeleriyle kâğıda geçirdi. Tüm bu teferruat medeni dünyanın dört bir yanında yaşayan ne kadar atmosfer uzmanı âlim varsa hepsinin hayranlığını kazanacak, ciltler dolusu tetkikat ve müktesebat ürünü muhteşem bir çalışmaya malzeme olacaktı.   </p>
			<p class="paragraf">Adam koltuğunun arkalığına yaslanarak müstakbel şöhreti üzerinde tefekküre daldı. Esrarengiz ışık tekrar göründü. Bu defa daha parlaktı; ara yolda bir aşağı, bir yukarı sanki dans ediyor, bir yandan öbür yana geçiyor, kuyruklu yıldızlar kadar aykırı bir yörüngede dolanıp duruyordu.   </p>
			<p class="paragraf">Yaşı ilerlemiş olan adam hiç evlenmemişti. Yanına çağırıp hayretlere salacağı bir karısı olmadığı için, çıngırağa bastı, uşağını çağırdı.   </p>
			<p class="paragraf">“Pruffle” dedi, “bu gece havada olağanüstü bir şeyler oluyor. Sen şunu gördün mü?” Pencerenin dışında yine görünür hâle gelen ışığı gösterdi.   </p>
			<p class="paragraf">“Gördüm, efendim.”   </p>
			<p class="paragraf">“Ne düşünüyorsun bunun hakkında, Pruffle?”   </p>
			<p class="paragraf">“Ne mi düşünüyorum, efendim?”   </p>
			<p class="paragraf">“Evet. Doğma büyüme buralısın. Bu ışıkların sebebi nedir sence?”  </p>
			<p class="paragraf">Âlim, Pruffle’ın bunu hiçbir sebebe bağlayamayacağını söylemesini beklerken gülümsüyordu. Pruffle düşündü, düşündü.   </p>
			<p class="paragraf">“Bana kalırsa hırsızlardır, efendim” dedi sonunda.   </p>
			<p class="paragraf">“Hadi ordan, aptal, sen de! İnebilirsin” dedi âlim.   </p>
			<p class="paragraf">“Sağ olun, efendim” dedi Pruffle, aşağı indi.   </p>
			<p class="paragraf">Ne ki âlim, tasarlamış olduğu ilmi irfan yüklü eserden dünyanın mahrum kalmasına tahammül edemezdi; Pruffle hınzırının tahmini doğduğu anda boğulmazsa ister istemez olacağı buydu. Şapkasını giydi ve bir koşu bahçeye indi. Meseleyi sonuna kadar irdeleyecekti, buna kesin kararlıydı.   </p>
			<p class="paragraf">Âlim bahçeye çıkmazdan az bir süre önce Mister Pickwick, aslı astarı olmadığı halde birilerinin gelmekte olduğunu haber vermek için ara yolda tabana kuvvet koşturmaktaydı; koşarken arada bir, yolun kenarındaki hendeğe düşmemek için karanlık fenerin kapağını açıyordu. Haber alınır alınmaz Winkle duvardan apar topar geri indi, Arabella da eve koştu. Bahçe kapısı kapatıldı; üç ahbap çavuş yolda güçlükle ilerlerken, âlimin kendi bahçe kapısının kilidini açmakta olduğunu işitip irkildiler.   </p>
			<p class="paragraf">Tabiatıyla en önde gitmekte olan Sam, “Sıkı durun” diye fısıldadı. “Bi saniye için gösterseniz şu ışığı, beyim!”  </p>
			<p class="paragraf">Mister Pickwick öyle yaptı. Başının yarım metre ötesinde sakına sakına ileri uzanan bir kafa gören Sam, sıkılı yumruğuyla şöyle bir dokundurdu kafaya; kafa, kof bir seda çıkararak bahçe kapısına çarptı. Sam bu işi böyle çabucak ve büyük bir beceriyle başardıktan sonra hemen Mister Pickwick’i sırtına alarak taşımakta olduğu yükün ağırlığı düşünülürse akıl almaz bir hızla Winkle’ın ardından koşmaya başladı.   </p>
			<p class="paragraf">Ara yolun sonuna vardıklarında, “Nefesiniz açıldı mı, beyim?” diye sordu Sam.   </p>
			<p class="paragraf">“Tamam, tamam. İyiyim şimdi” dedi Mister Pickwick.   </p>
			<p class="paragraf">“Gelin öyliyse” diyerek Sam efendisini sırtından indirip ayakları üstüne dikti. “Siz aramıza gelin şöyle, beyim” dedi. “Yarım mil kadar koşmamız lâzım şimdi. Yarışta bilin kendinizi, kupa kazanacaksınız. Haydi!”  </p>
			<p class="paragraf">Bu sözlerle gayrete gelen Mister Pickwick tabanları öyle bir çalıştırdı ki, hiçbir çift siyah tozluğun, o unutulmaz günde olduğu gibi, Mister Pickwick’inkilerden daha fiyakayla yol almamış olduğunu hiç tereddütsüz söyleyebiliriz.   </p>
			<p class="paragraf">Araba bekliyordu, atlar dinlenmişti, yollar iyiydi, sürücü de istekli. Mister Pickwick daha kendini toparlamadan hep birlikte sağ salim Bath’a ulaştılar.   </p>
			<p class="paragraf">Sam, efendisinin arabadan inmesine yardım ederken, “Doğru içeri, beyim!” dedi. “Bu kadar koşturduktan sonra hiç durmayın artık burlarda.” Sonra, Winkle arabadan inerken, elini şapkasına götürüp, “Bağışlayın, efem” diye ekledi, “önceden verilmiş bir bağlılık sözü yoktu, değil mi?”   </p>
			<p class="paragraf">Winkle dostunun eline sarılarak, kulağına, “Tamam, Sam, tamam, her şey yolunda” diye fısıldadı. Bunu işiten Sam Weller burnuna sırdaşlık nişanesi art arda üç yumruk değdirerek gülümsedi, göz kırptı ve keyifli bir çehreyle arabanın basamaklarını kaldırmaya eğildi.   </p>
			<p class="paragraf">İlim adamına gelince, pek dâhiyane bir makale yayınlayarak o harika ışıkların elektrik etkisinden hâsıl olduğunu gösterdikten sonra bunu, başını bahçe kapısından çıkardığı zaman parlak bir ateş parçasının nasıl gözlerinin önünde dönüp durduğunu ve kendisinin on beş dakika baygın kalmasına sebep olan bir darbeye nasıl maruz kaldığını anlatarak bir güzel kanıtladı. Bütün İlim Enstitüleri bundan fevkalade hoşnut kaldılar. Kendi adı, hiç unutulmayacak âlimler arasında anılır oldu.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-68-backlink" id="footnote-225-68">68</a> “Karanlık fener”: Tepesindeki bir mekanizmayla önü, içindeki mum sönmeden açılıp kapanabiliyordu. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-69-backlink" id="footnote-225-69">69</a> 	1605 yılında Guy Fawks adında bir militan Parlamento binasını dinamitle havaya uçurmak üzereyken yakalanmış ve idam edilmişti. O zamandan beri her yıl Guy Fawks’ın kuklası, olayın olduğu gece sokaklarda çocuklar tarafından yakılır, eğlence konusu olur. (ç.n.)</p>
				</div>
			</div>
		</div>
	</body>
</html>