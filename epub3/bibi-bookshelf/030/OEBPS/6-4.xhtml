<html xmlns="http://www.w3.org/1999/xhtml">
	<head>
		<title>6-4</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-6">FASIL 5  </p>
			<p class="arabaslik_orta">Kısa bir fasıl. Mister Pickwick’in araba sürmeye ve Bay Winkle’ın ata binmeye kalkmalarına, bunu nasıl başardıklarına, vs.’ye dair  </p>
			<p class="paragbas">Mister Pickwick Rochester Köprüsü’nün korkuluklarına yaslanıp tabiatı seyrederek düşünmeye dalmış, kahvaltı vaktini beklerken, gökyüzü parıl parıl ve pek hoş, hava mis kokuluydu; ne yana baksan her şey göze güzel görünüyordu. Manzara, gerçekten de, onu seyretmekte olan o müstesna insandan çok daha az kendi iç âlemiyle hemhal olan birini dahi büyüleyecek gibiydi.  </p>
			<p class="paragraf">Sola doğru kalenin viran surları uzanıyordu. Kalıntıları birçok yerde yıkılıp dağılmış, kimi yerde hantal ve ağır yığınlar hâlinde aşağıdaki daracık kumsala doğru sarkmıştı. Sivri uçlu kırık taşların üzeri en hafif bir rüzgâr estiğinde titreşen yosun kümeleriyle kaplıydı; kararmış burç yıkıntılarını insana hüzün veren yeşil sarmaşıklar sarmıştı. Surların ardında, kulelerin damları uçmuş, kalın duvarları çökmüş, ama yedi yüz yıl önce silah şakırtılarıyla yankılandığı ya da şölen ve şenlik şamatasıyla çınladığı zamanki gücü ve kudretiyle mağrur, kadim kale yükseliyordu. Her iki yanda göz alabildiğine uzanan Medway Irmağı’nın ekin tarlaları ve otlaklarla kaplı kıyıları boyunca orda burda bir yel değirmeni ya da uzakta bir kilise görünüyor, sabah güneşinin ışığında gökte süzülen incecik, seyrek bulutların her an şekilden şekle giren gölgeleri, üzerinden hızla kayıp geçtikleri bereketli ve değişken kır manzarasının güzelliğine güzellikler katıyordu. Göğün duru maviliğini yansıtarak ışıklar içinde sessizce akan ırmakta akıntıyla birlikte âheste sürüklenen, sağlam yapıları kadar zarafetleriyle de göz alan teknelerde balıkçıların kürekleri suya temiz ve berrak bir şırıltıyla dalıp çıkıyordu.  </p>
			<p class="paragraf">Mister Pickwick önündeki manzaranın onu içine sürüklediği tatlı hayal âleminden derin bir iç çekme ve omuzuna bir elin dokunmasıyla sıyrıldı. Arkasına döndü; kasvet adam yanında duruyordu.  </p>
			<p class="paragraf">“Manzaraya dalmıştınız, galiba?” dedi kasvet adam.  </p>
			<p class="paragraf">“Evet” dedi Mister Pickwick.  </p>
			<p class="paragraf">“Böyle erken kalkmakla iyi ettiğinizi düşünüyorsunuz herhalde, değil mi?”  </p>
			<p class="paragraf">Mister Pickwick başının bir hareketiyle bunu doğruladı.  </p>
			<p class="paragraf">“Ah! İnsanlar güneşi bütün ihtişamıyla görebilmek için erken kalkmalılar, zira parlaklığının bütün gün sürdüğü çok enderdir. Bir günün sabahı ile hayatın sabahı birbirinin o kadar aynısıdır ki!”  </p>
			<p class="paragraf">“Doğru söylüyorsunuz” dedi Mister Pickwick.  </p>
			<p class="paragraf">“‘Sabahlar uzun sürmeyecek kadar güzeldir’ sözü pek harcıâlemdir” diye sözünü sürdürdü kasvet adam. “Günlük hayatımıza da çok uyar. Ah, ah! Çocukluk günlerimin geri gelmesi ya da onları hepten unutabilmek için nelerden vazgeçmezdim!”  </p>
			<p class="paragraf">Mister Pickwick, adama acıdı. “Çok çile çekmiş gibisiniz, beyfendi” dedi.  </p>
			<p class="paragraf">“Öyle” dedi kasvet adam, hiç düşünmeden. “Evet... beni yeni tanıyanların inanamayacakları kadar çok acı çektim.” Bir an durdu, sonra birden, “Siz hiç, böyle bir sabahta boğulmanın mutluluk ve huzur demek olacağını düşündünüz mü?” dedi.  </p>
			<p class="paragraf">Mister Pickwick, “Hay Allah, hayır!” dedi ve kasvet adamın deneme niyetine onu aşağı itebileceği düşüncesiyle irkilerek korkuluktan bir adım geri çekildi.  </p>
			<p class="paragraf">Kasvet adam oralı olmadı. “Ben çok düşünmüşümdür” dedi. “Sakin, serin su huzura ve dinlenmeye bir çağrı fısıldar gibi gelir bana hep. Bir sıçrama, cump, kısa bir çırpınma, bir an bir girdap olur, o giderek yatışır, bir kıpırtı kalır ardında. Sular başınızın üstünde kapanmış, dünya acılarınızı, kederlerinizi örtmüştür... ebediyen.” Kasvet adam konuşurken çukur gözleri çakmak çakmak oldu, ama anlık heyecanı çabuk yatıştı. “Ne yapalım... böyle işte!” diyerek başını çevirdiğinde sakindi. “Sizinle başka bir konuyu görüşmek istiyordum. Evvelki akşam benden o hikâyeyi okumamı istediniz, ben okurken dikkatle izlediniz.”  </p>
			<p class="paragraf">“Dinledim, evet” dedi Mister Pickwick, “ve kesinlikle düşündüm ki... ”  </p>
			<p class="paragraf">Kasvet adam, “Fikrinizi sormadım” diye onun sözünü kesti. “Fikre ihtiyacım yok. Siz hoşça vakit geçirmek ve bilgilenmek için geziyorsunuz. Size bir garip müsvedde yollayacak olsaydım –ama dikkat edin, çok aşırı ya da hiç olmayacak bir şey olduğundan değil, gerçek hayat serüveninin bir sayfa olduğu için garip bir müsvedde– onu sık sık sözünü ettiğimiz o kulübünüzde okutur muydunuz?”  </p>
			<p class="paragraf">“Elbette” dedi Mister Pickwick, “yeter ki siz isteyin. Kulübün zabıtlarına da girerdi.”  </p>
			<p class="paragraf">“O halde elinize geçecek. Adresiniz?” Mister Pickwick muhtemel güzergâhlarını söyledi; kasvet adam söylenenleri yer yer yağ lekeleriyle kaplı bir cep defterine dikkatle not ettikten sonra kahvaltıya kalması için Mister Pickwick’in ısrarlı dâvetine uymayarak onu kaldığı hana bıraktı ve ağır adımlarla uzaklaştı.  </p>
			<p class="paragraf">Mister Pickwick üç arkadaşını yataktan kalkmış, insanın ağzını sulandıran görünüşüyle sofrada hazır duran kahvaltıya başlamak üzere kendisini bekler buldu. Yemeye oturdular; ızgara jambon, yumurtalar, çay, kahve ve çeşitli çörekler hem yiyeceklerin nefasetine, hem de yiyenlerin iştihasına tanıklık eden bir çabuklukla tükenmeye başladı.  </p>
			<p class="paragraf">“Şimdi gelelim Beylik Çiftliği’ne” dedi Mister Pickwick. “Oraya nasıl gideceğiz?”  </p>
			<p class="paragraf">“Garsona bir danışsak” dedi Tupman. Bunun üzerine garson çağrıldı.  </p>
			<p class="paragraf">“Dingley Dell, efendim... on beş mil, efendim... ara yoldur... Menzil arabasıyla mı, efendim?”  </p>
			<p class="paragraf">“Menzil arabası iki kişiden fazla almaz ki” dedi Mr. Pickwick.  </p>
			<p class="paragraf">“Doğru, beyfendi... bağışlayın, efendim. Dört tekerli çok iyi bir araba, efendim... Arkada iki kişiye yer... bir de önde arabayı süren beye. Ah, bağırmayın, efendim... o zaman yalnız üç kişi alır.”  </p>
			<p class="paragraf">“Ne yapalım, peki?” dedi Snodgrass.  </p>
			<p class="paragraf">Winkle’dan yana baktı garson. “Beylerden biri ata binmeyi arzu etmezler mi acaba? Çok iyi binek atlarımız var da... Bay Wardle’ın Rochester’e gelen adamlarından hangisi olsa geri getirir onu, efendim.”  </p>
			<p class="paragraf">“Tamam işte” dedi Mister Pickwick. “Winkle, siz atla gider misiniz?”  </p>
			<p class="paragraf">Aslına bakılırsa Bay Winkle binicilikteki ustalığı konusunda yüreğinin en derin kuytularında bir hayli kuşku duymuyor değildi; yine de bunun bilinmesine asla razı olamayacağı için kuyruğu dik tuttu. “Elbette” dedi, “bayılırım atla gitmeye.”  </p>
			<p class="paragraf">Winkle başına belayı kendi almıştı, artık yapacak bir şey yoktu. “Saat on bire kadar kapıda olsunlar” dedi Mister Pickwick.  </p>
			<p class="paragraf">“Başüstüne, efendim.”  </p>
			<p class="paragraf">Garson çekildi, kahvaltı bitti; yolcular gezilerinde yanlarına alacakları elbiseleri hazırlamak için ayrı ayrı odalarına çıktılar.  </p>
			<p class="paragraf">Mister Pickwick ilk hazırlığını tamamlamış, yemek salonunun güneşlikleri üzerinden bakıp sokaktan geçenleri seyrediyordu ki, garson içeri girdi, arabanın hazır olduğunu bildirdi. Tam o sırada salonun güneşlikleri önünde arabanın görünmesiyle haber doğrulandı. Kemik simetrisi şahane iri kıyım bir doru atın çektiği dört teker üzerine oturtulmuş, arkasında iki kişinin üzerinde oturabileceği, şarap sandığına benzer alçak bir yer, önde bir kişilik yüksekçe bir tüneği olan yeşile boyalı bir acayip küçük kutuydu “araba”. Az ötede hanın seyislerinden biri, Winkle için eyerlenmiş bir başka dev irisi atı -arabaya koşulu olanın yakın akrabası olmalıydı- geminden tutmuş, bekliyordu.  </p>
			<p class="paragraf">Paltoların arabaya konulmasını kaldırımda beklerken, “Hay Allah!” dedi Mister Pickwick. “Kim sürecek arabayı? Bunu hiç düşünmedim işte!”  </p>
			<p class="paragraf">“Ee, siz, tabii” dedi Tupman.  </p>
			<p class="paragraf">“Tabii ya!” dedi Snodgrass.  </p>
			<p class="paragraf">“Ben mi?” diye haykırdı Mister Pickwick.  </p>
			<p class="paragraf">Seyis araya girdi. “Korkulacak en ufak bi şey yok, beyim. Uysallığına ben kefilim. Kucakta bebe olsa sürer onu.”  </p>
			<p class="paragraf">“Ürküp etmesin?” dedi Mister Pickwick.  </p>
			<p class="paragraf">“Ürkmek mi dediniz, efem? Kuyruğuna basılmış bi araba dolusu maymunla karşılaşsa yine ürkmez.”  </p>
			<p class="paragraf">Bu sonuncu güvence akan suları durdurdu. Tupman ve Snodgrass sepete çıkıp oturdular, Mister Pickwick tüneğine tırmandı ve tüneğin altına bu iş için konulmuş, yer beziyle kaplı bir rafa ayaklarını dayadı.  </p>
			<p class="paragraf">“Haydi bakalım, Parlak William” dedi seyis, yardımcısına, “kordelleri ver sen beye!” Perdahlı saçları ve yağlı çehresinden ötürü olsa gerek böyle bir adla ânılan Parlak William, Mister Pickwick’in sol eline dizginleri tutuştururken, seyis de sağ eline bir kırbaç verdi.  </p>
			<p class="paragraf">“Ho... ho!” diye bağırdı Mister Pickwick, boylu boslu dört bacaklı yaratık yemek salonunun penceresine doğru geri basmaya kararlı bir eğilim gösterince.  </p>
			<p class="paragraf">“Ho... ho!” diye bağırdılar Tupman’la Snodgrass da sepetin içinden.  </p>
			<p class="paragraf">“Bi şey değil, oyunbazlığından” diye seyis onları yüreklendirdi. “Sen <span class="CharOverride-10">zaptet hadi</span> şunu, William” dedi. Seyis yardımcısı hayvanın âsabını dizginlerken seyis Winkle’ın ata binmesine yardıma koştu.  </p>
			<p class="paragraf">“Öbür yandan, efem, zahmet olmazsa.”  </p>
			<p class="paragraf">At uşaklarından biri, keyfinden dört köşe olmuş garsonun kulağına eğilip sırıttı, “Beyimiz hayvana yanlış taraftan binmeyceğdiyse n’olayım!” diye <span class="CharOverride-10">fısıldadı.</span><span class="CharOverride-13"> </span>Söz dinleyen Winkle birinci sınıf bir savaş gemisinin bordasından aşıyormuşçasına zorlukla tırmandı eyere.  </p>
			<p class="paragraf">“Her şey yolunda mı?” dedi Mister Pickwick. İşin kötüye gitmekte olduğunu sezer gibi olmuştu.  </p>
			<p class="paragraf">“Yolunda” dedi Winkle, usulca.  </p>
			<p class="paragraf">Seyis, “Koyverin gitsinler!” diye bağırdı. “Atın başını sıkı tutun, beyim.” Ve araba ile at, birinin sürücü yerinde Mister Pickwick, öbürünün sırtında Winkle, han avlusunda herkesi gülmekten kırıp geçirerek yola koyuldular.  </p>
			<p class="paragraf">“O at niye öyle yan yan gidiyor?” diye sepette oturan Snodgrass, eyerde oturan Winkle’a seslendi.  </p>
			<p class="paragraf">“Hiç bilemeyeceğim” diye cevap verdi Winkle. Atı, akıl almazcasına, başı sokağın bir yanına kuyruğu öbür yanına bakar halde sürüklenip gidiyordu.  </p>
			<p class="paragraf">Mister Pickwick’e gelince, onda ne buna, ne de başka bir şeye bakacak hal kalmıştı. Bütün melekelerini toparlamış, arabaya koşulu hayvanla başa çıkmaya uğraşıyordu. Hayvan, bir seyirci için oldukça ilginç, ama ardında oturan biri için hiç de komik olmayan türlü huylar sergilemekteydi. Pek nahoş ve sinir bozucu bir biçimde durmadan baş salladığı, dizginlere Mister Pickwick’in onları elden kaçırmasına ramak kalacak kadar yüklendiği yetmezmiş gibi, bir de durup dururken yolun kenarına hamle yapıp orada mıhlanıp kalma, sonra <span class="CharOverride-10">da</span> baş edilmez bir hızla birkaç dakika yol boyunca koşturmaya çok acayip bir meyli vardı.  </p>
			<p class="paragraf">At bu manevrayı yirminci kez tekrarlamıştı ki, Snodgrass, “Ne demek istiyor acaba bununla?” dedi.  </p>
			<p class="paragraf">“Kim bilsin?” dedi Tupman. “Ürkmeye çok benziyor ama, değil mi?”  </p>
			<p class="paragraf">Snodgrass tam bir şey söyleyecekti, Mister Pickwick’in bağırmasıyla lafı ağzında kaldı.  </p>
			<p class="paragraf">“Ho!..Ho! Kırbacımı düşürdüm!”  </p>
			<p class="paragraf">Snodgrass, dikine iri atın sırtında tırısa kalkmış gelen, şapkası kulaklarına göçmüş, her bir yanı sarsıntının şiddetinden bin parça olacakmış gibi titreyen süvariye seslendi:  </p>
			<p class="paragraf">“Winkle, şu kırbacı alıver yerden, <span class="CharOverride-10">haydi</span>, dostum, n’olursun!”  </p>
			<p class="paragraf">Winkle gayretten yüzü mosmor kesilerek asıldı dizginlere, epey uğraştıktan sonra durdurdu hayvanı, yere indi, kırbacı Mister Pikwick’e uzattı; dizginleri kavrayıp yeniden binmeye hazırlandı.  </p>
			<p class="paragraf">Dikine iri at, doğuştan şakacı mizacının dürtüsüyle Winkle’la baş başa masum birkaç eğlenceli dakika mı geçirmek istiyordu, yoksa bu geziyi sürücüsüz de pekâlâ gönlünce yapabileceği mi aklına gelmişti, elbette kesin ve açık bir sonuca varmamız mümkün değil. Nasıl bir dürtüyle hareket etmiş olursa olsun, muhakkak olan şu ki, Winkle dizginlere el atar atmaz hayvan onları başının üzerinden aşırıp boyları yettiği kadar geriye fırladı.  </p>
			<p class="paragraf">“Gel hayvancağızım” dedi Winkle, hayvanın gönlünü edercesine, “gel hadi... aslanım benim!” “Hayvancağız” dalkavukluğa bağışıklıydı. Winkle ona yaklaşmaya çalıştıkça <span class="CharOverride-10">o habire yana</span> kaçıyordu. Dil döküp gönül almaların, kandırmacaların hiçbiri kâr etmedi; Winkle ve at on dakika birbirlerinin çevresinde dönenip durdular; on dakikanın sonunda biri diğerine mek parmak yaklaşmamıştı; her zaman tatsız bir durum, elbette... ama yardıma çağrılacak bir Allahın kulunun bulunmadığı tenha bir yolda haydi haydi öyleydi.  </p>
			<p class="paragraf">“N’apıcam ben şimdi?” diye haykırdı Winkle, karşılıklı kovalamaca epey bir zaman böyle uzayıp gidince. “N’apıcam şimdi? Çıkamıyorum üzerine!”  </p>
			<p class="paragraf">“Bir geçiş kapısına ulaşıncaya kadar yedekte çekip götürmen en iyisi” diye arabadan seslendi Mister Pickwick.  </p>
			<p class="paragraf">“İyi ama gelmiyor ki!” diye kükredi Winkle. “N’olursunuz, siz gelin zaptedin şunu!”  </p>
			<p class="paragraf">Mister Pickwick, iyilik ve insanlığın o mücessem timsali, dizginleri atın sırtına fırlatarak oturduğu yerden indi, yoldan bir şey gelmesi ihtimaline karşı arabayı dikkatle bir çalılığın içine çektikten sonra Tupman’la Snodgrass’ı oldukları yerde bırakıp dertli dostunun yardımına koştu.  </p>
			<p class="paragraf">Mister Pickwick’in elinde kırbaçla kendisine doğru gelmekte olduğunu gören at o ana kadar sürdürdüğü çark hareketinden vazgeçip öyle bir kararlılıkla yüz geri etti ki, dizginlerin ucunu elinden hâlâ bırakmamış olan Winkle bir anda koşturmanın da ötesinde bir hızla, geldikleri yöne doğru gerisin geri sürüklenmeye başladı. Mister Pickwick yardıma koştu hemen; ne ki o hızlandıkça at da hızla geri geri kaçıyordu. Hayvan epey bir direttikten ve tozuttuktan sonra Winkle, kolları eklemlerinden kopmak üzereyken dizginleri bırakmayı akıl etti. At durdu; gözlerini belerte belerte başını salladı, döndü ve Winkle ile Mister Pickwick’i yüzlerinde şaşkın, meyus ifadelerle birbirlerine bakar bırakıp Rochester’e doğru âheste âheste tırısa kalktı. Az ötede bir takırtı iki dostun dikkatini çekti. O yöne baktılar.  </p>
			<p class="paragraf">“Hay <span class="CharOverride-10">Allahımın işleri</span>!” diye haykırdı canı burnuna gelen Mister Pickwick. “Şimdi de öteki at kaçıyor!”  </p>
			<p class="paragraf">Ne yazık ki doğruydu. Hayvan gürültüden ürkmüştü; dizginler de sırtında olunca neler olduğunu tahmin edebilirsiniz. Ardında dört tekerli araba, dört tekerli arabanın içinde Bay Tupman’la Bay Snodgrass, çılgınca koşturmaya başladı at. Koşu kısa sürdü. Tupman kendini çalıların içine atınca Snodgrass da ardından atladı. <span class="CharOverride-10">At dört tekerli arabayı bir ahşap köprüye çarptı, tekerleri gövdeden, sandığı yerinden kopardı ve en sonunda zınk diye durup hiç kımıldamadan marifetini seyre koyuldu.</span>  </p>
			<p class="paragraf">Yerlere saçılmadan ayakta kalan iki dostun ilk işi, bahtsız yol arkadaşlarını içine gömüldükleri dikenli çalılıktan çözüp çıkarmak oldu. Esvaplarında birtakım yırtıklar, oralarında buralarında çeşitli böğürtlen sıyrıklarından gayri bir yerlerinde yara bere izi olmadığını görünce sevinçten uçayazdılar. Geriye hayvanı arabadan çözmek kalıyordu. Bu netameli işlem de yerine getirildikten sonra hep birlikte atı ortalarında yedeğe alıp arabayı kaderine terk ederek ağır adımlarla yola revan oldular.  </p>
			<p class="paragraf">Bir saatlik yürüyüş onları yol üstünde küçük bir meyhanenin önüne getirdi. Orada iki karaağaç, bir at yalağı, bir işaret direği, arkada bir çift bozuk ekin yığını, yanda bir küçük bahçe vardı; etrafı birçok kağşamış sundurma ve küflü baraka ile çevriliydi. Kızıl saçlı bir adam çalışıyordu bahçede. Mister Pickwick, “Merhaba, hey!” diye seslendi ona dinç bir sesle.  </p>
			<p class="paragraf">Kızıl saçlı adam doğruldu. Elini gözlerine siper ederek uzun bir süre Mister Pickwick ve arkadaşlarına soğuk soğuk baktı.  </p>
			<p class="paragraf">“Merhaba, hey!” dedi bir kere daha Mister Pickwick.  </p>
			<p class="paragraf">“Merhaba” diye karşılık verdi kızıl saçlı adam.  </p>
			<p class="paragraf">“Dingley Dell’e burdan yol ne kadar?”  </p>
			<p class="paragraf">“Yedi milin üstü.”  </p>
			<p class="paragraf">“Yol nasıl, iyi mi?”  </p>
			<p class="paragraf">“Değil.” Kızıl saçlı adam bu kısa cevapla yetindikten ve karşısındakileri tekrar dikkatle süzüp herhalde tatmin olduktan sonra işine döndü.  </p>
			<p class="paragraf">“Bu atı burda bırakmak istiyoruz” dedi Mister Pickwick. “Bırakabiliriz, değil mi?”  </p>
			<p class="paragraf">“O atı burda bırakmak istiyorsunuz, öyle mi?” diye tekrarladı kızıl saçlı adam, elindeki bele abanarak.  </p>
			<p class="paragraf">Mister Pickwick atı yedekte çekip bahçe parmaklığına kadar ilerlemişti. “Tabii.” dedi.  </p>
			<p class="paragraf">Kızıl saçlı adam bahçeden çıktı, ata dik dik baktı. “Honımm!” diye kükredi. “Honımmm!”  </p>
			<p class="paragraf">Üzerine bel kısmı koltuk altlarının iki parmak aşağısından mavi bezden üstlük geçirmiş, uzun boylu, iri-kemikli –çalı süpürgesi gibi dimdik– bir kadın göründü.  </p>
			<p class="paragraf">Tupman birkaç adım ilerledi. Olabildiği kadar ayartıcı bir ses tonuyla, “Bu atı burda bırakabilir miyiz, hanımcağızım?” dedi. Kadın onlara kötü kötü bakarken kızıl saçlı adam ona bir şeyler fısıldadı.  </p>
			<p class="resim"><span><img alt="008.tif" class="_idGenPageitem-11" src="image/008_fmt.jpeg"/></span>  </p>
			<p class="paragraf">“Olmaz” dedi kadın, biraz düşündükten sonra, “korkarım ben.”  </p>
			<p class="paragraf">“Korkar mıymış?” diye bağırdı Mister Pickwick. “Neymiş korktuğu?”  </p>
			<p class="paragraf">“Geçen defa başımıza iş açtıydı” dedi kadın, dönüp eve girerken. “Başka bi diyceğim yok size.”  </p>
			<p class="paragraf">“Ömrümde böyle bir şey görmedim!” dedi hayretler içinde kalan Mister Pickwick.  </p>
			<p class="paragraf">Dostları çevresini sardılar. Winkle, “Bana kalırsa bu atı pek dürüst olmayan bir yoldan <span class="CharOverride-10">ele geçirdiğimizi sanıyorlar” dedi usulca.  </span></p>
			<p class="paragraf"><span class="CharOverride-10">Mister Pickwick’in nevri döndü. “Ne?” diye kükredi. Winkle ezile büzüle tekrarladı dediğini.  </span></p>
			<p class="paragraf"><span class="CharOverride-10">“Hey, buraya baksanıza siz!” dedi fena halde öfkelenen Mister Pickwick. “Biz bu atı çaldık mı sanıyorsunuz yani?”  </span></p>
			<p class="paragraf"><span class="CharOverride-10">Kızıl saçlı adam, çehresini bir işitme organından ötekine kadar harekete geçiren bir sırıtmayla, “Çaldınız ya, ona ne şüphe!” dedi. Sonra döndü eve girdi, kapıyı çarptı ardından.  </span></p>
			<p class="paragraf">“Rüya görüyorum galiba” diye haykırdı Mister Pickwick, “evet, korkunç bir rüya bu! İnsanın başından defedemediği Allahın belası bir atla bütün gün yol tepmesi ne demektir!” İçlerini kasvet basan Pickwickçiler süklüm püklüm geri döndüler. Hepsinin ölesiye nefret ettiği dikine iri, dört ayaklı yaratık sakin adımlarla peşlerine takıldı.  </p>
			<p class="paragraf">Dört arkadaş yanlarında dört ayaklı yoldaşlarıyla Beylik Çiftliğine giden yola saptıklarında ikindi vakti sona ermek üzereydi. Menzillerine bu kadar yaklaşmış oldukları halde bile, görünüşlerindeki tuhaflığı ve durumlarının saçmalığını düşünmekten, doğru dürüst sevinemiyorlardı. Parçalanmış esvaplar, çizik çizuk yüzler, toza batmış pabuçlar, bitkin bakışlar ve bir de hepsinin üstüne o at! Ah, nasıl lanet okuyordu o ata Mister Pickwick! Soylu hayvanı nefret ve kin dolu bakışlarla süze süze, boğazını kesmenin kaça mal olabileceğini hesaplamaktan kendini alamadığı anlar olmuştu; şimdi de şeytana uyup işini bitirmemek ya da serbest bırakıp dünyanın başına musallat etmemek için kendini güç tutuyordu. Yolun bir dönemecinde ansızın karşılarına iki kişinin çıkmasıyla bu dehşetengiz hayallerle cebelleşmekten kurtuldu. Gelenler Bay Wardle ile sadık hizmetkârı şişman oğlandı.  </p>
			<p class="paragraf">“Nerelerde kaldınız, yahu?” dedi konuksever ihtiyar. “Sabahtan beri bekliyorum sizi. Sahi, yorgun görünüyorsunuz. N’oldu ki? Bu sıyrıklar da ne? Bi yerlerinize bi şey olmadı ya..? Ha? iyi, iyi, çok sevindim... Arabadan yuvarlandınız demek? Aldırmayın. Buralarda olur böyle kazalar... Joe... Uyudun yine!.. Joe, al o atı beyden ahıra götür!”  </p>
			<p class="paragraf">Şişman oğlan hayvanla birlikte arkalarından ağır ağır yürürken, ihtiyar da günün maceralarından anlatmayı uygun gördükleri kadarı üzerine avutucu birkaç sözle konuklarını aldı mutfağa götürdü.  </p>
			<p class="paragraf">“Önce size burda bi çeki düzen verelim, sonra salondakilerle tanışacaksınız” dedi. “Emma, vişne boğması çıkar. Jane, sen iğne iplik getir. Mary, havluyla su ver. Haydi kızlar, elinizi çabuk tutun!”  </p>
			<p class="paragraf">Kanlı canlı birkaç genç kız istenilen şeyleri bulup getirmek için koşuştururken koca kafalı, ablak suratlı iki erkek, ocak başında oturdukları köşeden kalktılar (bir mayıs akşamı olmasına rağmen odun ateşine düşkün oldukları anlaşılıyordu) birtakım kuytu kovuklara dalıp bir şişe ayakkabı boyasıyla yarım düzine kadar fırça çıkardılar.  </p>
			<p class="paragraf">“Elinizi çabuk tutun!” diye tekrarladı ihtiyar. Demese de olurdu: Kızlardan biri vişne boğmasını kadehlere dolduruyordu bile; bir başkası havluları getirdi; adamlardan biri Mister Pickwick’in bacağına ansızın –dengesini kaybedip az daha düşüyor olmasına aldırmadan– el atmış, çizmesini nasırları kızana dek fırçalamaya başlamıştı; diğeri, ağır bir elbise fırçasıyla Winkle’ın başını yıkıyor, bir yandan da seyislerin at tımar ederken çıkardıkları ıslığa benzer bir sesle soluyordu.  </p>
			<p class="paragraf">Snodgrass aklanıp paklandıktan sonra sırtını ocağı verip derin bir hazla içkisini yudumlarken odayı gözden geçirdi. Onun tarifine göre, kırmızı tuğla tabanlı ocak yeri çok büyük, tavanından jambonlar, domuz pastırmaları, soğan hevenkleri sarkan ferah bir yerdi. Duvarlarda çok sayıda av kamçısı, iki üç tane gem, bir eyer, pas tutmuş köhne bir alay-bozan tüfeği asılıydı. Bu sonuncusunun altına ilişik bir kâğıtta, tüfeğin en azından yarım yüzyıldır “dolu” olduğu yazılıydı. Bir köşede kadim ve kibar bir ayaklı saat olanca ciddiyetiyle tıkırdıyordu; büfeyi süsleyen çengellerin birinden yine onun kadar eski bir gümüş cep saati sarkıyordu.  </p>
			<p class="paragraf">“Hazır mısınız?” diye sordu yaşlı beyzade, konuklarının her biri yıkanıp, onarılıp, fırçalanıp, boğmalandıktan sonra.  </p>
			<p class="paragraf">“Hazır sayılırız” dedi Mister Pickwick.  </p>
			<p class="paragraf">“Gelin öyleyse.” Ve heyet birçok karanlık koridordan geçtikten ve Emma’dan kaçamak bir öpücük almak için geride kalarak karşılığında bir alay itilip kakılmayla, tırmıklanmayla ödüllendirilen Tupman da gelip onlara katıldıktan sonra, oturma odasının kapısına ulaşıldı.  </p>
			<p class="paragraf">Konuksever ev sahibi kapıyı ardına kadar açtı, geldiklerini haber vermek için birkaç adım ilerleyerek, “Hoş geldiniz” dedi. “Beylik çiftliğine hoş geldiniz, beyler!”  </p>
		</div>
	</body>
</html>