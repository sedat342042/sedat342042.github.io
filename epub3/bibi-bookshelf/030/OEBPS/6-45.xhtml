<html xmlns="http://www.w3.org/1999/xhtml">
	<head>
		<title>6-45</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-47">FASIL 46  </p>
			<p class="arabaslik_orta ParaOverride-9">Baylar Dodson ve Fogg tarafından   </p>
			<p class="arabaslik_orta ParaOverride-9">başarıyla kotarılan hayli mizahi  </p>
			<p class="arabaslik_orta">bir girişimin hikâyesidir  </p>
			<p class="paragbas">Haziran ayının sona ermesine bir hafta kala bir gün, numarasını bilemeyeceğimiz kiralık bir körüklü arabanın Goswell Sokağı’nda hızla ilerlediği görüldü. İçinde, sürücüden başka, küçük yan peykede yan yana sıkışmış oturan üç kişi daha vardı. Araba örtüsünün üstüne, içerideki ufak tefek ve hırçın iki hanımefendiye ait iki şal asılmıştı. Hanımların ortasında uysal görünüşlü tombul bir zât nasılsa kendine yer bulmuş oturuyor ve ne zaman bir şey söyleyecek olsa hemen sözü geçen hırçın hanımlardan biri tarafından lafı ağzına tıkılıyordu: Cin gibi iki hanımla o zât Bayan Bardell’in kapısı önünde nerede duracağını sürücüye tarifte bir türlü anlaşamıyorlardı. Ânılan tombul kişi hırçın hanımların tersine ve onlara meydan okurcasına, o kapının sarı bir kapı değil, yeşil bir kapı olduğunu iddia etmekteydi.   </p>
			<p class="paragraf">“Arabacı! Yeşil kapılı evin önünde duralım!” diyen de önce o oldu.   </p>
			<p class="paragraf">“Hay aksi adam..! Arabacı! Sarı kapılı evin önüne sürün siz!” diye haykırdı hırçın hanımlardan biri.   </p>
			<p class="paragraf">Yeşil kapılı evin önünde durmak için âni bir hareketle az daha atı arabanın içine çekecek kadar şiddetle dizginlere asılmış olan arabacı, hayvanın ön ayaklarını gerisin geri yere indirdi, araba durdu.   </p>
			<p class="paragraf">“Nerde durayım, peki?” dedi. “Karar verin artık! Benim tek sorduğum, nerede?”   </p>
			<p class="paragraf">Çekişme daha da sertleşerek yeniden başladı. O arada at, burnuna musallat olan bir sineğe sinirlenmiş olduğu için, arabacı boşta kalan zamanını, oyalayıcı tedavi ilkesine uyarak hayvanı insaniyet adına kırbaçlamakla geçirmekteydi.   </p>
			<p class="paragraf">“Kararlar oy çokluğuyla alınır” dedi hanımlardan biri, en sonunda. “Sarı kapıya sürün siz, arabacı.”   </p>
			<p class="paragraf">Ne ki, körüklü muhteşem bir çalımla –hırçın hanımlardan birinin zafer kazanmışçasına dediği gibi: “Sanki insanın kendine ait bir arabayla gelmesinden de daha bir şatafatla”– sarı kapılı evin önüne gelip durduktan ve arabacı, hanımların inmelerine yardımcı olmak için aşağı indikten sonra... oğul Thomas Bardell’in küçük ve toparlak başının birkaç numara daha ötede kırmızı kapılı bir evin birinci kat penceresinden dışarı sarktığı görüldü.   </p>
			<p class="paragraf">Son sözü edilen hırçın hanımefendi etine dolgun beyefendiyi paralayacakmış gibi bir bakışla, “Üff! Al işte!” dedi.   </p>
			<p class="paragraf">“Canım hayatım, benim ne kabahatim var?” dedi muhatabı.   </p>
			<p class="paragraf">“Konuşma benimle, istemez! Konuşma!” diye tersledi onu hanımefendi. “Kırmızı kapılı eve sürün siz, arabacı Ah, her fırsatta karısını başkalarının önünde yerin dibine geçirmekten zevk alıp gurur duyan vicdansız bir adamla başı dertte bir kadın daha var mı acaba bu dünyada?”  </p>
			<p class="paragraf">“Kendinizden utanın, Raddle” dedi öteki küçük kadın, Bayan Cluppins, yani.   </p>
			<p class="paragraf">“Ben ne yaptım ki şimdi?” dedi Bay Raddle.   </p>
			<p class="paragraf">“Konuşma benimle, sus!” dedi Bayan Raddle. “Hayvan herif, senin yüzünden mezhebimi unutup kafana bi tane patlatmıyım şimdi!”   </p>
			<p class="paragraf">Bu konuşma sürerken arabacı atı yularından tutmuş, kırmızı kapısı Bardell oğlan tarafından açılmış olan evin önüne uslu uslu götürmekteydi. Bir arkadaş evine böyle mi gelinecekti! Kanı kaynayan küheylanla bir azamet gelip kapıya güm güm vurulmadan; içerideki hanımlar cereyanda kalmasınlar diye örtü son dakikaya kadar kapalı tutulmadan, arabacı aşağı atladıktan sonra bir hususi sürücüymüş gibi şalları ayrı ayrı sahiplerine takdim etmeden..! Bütün büyü bozulmuştu. Yürüyerek gelinse bundan iyiydi.   </p>
			<p class="paragraf">“Evet, Tommy, zavallı anneciğin nasıl, söyle bakıyım” dedi Bayan Cluppins.   </p>
			<p class="paragraf">“N’olsun, çok iyi” dedi Bardell hanımın oğlu. “Ön odada hazır sizi bekliyor. Ben de hazırım. Gerçekten!” Ellerini ceplerine sokup kapının en alt basamağından bir inip bir çıkmaya başladı.   </p>
			<p class="paragraf">Bayan Cluppins pelerinini düzeltti. “Başka giden var mı, Tommy?”   </p>
			<p class="paragraf">“Bayan Saunders gidiyor” dedi Tommy. “Ben de gidcem, ben de!”  </p>
			<p class="paragraf">“Bu oğlan da!” diye mırıldandı Bayan Cluppins. “Kendinden başka kimseyi düşünmez... Söyle bakıyım, Tommy, evladım...”   </p>
			<p class="paragraf">“Ne söyliyim?” dedi yavru Bardell.   </p>
			<p class="paragraf">Bayan Cluppins, oğlanı pohpohlarcasına, “Başka kim var giden, canım benim?” dedi.   </p>
			<p class="paragraf">Oğlan gözlerini kocaman kocaman açtı haberi verirken: “Haa, Bayan Rogers gidiyor” dedi.   </p>
			<p class="paragraf">“Ne! Daireyi tutan hanım mı?” diye bir çığlık attı Bayan Cluppins.   </p>
			<p class="paragraf">Yavru Bardell ellerini ceplerinin daha da derinlerine daldırdı ve sözü edilenin kiracı hanımdan başka birisi olmadığını anlatmak için tam otuz beş kere başını indirdi kaldırdı.   </p>
			<p class="paragraf">“Bak sen şu işe! Ne çok giden varmış!” dedi Bayan Cluppins.   </p>
			<p class="paragraf">“Tabii ya, yüklükte neler var bilseydiniz öyle derdiniz.”   </p>
			<p class="paragraf">“Ne var orda, Tommy? Söyliyceksin bana, di mi, şekerim?”   </p>
			<p class="paragraf">“Hayır, söylemiycem.” Oğlan başını sallayarak yeniden en alt basamağa kadar inip çıkmalara başladı.   </p>
			<p class="paragraf">“Fırlamaya bak! Ne fesat bi şey bu böyle!” diye kendi kendine söylendi Bayan Cluppins.  </p>
			<p class="paragraf">“Hadi Tommy, söyleyiver cici teyzeciğine.”   </p>
			<p class="paragraf">“Annem söyleme dedi bana. Ben de biraz alıcam ondan.” O hevesle şimdiden sevinen yumurcak biteviye çocuksu meşguliyetine yeniden, daha bir şevkle sarıldı.   </p>
			<p class="paragraf">Küçük yaşlarda bir çocuğun bu tarz bir sorgulamadan geçtiği dakikalarda Bay ve Bayan Raddle ile arabacı yol parası yüzünden birbirlerine girmişlerdi. Tam bu sırada kavga arabacı lehine sona erince, Bayan Raddle yalpalaya yalpalaya öbürlerinin yanına geldi.   </p>
			<p class="paragraf">“Bu ne hal böyle Mary Anne, n’oldu?” dedi Bayan Cluppins.   </p>
			<p class="paragraf">“Bak her tarafım nasıl hâlâ titriyor, Betsy” dedi Bayan Raddle. “Raddle gibi erkek olacağına hiç olmasın daha iyi. Her şeyi benim üzerime yıkıyor.”   </p>
			<p class="paragraf">Zavallı Bay Raddle’a âşikâr bir haksızlıktı bu. Kavganın başında kıymetli zevcesi tarafından bir kenara itilerek sesini kesmesi emredilmişti. Şimdi de kendini savunamayacaktı, çünkü Bayan Raddle kesin bayılma alametleri sergiliyordu. Oturma odası penceresinden bunun farkına varan Bayan Bardell, Bayan Saunders, kiracı hanım ve onun hizmetine bakan genç kız alelacele dışarı fırlayıp hep bir ağızdan konuşa konuşa, sanki kendisi (Bayan Raddle) dünyanın en bahtsız fânilerinden biriymiş gibi türlü çeşitli acıma ve teselli sözleriyle onu içeri aldılar. Ön odaya getirilip bir kanepeye oturtuldu; ilk katta oturan hanımefendi ilk kata kadar koşup bir şişe kâfurla geri geldi, kolunu Bayan Raddle’ın boynuna sımsıkı dolayıp şişeyi olanca kadın nezaketiyle ve şefkatiyle burnuna dayadı ve hanımefendi bir hayli kıvranıp çırpınmanın ardından artık kesinlikle daha iyi olduğunu beyan edinceye kadar geri çekmedi.   </p>
			<p class="paragraf">“Vah vah, zavallı!” dedi Bayan Rogers. “Neler hissettiğini çok iyi biliyorum.”   </p>
			<p class="paragraf">“Ya! Ben de” dedi Bayan Saunders ve hanımlar hep bir ağızdan inleyerek bunun ne olduğunu bildiklerini ve Bayan Raddle’a çok acıdıklarını söylediler. Kiracının minik hizmetçisi bile, on üç yaşı ve üç kademi aşmayan boyuyla, üzüntüsünü beyan etti.   </p>
			<p class="paragraf">“Peki ama, ne oldu ki?” dedi Bayan Bardell.   </p>
			<p class="paragraf">“Evet ya, neden rahatsız oldunuz, hanfendiciğim?” diye sordu Bayan Rogers.   </p>
			<p class="paragraf">Bayan Raddle bu soruları, “Çok sinirlendirdiler beni” diye yakınmayla karşılayınca hanımlar öfke dolu bakışlarla dönüp Bay Raddle’ı süzdüler.   </p>
			<p class="paragraf">Talihsiz adamcağız bir adım öne çıkarak, “Aslında mesele şu” diye konuştu. “Bu kapıda arabadan indiğimiz zaman körüklünün sürücüsüyle aramızda ihtilaf çıktı...” Körüklü kelimesi telaffuz edilir edilmez karısından yükselen bir çığlık üzerine zavallı adamın sözlerinin gerisi işitilmedi.   </p>
			<p class="paragraf">“İyisi mi siz bırakın biz onu kendine getirelim, Raddle” dedi Bayan Cluppins. “Siz burada kaldıkça hiç iyileşmez o.”   </p>
			<p class="paragraf">Hanımlar hep aynı görüşteydiler. Bay Raddle itile kakıla odadan çıkarıldı, arka avluda biraz hava alması söylendi. Bir çeyrek saat kadar daha orada kaldıktan sonra Bayan Bardell bir karış suratla gelip artık içeri girebileceğini, fakat karısına nasıl davranacağına dikkat etmesi gerektiğini söyledi. Kötü davranmak gibi bir niyetinin olmadığını kendisi de (Bayan Bardell de) biliyordu ama, Mary Anne çok zayıf düşmüştü, dikkat etmezse en beklemediği bir anda onu kaybedebilirdi. Bu da onun (Bay Raddle’ın) hayatının sonuna kadar hatırlamaktan ezâ duyacağı bir şey olurdu, vesaire. Bay Raddle bunların hepsini hiç ses çıkarmadan dinledi ve az sonra uslanmış bir halde oturma odasına döndü.   </p>
			<p class="paragraf">“Yani, oldu mu bu şimdi, Bayan Rogers!” dedi Bayan Bardell. “Siz hiç tanıştırılmadınız. Ne diyeyim, bilmem ki! Bay Raddle, efendim. Bayan Cluppins, efendim. Bayan Raddle, efendim.”   </p>
			<p class="paragraf">“Bayan Cluppins’in kardeşidir kendisi” diye eklemeden edemedi Bayan Saunders.   </p>
			<p class="paragraf">“Ya, evet” dedi Bayan Rogers, nezaketen. Çünkü kendisi kiracıydı, kendi hizmetçisi ortalıkta hizmet ediyordu, bu itibarla konumu gereği samimi olmaktan çok, kibar olmalıydı. “Doğrusu, evet” diye tekrarladı.   </p>
			<p class="paragraf">Bayan Raddle tatlı tatlı gülümsedi. Bay Raddle selamlama niyetiyle eğildi, Bayan Cluppins, “Bayan Rogers gibi hakkında o kadar iyi şeyler işitmiş olduğu bir hanımefendiyi tanıma fırsatına kavuşmuş olmaktan muhakkak ki çok mutlu olduğunu” söyledi. Adı en son ânılan hanım da bu iltifata, lütfedip kibarca teşekkür etti.   </p>
			<p class="paragraf">“Yaa, Bay Raddle, bütün bu hanımlara Hamstead’de İspanyol Bahçesi’ne<span class="dipp"><a class="_idFootnoteLink" href="#footnote-225-90" id="footnote-225-90-backlink">90</a></span> kadar refakat edecek Tommy’den ve sizden başka kimse olmadığı için gurur duyuyorsunuzdur, eminim. Ne dersiniz, sizce de öyle değil mi, Bayan Rogers?” dedi Bayan Bardell.   </p>
			<p class="paragraf">“Aaa, tabii” dedi Bayan Rogers. Ondan sonra öbür hanımlar da hep birden “Aaa, tabii ki!” dediler.   </p>
			<p class="paragraf">“Tabii, ben de öyle düşünüyorum” dedi Bay Raddle. Ellerini ovuşturdu. Keyfi biraz yerine gelmişti. “Doğrusunu isterseniz” dedi, “yolda gelirken körüklüde...”  </p>
			<p class="paragraf">Onca acı hâtıranın uyanmasına vesile olan o kelimenin bir kere daha tekrarı üzerine, yine mendilini gözlerine götüren Bayan Raddle’dan yarı bastırılmış bir çığlık koptu. Bunun üzerine Bayan Bardell, Bay Raddle’a daha fazla konuşmamasını ihtar eder bir bakışla kaşlarını çattı ve havalı bir edâyla Bayan Rogers’ın hizmetçisi kızdan “şarap ikram etmesini” istedi.   </p>
			<p class="paragraf">Gömme dolabın gizli hazinelerinin ortaya dökülmesi için beklenen işaretti bu: Çeşit çeşit portakal ve bisküvi tabakları –bir şilin, dokuz penilik, yıllanmış bir şişe tatlı şarap, çok ünlü bir başka Doğu Hindistan Madeara Şarabı –on dört peni–. Hepsi kiracı hanımın şerefine ortaya çıktı ve herkesin sonsuz beğenisini kazandı. Tommy dolabın ortaya dökülmeye başlayan sırları üzerine daha önce nasıl sorguya çekilmiş olduğunu anlatmaya kalkınca Bayan Cluppins’in yüreği az daha ağzına geliyordu, ama Allahtan, oğlanın yarım kadeh yıllanmış şarabı “yanlış yoldan” içmesi ve o yüzden birkaç saniye için hayatının tehlikeye girmesi üzerine o teşebbüs tam zamanında önlendi ve ondan sonra hep birden arabayla Hampstead’e gitmek için evden çıkıldı. Çabucak bir araba bulundu; bir iki saate kalmadan sağ salim İspanyol Çay Bahçesi’ndeydiler. Orada talihsiz Bay Raddle’ın ilk marifeti az kalsın muhterem zevcesini hafakanlar basmasına sebep olacaktı: Raddle durup dururken yedi kişiye birden çay ısmarladı; oysa (hanımların hep birden dedikleri gibi) garsonun arkası dönükken içlerinden birinin, ya da hepsinin fincanlarından azıcık Tommy’ye içirmelerinden daha kolay ne olabilirdi? Bu sayede bir kişilik çay parasından tasarruf edilebileceği gibi, çaydan da tasarruf edilmiş olurdu.   </p>
			<p class="paragraf">Ama olan oldu ve çay tepsisi yedi fincan ve yedi çay tabağıyla ve bir o kadar da tereyağlı kızarmış ekmekle geldi. Bayan Bardell tam mutabakatla baş köşeye oturtuldu, Bayan Rogers sağında, Bayan Raddle solunda yerlerini aldılar; hep birden, mesut bahtiyar, kızarmış ekmeklerini yiyip çaylarını içmeye koyuldular.   </p>
			<p class="paragraf">“Böyle kırlık çayırlık yerler ne de hoşmuş, hakkaten!” diyerek Bayan Rogers, içini çekti. “Hep burlarda yaşamak isterdim.”   </p>
			<p class="paragraf">“O kadar da hoşlanmazdınız, hanfendiciğim” diye Bayan Bardell kendini tutamayıp araya girdi. Zira kiralık daireler dolayısıyla bu tür düşünceler teşvik görmemeliydi. “Hiç hoşlanmazdınız.”  </p>
			<p class="paragraf">“Bana öyle geliyor ki, bu hayattan hoşlanmayacak kadar tezcanlı ve herkesçe aranılan bir kimsesiniz siz, efendim” dedi bücür Bayan Cluppins de.   </p>
			<p class="paragraf">“Belki öyleyimdir, hanfendi, belki öyleyimdir” diyerek derin bir iç geçirdi birinci kat kiracısı.   </p>
			<p class="paragraf">Bay Raddle keyfi az çok yerine gelip etrafına bakınarak, “Kendilerine bakacak ya da tedavileriyle meşgul olacak kimi kimsesi olmayan insanlar ya da akıllarından zoru olanlar ya da... öyle kimseler için işte, kır hayatı gayet iyidir aslında. Yaralı ruhu kırlar paklar diye bir söz vardır” diye konuştu. Adamcağız başka ne dese daha iyi olurdu.   </p>
			<p class="paragraf">Bayan Bardell bermutat yine gözyaşlarına boğuldu ve derhal masadan kaldırılıp bir yere götürülmeyi istedi; bunu gören yufka yürekli oğulcağızı içini çeke çeke ağlamaya başladı.   </p>
			<p class="paragraf">Öfkeyle ilk kat kiracısına dönen Bayan Raddle, “Her gün, her saat başı bir kadının hislerini inciten böyle bir koca nerede görülmüştür, siz söyleyin?” dedi.   </p>
			<p class="paragraf">“Hayatım, ben bi şey demek istemedim ki, hayatım!” diye sızlanacak oldu kocası.   </p>
			<p class="paragraf">“Bi şey demek istemedin, öyle miii?” dedi Bayan Raddle, tiksintiyle. “Defol! Suratını görmeye tahammülüm kalmadı, hayvan!”   </p>
			<p class="paragraf">Bayan Cluppins, “Böyle heyecanlanmamalısın, Mary Anne” diye araya girdi. “Kendini düşün, canım. Hiç düşünmüyorsun. Siz de şimdi gidin burdan, lütfen, Bay Raddle, sizi gördükçe fena oluyor.”   </p>
			<p class="paragraf">Bayan Rogers da bir kere daha sert kokulu şişeye davranırken, “Çayınızı kendi başınıza içersiniz artık” dedi. Her zamanki gibi tereyağlı kızarmış ekmeği ile meşgul olan Bayan Saunders aynı görüşü dile getirdi. Bay Raddle sessizce çekildi gitti.   </p>
			<p class="paragraf">Bundan sonra, bağıra basılmak için biraz fazla büyümüş olan Bardell oğlanın anasının kucağına verilmesine sıra geldi ve bu yapılırken oğlanın botları çay masasındaki fincanlarla tabakları birbirine kattı. Mamafih, hanımlar arasında yaygın olduğu bilinen bu tür baygınlık nöbetleri nâdiren uzun sürer; yavru Bardell bol bol öpülüp üzerinde bir parça ağlaşılınca Bayan Bardell kendine geldi, çocuğu yere bıraktı, nasıl olup da öyle aptallık ettiğine şaşmış bir halde kendine bir fincan çay daha koydu.   </p>
			<p class="paragraf">Tam o sırada gitgide yaklaşan tekerlek sesleri işitildi. Başlarını kaldırıp bakan hanımlar bir kiralık faytonun bahçe kapısı önüne gelip durduğunu gördüler.  </p>
			<p class="paragraf">“Yeni misafirler!” dedi Bayan Saunders.   </p>
			<p class="paragraf">“Bu bir bey!” dedi Bayan Raddle.   </p>
			<p class="paragraf">“Aa, Bay Jackson bu ayol, Dodson ve Fogg’daki genç!” diye haykırdı Bayan Bardell. “Şu işe bakın! Mister Pickwick masrafları ödemiş olmasın?”   </p>
			<p class="paragraf">“Belki de evlenmeye razı olmuştur” dedi Bayan Cluppins.   </p>
			<p class="paragraf">“Bu bey de ne kadar yavaş hareket ediyor böyle! Niçin acele etmiyor ki?” diye bağırdı Bayan Rogers.   </p>
			<p class="paragraf">O böyle derken Bay Jackson, az önce elinde kalın bir sopayla arabadan inen kırtıpil kılıklı, ayakları siyah tozluklu bir adamla sürdürmekte olduğu konuşmayı kesip saçlarını şapkasının kenarına sararaktan yürüdü, hanımların yanına geldi.   </p>
			<p class="paragraf">“N’oldu? Bir şey mi var, Bay Jackson?” dedi Bayan Bardell, heyecanla.   </p>
			<p class="paragraf">“Bir şey yok, hanfendi” dedi Jackson. “Nasılsınız, hanımlar? Rahatsız ettiğim için affınızı istirham ediyorum, ama kanun işte, efendim, kanun!”   </p>
			<p class="paragraf">Jackson bu özrün ardından gülümseyerek, bir kere daha eğilip herkesi selamladı ve yine saçlarını kıvırdı. Bayan Rogers onun hakikaten çok zarif bir genç olduğunu fısıldadı Bayan Raddle’a.   </p>
			<p class="paragraf">“Goswell Sokağı’na uğradım, orta hizmetçisinden burada olduğunuzu öğrendim, bir arabaya atladım geldim. Bizimkiler görüşmek için hemen şehre gelmenizi istiyorlar, Bayan Bardell.”   </p>
			<p class="paragraf">“Hay Allah!”   </p>
			<p class="paragraf">Hiç beklenmedik bir şeydi bu. Bayan Bardell telaşa kapıldı.   </p>
			<p class="paragraf">Jackson dudağını ısırıyordu. “Evet, çok önemli ve âcil bir iş, hiçbir sûrette ertelenmemesi gerekiyor” dedi. “Nitekim Dodson kendisi ve Fogg da öyle dediler. O yüzden arabayı salmadım gitsin. Sizi bekliyor.”   </p>
			<p class="paragraf">“Çok tuhaf!” dedi Bayan Bardell.  </p>
			<p class="paragraf">Bayan Bardell’in hanım dostlarına göre de ortada bir tuhaflık vardı, ama işin ehemmiyeti konusunda hepsi aynı fikirdeydiler; yoksa Bay Dodson ve Bay Fogg haber yollayıp yanlarına çağırmazlardı Bayan Bardell’i. Durum âcildi; Bayan Bardell vakit geçirmeden Dodson ve Fogg’a gitmeliydi.   </p>
			<p class="paragraf">Vekilleri tarafından böyle âcilen çağrılmak, kendisine atfedilen ehemmiyetten ötürü hiç de azımsanmayacak gurur okşayıcı bir yanı olduğu ve bahusus ilk kat kiracısının gözünde itibarını ola ki arttıracağı için, o kadar da Bayan Bardell’in canını sıkacak bir şey değildi. Biraz söylenip ettikten, çok sinirlenmiş ve tereddüde düşmüş göründükten sonra, herhalde gitmesi gerektiği sonucuna vardı.   </p>
			<p class="paragraf">“Yürüyüşünüzden sonra bir iki lokma bir şey almaz mıydınız, Bay Jackson?” dedi üstelercesine.   </p>
			<p class="paragraf">“Aslında kaybedecek hiç zamanımız yok” dedi Jackson. Kalın sopalı adama baktı. “Hem bir arkadaşım daha var yanımda.”   </p>
			<p class="paragraf">“Aa, söyleyin arkadaşınıza, gelsin buraya” dedi Bayan Bardell. “Lütfen, Bay Jackson, söyleyin gelsin.”   </p>
			<p class="paragraf">“Teşekkür ederim ama çağırmasak daha iyi olur.” Jackson sıkılmış gibiydi. “Kendisi hanımlarla bir arada olmaya pek alışık değildir de... Ürkek bir insandır, utanır. Garsona söyleyin, ona ufak bir şey getirsin, n’aptığını görürsünüz. Deneyin isterseniz...” Jackson sözlerinin burasında latife olsun diye böyle konuştuğunu belli etmek için bir elinin parmaklarını burnunun etrafında tuhaf bir tarzda dolandırdı.   </p>
			<p class="paragraf">Hemen garsonu utangaç adama yolladılar; utangaç adam bir yudum bir şey aldı, Jackson da bir yudum bir şey aldı. Hanımlar da her biri birer yudum bir şey aldılar, konukseverlik aksamasın diye. Ondan sonra Jackson gitme vaktinin geldiğini söyledi; bunun üzerine Bayan Saunders, Bayan Cluppins ve Tommy (onun Bayan Bardell’e refakat etmesi kararlaştırılmış, diğerleri Bay Raddle’a emanet bırakılmıştı) arabaya bindiler.   </p>
			<p class="paragraf">Bayan Bardell binmeye hazırlandığı sırada Jackson sürücü yerine çıkmış orda ağzında puroyla oturan eli kalın sopalı adama baktı. “Isac” dedi.   </p>
			<p class="resim"><span><img alt="037.tif" class="_idGenPageitem-40" src="image/037_fmt.jpeg"/></span>  </p>
			<p class="paragraf">“Evet?”   </p>
			<p class="paragraf">“Bayan Bardell, şu işte.”   </p>
			<p class="paragraf">“Tamam, ne zamandır biliyordum o olduğunu” dedi adam.   </p>
			<p class="paragraf">Bayan Bardell arabaya bindi, arkasından Jackson bindi, sürdüler gittiler. Jackson’ın arkadaşının sözleri Bayan Bardell’in aklına takılmıştı. Bu kanun adamları da, yani! Herkes hakkında her bir şeyi ne çabuk öğreniyorlardı!  </p>
			<p class="paragraf">Bayan Cluppins ile Bayan Saunders uyuyakalmışlardı. Jackson, “Nedir patronların masrafları yüzünden bu çektiğimiz!” dedi. “Di mi..? Yani sizin masraflar demek istiyorum.”  </p>
			<p class="paragraf">“Alamadıkları için çok üzülüyorum” dedi Bayan Bardell. “Ama siz hukuk adamları bu işi götürü yapınca, ee, ister istemez arada kayba uğradığınız da oluyor, öyle değil mi?”   </p>
			<p class="paragraf">“Duydum ki mahkemeden sonra siz onlara bir masraf ikrar belgesi imzalamışsınız” dedi Jackson.   </p>
			<p class="paragraf">“Evet. Sadece bir formalite” diye karşılık verdi Bayan Bardell.   </p>
			<p class="paragraf">“Elbette, elbette, sırf formalite. Tabii” dedi Jackson.   </p>
			<p class="paragraf">Yol almaya devam ettiler. Bayan Bardell uyuyakaldı. Bir süre sonra arabanın durmasıyla uyandı.   </p>
			<p class="paragraf">“Aman Allahım, Freeman’s Court’a geldik!” dedi.   </p>
			<p class="paragraf">“Oraya kadar gitmeyeceğiz” dedi Jackson. “İnin, lütfen!”  </p>
			<p class="paragraf">Daha tam uyanmamış olan Bayan Bardell itaat etti. Tuhaf bir yerdi: Yüksek bir duvar, ortasında cümle kapısı ve içeride yanan havagazı lambası.   </p>
			<p class="paragraf">Kalın sopalı adam arabanın penceresinden içeri başını sokup Bayan Saunders’i uyandırmak için sarstı. “Hadi, uyanın. Gelin bakalım!” diye seslendi. Arkadaşını uyandıran Bayan Saunders indi arabadan. Bayan Bardell, Tommy’nin elinden tutmuş, Jackson’ın koluna yaslanarak kapıdan geçip sahanlığa girmişti. Hanım arkadaşları onu izlediler. Girdikleri oda sahanlıktan da daha acayip bir yerdi. Tuhaf tuhaf bakıyorlardı burda insana...   </p>
			<p class="paragraf">“Neresi burası?” dedi Bayan Bardell, duraksayarak.   </p>
			<p class="paragraf">Jackson, “Resmi bürolarımızdan biri sadece” dedi. Bir kapıdan içeri iteledi kadını ve arkasına dönüp öbürleri geliyorlar mı diye baktı. “Gözünü aç, Isac!”   </p>
			<p class="paragraf">Kalın sopalı adam, “Her şey yolunda” dedi. Kapı, arkalarından büyük bir gürültüyle kapandı. Birkaç basamak aşağıda bir yere indiler.   </p>
			<p class="paragraf">“İşte geldik nihayet, bitti bu iş, Bayan Bardell” dedi Jackson. Zafer kazanmış havalarda etrafına bakındı.   </p>
			<p class="paragraf">“Ne demek istiyorsunuz?” Bayan Bardell’i bir çarpıntıdır aldı.   </p>
			<p class="paragraf">Jackson onu bir kenara çekti. “Sadece şunu” dedi. “Hiç korkmayın, Bayan Bardell. Dodson dünyanın en nâzik insanı, Fogg da en iyi yüreklisidir. Sizin o masraflarınız için sizi işlerinin icabı alıkoymaları gerekiyordu; sizi mümkün olduğu kadar üzmemek istediler. Hiçbir rahatsızlığa meydan vermeden oldu bitti işte. Burası Fleet, hanımefendi. İyi geceler, Bayan Bardell! Sana da, Tommy.”   </p>
			<p class="paragraf">Jackson kalın sopalı adamla birlikte hızla çekip giderken, elinde bir anahtarla onları seyretmekte olan bir başka adam şaşkın kadıncağızı daha kısa başka bir merdivenden indirip bir kapıya doğru götürdü. Bayan Bardell avaz avaz haykırıyor, Tommy uluyordu. Bayan Cluppins olduğu yerde sinmiş, küçücük olmuştu. Bayan Saunders hiç arkasına bakmadan sıvışmış gitmişti. Orada, karşılarında, mağdur ve mazlum Mister Pickwick duruyordu! Her akşam yaptığı gibi havalandırmaya çıkmıştı; Samuel Weller yanında duvara yaslanmıştı; Bayan Bardell’i görünce şapkasını çıkarıp yerlere kadar eğildi, alayından bir selam çaktı. Mister Pickwick öfkeyle arkasını döndü.   </p>
			<p class="paragraf">“Rahatsız etme kadını” dedi Sam’e gardiyan. “Daha yeni geldi.”  </p>
			<p class="paragraf">“Mapus!” dedi Sam, hemen şapkasını gerisin geri başına geçirerek. “Dâvâcılar kim? Ne için? Konuşsana, be adam!”   </p>
			<p class="paragraf">“Dodson ve Fogg” dedi gardiyan. “Masraflar için ikrar belgesi infazı.”   </p>
			<p class="paragraf">Sam fırladı, koridora daldı. “Hey, Job! Buraya bak, Job!” diye seslendi. “Koş git, Bay Perker’ı bul. Onu hemen görmek istiyorum. Ben görmek istiyorum. Hayırlı bir iş bu. Cümbüş var, cümbüş! Yaşasın! Patron nerede ki?”   </p>
			<p class="paragraf">Bu sorulara cevap gelmedi. Çünkü Job kendinden istenileni işitir işitmez çılgınlar gibi koşarak yola çıkmıştı. Bayan Bardell de, sahiden ve hakikaten bayılmıştı.   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-90-backlink" id="footnote-225-90">90</a>	Londra’nın Hamstead semtinde 18. yüzyıldan kalma bir taverna ve çay bahçesiydi. Ünlü haydut Dick Turpin’in kendisine ait piştovların orada olduğu söylenirdi. (ç.n.)</p>
				</div>
			</div>
		</div>
	</body>
</html>