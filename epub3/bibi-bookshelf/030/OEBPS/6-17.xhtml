<html xmlns="http://www.w3.org/1999/xhtml">
	<head>
		<title>6-17</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-19">FASIL 18  </p>
			<p class="arabaslik_orta ParaOverride-9">Kısaca, bir asabi krizde  </p>
			<p class="arabaslik_orta ParaOverride-9">mündeliç şiddete ve –ikincisi– koşulların   </p>
			<p class="arabaslik_orta">insana ettiklerine dair  </p>
			<p class="paragbas">Pickwickçiler Bayan Hunter’ın kahvaltı şenliğinden sonraki iki günü saygıdeğer liderlerinden âcil haberler bekleyerek Eatanswill’de geçirdiler. Tupman ve Snodgrass ister istemez yine kendi başlarına eğleşiyorlardı zira Winkle pek ısrarlı bir dâvete icabet ederek Bay Pott’un evinde misafir kalmıştı, bütün vaktini Pott’un nâzik hanımı ile ahbaplık ederek geçiriyordu. Pott kendisi de arada bir onlara katılıp mutluluklarını pekiştirmekten geri kalmıyordu. Kamu çıkarına ve <span class="CharOverride-7">Bağımsız</span>’ın yıkılıp yok edilmesine adanmış derin spekülasyonlarından başını alamayan büyük adam, zihin gücünün doruğundan basit insanların seviyesine inecek biri değildi ama bilhassa Mister Pickwick’in müridlerinden birine cemile olsun diye anlayış gösterdi, rahatladı, yüce mertebesinden aşağılara inerek zemine ayak bastı; sözlerini sürünün havsalası ile hem ayar kılma inceliğini göstererek, zihnen değilse de şeklen onlardan biriymiş gibi göründü.  </p>
			<p class="paragraf">Toplumda bunca ün salmış bu şahsiyetin Winkle karşısında takındığı tavır böyle iken, Winkle kahvaltı odasında yalnız başına oturduğu sırada kapının hızla açılması ve kapanması arasında geçen sürede içeri dalan Bay Pott heybetli adımlarla doğruca üzerine gelip de kendisine uzattığı eli bir yana iterek, ağzından çıkacak sözleri daha bir iğneleyici kılmak istiyormuş gibi bir hallerde dişlerini gıcırdatarak testere gibi bir sesle, “Yılan!” diye haykırdığı zaman Bay Winkle’ın yüzünde beliren şaşkınlığı gözünüzün önüne getirebilirsiniz.  </p>
			<p class="paragraf">“Efendim?” diye haykırdı Winkle, yerinden fırlayarak.  </p>
			<p class="paragraf">“Yılan, efendim!” diye Pott sesini daha da yükseltip tekrarladı; sonra birdenbire, daha usulca ekledi: “Yılan, dedim, efendim... Nasıl isterseniz öyle anlayın!”  </p>
			<p class="paragraf">Sabahın saat ikisinde en sıcak dostluk duyguları içinde ayrıldığınız adam saat dokuz buçukta karşınıza çıkıp bu defa size selam niyetine yılan diyorsa, arada geçen sürede tatsız bir şeyler olduğunu düşünmenizden daha akla yakın ne olabilir? Winkle da öyle düşündü. Pott’un taş gibi sert bakışına aynen mukabele etti ve o beyefendinin ricasına uyarak “yılan”dan ne istiyorsa onu anlamaya çalıştı ama ne isterse istesin hiçbir şey anlamayınca, birkaç dakika süren derin bir suskunluğun ardından, “Yılan dediniz, beyefendi, yılan, öyle mi? Yılan, ha?” dedi. “Ne demek isteyebilirsiniz ki...? Şaka yapıyor olmalısınız.”  </p>
			<p class="paragraf">“Şaka, evet, beyim... Şaka!” diye bağırdı Pott, misafirinin kafasına metal çaydanlığı fırlatmak isteğine alamet bir el hareketiyle. “Şaka, efendim... Yok ama, hayır, sükûnetimi bozmayacağım, koruyacağım” dedi ve ne kadar sakin olduğuna kanıt olmak üzere ağzı köpüre köpüre kendini bir iskemleye attı oturdu.  </p>
			<p class="paragraf">“Azizim, efendim... ” diyecek oldu Winkle.  </p>
			<p class="paragraf">“Aziz efendim mi? Hangi cüretle bana aziz efendim diye hitap ediyorsunuz? Hangi yüzle, benimle öyle konuşuyorsunuz?”  </p>
			<p class="paragraf">“Peki öyliyse, siz hangi cüretle bana yılan deyip de yüzüme bakabiliyorsunuz?”  </p>
			<p class="paragraf">“Çünkü siz bir yılansınız!” dedi Pott.  </p>
			<p class="paragraf">“İspat edin” dedi Winkle. Kafası kızmaya başlamıştı. “İspat edin!”  </p>
			<p class="paragraf">Yazarın tefekküre adanmış çehresinde tehditkâr bir ifade belirdi. Cebinden o sabahki <span class="CharOverride-7">Bağımsız</span>’ı çıkardı, parmağını bir paragrafın üzerine bastırarak gazeteyi masanın üzerinden Winkle’a doğru fırlattı.  </p>
			<p class="paragraf">Winkle gazeteyi aldı ve orada şunları okudu:  </p>
			<p class="paragraf">“Neydüğü belirsiz, aşağılık refikimiz geçen seçim üzerine yayınladığı bir yazıda sui zanna hiç yer bırakmayacak bir şekilde özel hayatın kutsiyetine tasalluta yeltenmiş ve seçimi kaybeden –ama hemen ekleyelim ki, uğradığı bu kirli yenilgiye rağmen geleceğin seçilmiş Parlamento üyesi olacak olan– Bay Fizkin’in şahsi işlerinden söz etmeye kalkışmıştır. Âdi varakpare ne sanıyor? Biz de eğer sosyal ilişkilerde geçerli her kaideyi onun gibi ayaklar altına alıp ONUN şahsi hayatını herkes tarafından lanetlenmekten değilse de alay konusu edilmekten koruyan perdeyi kaldıracak olsak, o vicdansız alçak buna ne der acaba? Köstebek görüşlü refikimizden gayri herkesin gördüğü, orta malı olmuş vakıaları ve vaziyetleri yoruma açsak... büyük istikbal vaadeden bir hemşerimiz ve muhabirimizin biz bu makaleyi henüz yazmaya başlamışken elimize geçen şairane hissiyatını yayınlasak... ne olurdu acaba?  </p>
			<p class="paragbos">  </p>
			<p class="paragraf">“‘<span class="CharOverride-16">BİR TENEKE SAKSIYA KASİDE</span>’den mısralar:  </p>
			<p class="paragraf">Ah, Pott, bilseydin onun  </p>
			<p class="paragraf">Bu kadar vefasız çıkacağını  </p>
			<p class="paragraf">Daha ilk günü kulağın  </p>
			<p class="paragraf">Takılmıştı ya hani düğün  </p>
			<p class="paragraf">Çanındaki çıngıl çıngıla…  </p>
			<p class="paragraf">O zaman yapıp da mutlaka  </p>
			<p class="paragraf">Bugün yapacağını, Verdim gitti  </p>
			<p class="paragraf">Demez miydin onu W... ... .’a?’”  </p>
			<p class="paragbos">  </p>
			<p class="paragraf">“‘Çıngıl’ neyle kafiye yapıyor?” dedi Pott, büyük bir ciddiyetle. “Söyleyin, alçak adam!”  </p>
			<p class="paragraf">“Çıngıl ile kafiye yapan ne mi?”   </p>
			<p class="paragraf">Tam o sırada Bayan Pott böyle diyerek içeri girince soru cevapsız kaldı. “Evet, çıngıl’la kafiye yapan ne mi olabilir? Ne olacak... Winkle derim ben!”  </p>
			<p class="paragraf">Bayan Pott, orda renkten renge girmekte olan Pickwickçi’ye pek canayakın bir bakışla gülümsedi ve elini uzattı. Heyecana kapılan genç adam uzatılan eli tam sıkacakken Pott hiddetle araya girdi.  </p>
			<p class="paragraf">“Yapmayın, efendim... yapmayın!” dedi karısına. “Gözümün önünde onun elini mi sıkacaksınız?”  </p>
			<p class="paragraf">“Bay P.!” dedi hanımefendi, çok şaşmış gibi.  </p>
			<p class="paragraf">“Rezil kadın, bakın buraya!” diye haykırdı koca. “Bakın, hanfendi... ‘Teneke Bir Saksıya’... ‘Teneke saksı’ ... bu benim.<span class="dipp"><a class="_idFootnoteLink" href="#footnote-225-24" id="footnote-225-24-backlink">24</a></span> ‘Vefasız çıkacağını’ ... bu da sizsiniz, hanfendi, siz!” Karısının yüzündeki ifadenin sebep olduğu bir tür titremeyle karışık bu öfke kabarmasıyla Bay Pott Bağımsız Eatanswill’in o günkü nüshasını kadının ayakları dibine fırlattı.  </p>
			<p class="paragraf">“Yani, ne diyeceğimi bilemiyorum!” dedi Bayan Pott, hayretler içinde. Gazeteyi almak için eğildi. “Bilemiyorum, yani... ”  </p>
			<p class="paragraf">Pott, karısının küçümseyici bakışını görmezden gelemedi. Olanca cesaretini toplamak için canını dişine takmışken, şimdi gevşemeye başlamıştı.  </p>
			<p class="paragraf">Bu kısacık, “Yani, ne diyeceğimi bilemiyorum!”da insanı dehşete salacak bir şey yokmuş gibi görünebilir; oysa ses tınısı ve söze eşlik eden bakış, ikisi birden, ileride ona pahalıya mal olacak bir intikamı haber veriyormuş gibi çok kötü etkiledi Pott’u. En acemi bir gözlemci dahi Pott’un allak bullak olmuş çehresini görse o anda onun yerinde olmayı kabullenecek herhangi bir kimseyle yer değiştirmeye hazır olduğunu anlayabilirdi.  </p>
			<p class="paragraf">Bayan Pott söz konusu paragrafı okudu, bir çığlık kopardı ve kendini yere atarak boylu boyunca ocak keçesinin üzerine serildi, orada, duygularının duruma uygunluğu konusunda şüpheye yer bırakmayacak bir halde avaz avaz haykırıp tepinmeye koyuldu.  </p>
			<p class="paragraf">“Sevgilim” dedi, kaskatı kesilen Pott, “bunlara inandığımı söylemedim... ben...” Zavallının sesi eşinin çığlıkları altında boğuldu.  </p>
			<p class="paragraf">“Bayan Pott, çok rica ediyorum, sakin olun, hanfendi” diyecek oldu Winkle o arada; çığlıklar ve yeri döven topukların patırtısı büsbütün şiddetlendi.  </p>
			<p class="paragraf">“Sevgilim” dedi Pott, “çok üzgünüm. Kendi sağlığını düşünmüyorsan beni düşün, hayatım. Evin etrafını bir sürü insan saracak şimdi.”  </p>
			<p class="paragraf">Pott yalvarıyor, o yalvardıkça kadının çığlıkları artıyordu.  </p>
			<p class="paragraf">Allah’tan, Bayan Pott’un kendisine ait, tek bir nedimeden ibaret bir muhafız takımı vardı: Görünüşteki işi hanımının giyimine nezaret etmek olsa da daha başka işlere de koşturmaktan geri kalmayan, bu arada en çok da zavallı Pott’un beklentilerine aykırı düşen her bir heves ve isteğinde hanımına yardım ve yataklık eden bir genç hanım. Çığlıklar çok geçmeden o hanım kızın kulağına ulaştı ve onu, başındaki takkenin ve lülelerinin zarif kalıbını az daha darmadağın edecek bir hızla aşağı odaya sevketti.  </p>
			<p class="paragraf">“Ah, canım, canım hanımım!” diye haykırdı nedime, yere serili Bayan Pott’un yanı başında deliler gibi diz çökerek. “Ah, benim bir tanecik hanımım, ne oldu size böyle?” 	  </p>
			<p class="paragraf">“Efendin... efendin olacak o hayvan” diye mırıldandı kadıncağız.  </p>
			<p class="paragraf">Pott’un çözülüp yıkılacağı belli olmuştu.  </p>
			<p class="paragraf">“Bu kadarı da çok ayıp ama artık, çok!” dedi nedime, esefle. “Ölümünüze neden olacak sizin, eminim. Zavallı hanımcığım benim!”  </p>
			<p class="paragraf">Pott mevzi kaybederken, karşı taraf saldırıyı sürdürdü. “Ah! bırakma beni, gitme yanımdan, Goodwin” diye mırıldandı Bayan Pott, histerik bir hareketle Goodwin’in bileğine yapıştı. “Bana iyi davranan senden başka kimse yok, Goodwin.”  </p>
			<p class="paragraf">Bu iç paralayıcı yalvarış üzerine bu defa Goodwin, küçük bir aile trajedisi yaratıp gözyaşlarına boğuldu.  </p>
			<p class="paragraf">“Asla, hanfendiciğim, asla!... . Ah, beyfendi, ah! Dikkat etmeniz gerekiyor, efendim. Hanımıma ne büyük kötülükler yapabileceğinizi siz de bilmiyorsunuz. Bir gün pişman olacaksınız ama... hep söylüyorum, efendim.”  </p>
			<p class="paragraf">Bedbaht Pott, hiçbir şey demeden, ürkmüş gözlerle sahneyi seyrediyordu.  </p>
			<p class="paragraf">“Goodwin” dedi Bayan Pott, usulca.  </p>
			<p class="paragraf">“Hanımım?”  </p>
			<p class="paragraf">“O adamı ne çok sevmiş olduğumu bilsen... ”  </p>
			<p class="paragraf">“Üzmeyin kendinizi bunu hatırlayıp da şimdi” dedi nedime.  </p>
			<p class="paragraf">Pott’un ödü kopmuştu. İşini bitirmenin tam zamanıydı.  </p>
			<p class="paragraf">“Şimdi de, bütün bunlardan sonra” diye hıçkırdı Bayan Pott, “bu muameleye maruz kalmak, bir üçüncü tarafın, hem de âdeta bir yabancının önünde kınanıp hakarete uğramak... Yok ama, hayır, buna tahammül edemem ben!” Bayan Pott hizmetçisinin kollarında ayağa kalkmaya davrandı. “Teğmen kardeşim gelip bu işe el koyacak, Goodwin. Ayrılıyorum!”  </p>
			<p class="paragraf">“Çok iyi olur, görsün gününü!” dedi Goodwin.  </p>
			<p class="paragraf">Ayrılma tehdidi Bay Pott’un zihninde ne gibi düşünceler uyandırdıysa, onları dışa vurmadı. Alttan alarak, “Sevgilim, beni dinleyecek misin?” demekle yetindi.  </p>
			<p class="paragraf">Bunun tek karşılığı yeni bir hıçkırıklar silsilesi oldu; Bayan Pott daha da fenalaştı, neden dünyaya gelmiş olduğunun ve buna benzer daha birçok sorunun cevabını bilmek istedi.  </p>
			<p class="paragraf">“Bu aşırı duygulanmalara kendinizi kaptırmasanız, bir tanem” diye sızlandı Pott. “O paragrafta yazılanların şu kadarcık olsun doğru olduğuna ben hiç inanmadım ki zaten! Mümkün mü? Ben sadece, <span class="CharOverride-7">Bağımsız’</span>daki adamlara kızmıştım, sevgilim. Gazaba gelmiştim de diyebilirim, öyle bir şey yazmaya cüret etmiş oldukları için yani. Hepsi bu.” Ve bütün bu felaketin masum müsebbibine, yılandan hiç söz açmamasını ister gibi bir baktı.  </p>
			<p class="paragraf">Pott’ta giderek cesaretten hiç eser kalmadığını gördükçe kendi cüreti artan Winkle, “Peki, kusrun giderilmesi için ne gibi bir şey düşünüyorsunuz, beyfendi?” diye sordu.  </p>
			<p class="paragraf">“Ah, Goodwin, Bağımsız’ın sorumlu müdürünü bi güzel pataklamayı mı düşünüyor yoksa, öyle mi?” dedi Bayan Pott.  </p>
			<p class="paragraf">“Hış, hış, hanımcığım, sessiz olun, lütfen. Eminim öyle yapacak, tabii ki... eğer siz isterseniz, hanımcığım.”  </p>
			<p class="paragraf">“Tabii ya, elbette” dedi Pott, karısının yine bayılmak üzere olduğunun kesin alametleri belirince, “elbette öyle yapacağım.”  </p>
			<p class="paragraf">“Ne zaman... ne zaman, Goodwin?” dedi Bayan Pott, bayılıp bayılmamaya karar veremeden.  </p>
			<p class="paragraf">“Tabiiki hemen” dedi Pott, “gün sona ermeden.”  </p>
			<p class="paragraf">“Ah, Goodwin” dedi Bayan Pott, “iftiraya karşı koymanın ve bütün dünya önünde namusumu korumanın tek yolu bu.”  </p>
			<p class="paragraf">“Mutlaka, efendim” dedi Goodwin. “Erkek olan hiçbir erkek bunu yapmaktan kaçınamaz.”  </p>
			<p class="paragraf">Böylece, histeri nöbeti tehdidi hâlâ tepesinde dolanıp duran Pott bunu yapacağını söyledi bir kere daha ama Bayan Pott salt şüphe altında kalmış olmak düşüncesiyle bile o kadar kendinden geçmişti ki, histeri nöbetinin peş peşe tam altı kez nüksetmesi gayretkâr Goodwin’in usanmak bilmez çabaları ve hezimete uğrayan Pott’un mükerrer özür dilemeleri sayesinde zar zor önlenebildi. Sonunda, o bahtsız adam –Pott– ait olduğu seviyeye inecek kadar korkutulup aşağılandıktan sonra Bayan Pott kendini toparladı ve hep beraber kahvaltı etmeye gittiler.  </p>
			<p class="paragraf">“Bu âdi gazete iftirasının burada kalışınızı kısaltmasına müsaade etmeyeceksiniz, değil mi, Bay Winkle?” dedi Bayan Pott, gülümseyerek. Gözyaşlarının izleri yüzünden henüz silinmemişti.  </p>
			<p class="paragraf">Bay Pott, “Umarım öyle bir şey olmaz” diye konuştu, içinden ziyaretçisinin o sırada ağzına götürmekte olduğu kızarmış ekmek parçasının gırtlağına kaçıp ikametini hepten sona erdirmesini dilerken.  </p>
			<p class="paragraf">“Çok nâziksiniz” dedi Winkle, “ama Mister Pickwick’ten bir mektup gelmiş, Bay Tupman’ın bu sabah yatak odama getirilen bir notundan öğrendim, bugün Bury’de kendisiyle buluşmamızı rica ediyor. O yüzden öğle üzeri faytonla yola çıkmak zorundayız.”  </p>
			<p class="paragraf">“Ama döneceksiniz?” dedi Bayan Pott.  </p>
			<p class="paragraf">“Kesinlikle.”  </p>
			<p class="paragraf">“Tam emin misiniz?” Bayan Pott, ziyaretçisine bir tatlı bakış fırlattı.  </p>
			<p class="paragraf">“Sayılır” diye karşılık verdi Winkle.  </p>
			<p class="paragraf">Kahvaltı sessizlik içinde başladı, oradakilerin her biri kendi şahsi dertlerine dalmış olduğu için de öyle sona erdi. Bayan Pott bir “yakışıklı”yı kaybettiğine üzülüyordu, Pott durup dururken <span class="CharOverride-7">Bağımsız</span>’ı pataklama sözü vermiş olduğuna, Winkle da saflığına gelip kendisini öylesine münasebetsiz bir duruma soktuğuna. Öğle vakti yaklaştı, Winkle birçok vedalaşma ve yine gelme vaadi ardından oradan kopup ayrıldı.  </p>
			<p class="paragraf">“Bir gün dönecek olursa zehirleyeceğim onu!” diye düşünüyordu Pott, yıldırımlarını kotardığı küçük arka odaya girerken.  </p>
			<p class="paragraf">Winkle da, Tavuskuşu’na dönerken, “Bir gün geri gelip de yine bu insanlarla düşüp kalkarsam” diye düşünüyordu, “pataklanmayı ben hakettim demektir, işte o kadar!”  </p>
			<p class="paragraf">Dostları hazırlanmış, onu bekliyorlardı; fayton nerdeyse hazırdı; yarım saat sonra, Mister Pickwick’le Sam’in daha birkaç gün önce geçtikleri yolda ilerlemekteydiler. O yol hakkında söyleyeceklerimizi daha önce söylemiş olduğumuzdan, Snodgrass’ın şairane ve şahane tasvirini şimdi aktarmaya gerek duymuyoruz.  </p>
			<p class="paragraf">Melek Hanı’nın kapısında gelmelerini bekleyen Sam Weller Mister Pickwick’in dairesine götürdü onları, orada ihtiyar Wardle ve Bay Trundle’la karşılaştılar. Winkle ve Snodgrass buna az şaşmadılar ama Tupman’ın epey keyfi kaçtı.  </p>
			<p class="paragraf">İhtiyar, Tupman’ın eline sarılarak, “Nasılsınız?” diye konuştu. “Hiç somurtmayın, azizim; duygulanmayın da. Olan olmuştur. Onun adına, sizin olsun isterdim, sizin adınıza ise iyi ki olmadı diyorum. Sizin gibi genç bir adam birkaç güne kalmaz daha iyisini bulur, ne de olsa, değil mi?” Böylesi avutucu sözlerle Tupman’ın sırtına bir şaplak atarak kah kah güldü.  </p>
			<p class="paragraf">Sonra Winkle ve Snodgrass’a döndü. Onların da ellerini sıkarak, “E, peki, sizler nasılsınız bakalım?” dedi. “Daha demin Pickwick’e Noel’de hepiniz burada bizimle olmalısınız diyordum. Düğünümüz olacak... hakiki bir düğün, bu defaki.”  </p>
			<p class="paragraf">“Düğün mü?” Snodgrass sapsarı kesildi.  </p>
			<p class="paragraf">“Evet, düğün. Ama siz hiç korkmayın” dedi neşeli ihtiyar. “Sadece şu bizim Trundle ve Bella.”  </p>
			<p class="paragraf">“Ha o mu?” dedi Snodgrass. Göğsünü sıkıştıran şüphenin ağırlığı kalktı üzerinden. “Tebrikler, beyfendi. Joe nasıl?”  </p>
			<p class="paragraf">“Çok iyi. Her zamanki gibi uyku sersemi.”  </p>
			<p class="paragraf">“Anneniz... papaz efendi... herkes?”  </p>
			<p class="paragraf">“Hepsi çok iyiler.”  </p>
			<p class="paragraf">“Peki... o... ” dedi Tupman, güçlükle, “o nerede, beyfendi?” Başını çevirerek eliyle gözlerini örttü.  </p>
			<p class="paragraf">“Ha, o!” dedi ihtiyar, biliyormuş gibi başını sallayarak. “Bekâr olan akrabamı kastediyorsunuz galiba?”  </p>
			<p class="paragraf">Tupman, bir baş hareketiyle, sorusunun ortada kalmış Rachael ile alakalı olduğunu belli etti.  </p>
			<p class="paragraf">“O gitti. Yeterince uzak bir yerde şimdi. Bir akrabamızın yanında kalıyor. Kızlara hiç katlanamaz olmuştu, bıraktım gitsin. Ama bakın, yemek hazır, bekliyor bizi. Yolda acıkmışsınızdır. Ben durduğum yerde çok açım. Gelin, hadi!”  </p>
			<p class="paragraf">Yemek pek makbule geçti. Karınları doyup da masanın çevresine kuruldukları vakit Mister Pickwick yaşadığı macerayı ve Jingle iblisinin başarıyla sonuçlanan düzenbazlıklarını anlattı; müridleri işittiklerinden dehşete düşüp çok kızdılar.  </p>
			<p class="paragraf">“Üstelik, o bahçede kaptığım romatizma yüzünden şu anda bile bacağım aksıyor” diye bitirdi sözünü Mister Pickwick.  </p>
			<p class="paragraf">“Benim de başımdan ona benzer bir şey geçti” dedi Winkle, gülümseyerek. Mister Pickwick’in ricası üzerine, <span class="CharOverride-7">Bağımsız</span> <span class="CharOverride-7">Eatanswill’</span>de yayımlanan müptezel iftiranın ve o yüzden yayın yönetmeni dostlarının içine düştüğü telaşın ayrıntılarını anlattı.  </p>
			<p class="paragraf">O konuşurken Mister Pickwick’in kaşlarının çatıldığı dostlarının gözünden kaçmadı. Winkle sözünü bitirince hep birden sustular. Bir süre çıt çıkmadı. Daha sonra Mister Pickwick yumruğunu sıkıp masaya çarparak şöyle konuştu:  </p>
			<p class="paragraf">“Çok tuhaf, değil mi? Kimin evine adımımızı atsak başımıza bir iş açılmasına sebebiyet veriyor gibiyiz. Beni izleyenlerin düşüncesizlikleri ya da daha fenası, kötü yüreklilikleri yüzünden değil midir ki –maalesef böyle demek zorundayım– hangi çatı altında kalsalar orada saf yürekli bir dişinin huzur ve mutluluğuna halel getirmekteler? Yani... diyeceğim o ki... ”  </p>
			<p class="paragraf">Mister Pickwick büyük bir ihtimalle daha bir süre böyle konuşup duracaktı ama o sırada Sam elinde bir mektupla içeri girince belagatli söylevi yarıda kesildi. Mendilini alnında gezdirdi, gözlüğünü çıkarıp camlarını sildi, sonra geri taktı.  </p>
			<p class="paragraf">“Ne getirdin, Sam?” diye sorduğu zaman sesinin her zamanki yumuşak tınısı geri gelmişti.  </p>
			<p class="paragraf">“Demincek postaneye uğradığımda buldum bu mektubu” dedi Sam, “iki gündür gelmiş orda duruyormuş. Mühürlü etiketi var; adres alengirli bir elyazısıyla yazılmış.”  </p>
			<p class="paragraf">“Ben bu yazıyı tanımıyorum” dedi mektup zarfını açan Mister Pickwick. “Aman Allahım! Bu da ne? Bir şaka olmalı, doğ... doğru olamaz!”  </p>
			<p class="paragraf">“Ne var? Mesele ne?” dedi herkes bir ağızdan.  </p>
			<p class="paragraf">Wardle, Mister Pickwick’in yüzündeki dehşet ifadesi karşısında telaşa kapıldı. “Bir ölen filan yok ya?”  </p>
			<p class="paragraf">Mister Pickwick cevap vermedi; mektubu masanın ilerisine doğru itip Tupman’dan yüksek sesle okumasını istedi ve yüzünde görenleri korkutan sersemlemiş, şaşkın bir ifadeyle gerisin geri iskemlesine çöktü.  </p>
			<p class="paragraf">Tupman, titreyen bir sesle, bir kopyasını aşağıda göreceğiniz mektubu okudu:  </p>
			<p class="paragraf">Freeman’s Court, Cornhill  </p>
			<p class="paragraf">28 Ağustos 1830  </p>
			<p class="paragraf">Pickwick’e karşı Bardell  </p>
			<p class="paragbos">  </p>
			<p class="paragraf"><span class="CharOverride-7">Efendim,  </span></p>
			<p class="paragraf"><span class="CharOverride-7">Bayan Martha Bardell tarafından, evlenme vaadinin tutulmaması sebebiyle hakkınızda 1500 sterlin tazminat talebiyle dâvâ açmamız için talimat verilmiş bulunduğundan, adınıza mahkeme emri çıkarılmış olduğunu bildirir, savunmanızı üstlenecek Londra’daki avukatınızın isminin en erken postayla tarafımıza bildirilmesini rica ederiz.  </span></p>
			<p class="paragbos">  </p>
			<p class="paragraf ParaOverride-10"><span class="CharOverride-7">Saygılarımızla,  </span></p>
			<p class="paragraf ParaOverride-10"><span class="CharOverride-7">Dodson ve Fogg  </span></p>
			<p class="paragbos">  </p>
			<p class="paragraf ParaOverride-10"><span class="CharOverride-7">Mister Samuel Pickwick’e.</span>  </p>
			<p class="paragbos">  </p>
			<p class="paragbas">Orada bulunanların her birinin yanındakine ve hepsinin Mister Pickwick’e bakışındaki suskun şaşkınlıkta öylesine çarpıcı bir şey vardı ki, sanki hepsi konuşmaya korkar gibiydi. Sessizliği sonunda Tupman bozdu.  </p>
			<p class="paragraf">“Dodson ve Fogg” diye boş boş tekrarladı.  </p>
			<p class="paragraf">“Bardell ve Pickwick” dedi Snodgrass, düşünceli bakışlarla.  </p>
			<p class="paragraf">“Saf yürekli dişilerin huzuru ve mutluluğu” diye dalgın dalgın mırıldandı Winkle da.  </p>
			<p class="paragraf">Sonunda konuşma melekesini yeniden kazanan Mister Pickwick, “Bu bir tertip” dedi, “alçakça bir tertip! O Dodson ve Fogg adlı açgözlü avukatların işi. Bayan Bardell asla böyle bir şey yapmaz... Yüreği elvermez. Ortada dâvâ konusu olabilecek bir şey yok ki! Gülünç. Gülünç.”  </p>
			<p class="paragraf">Wardle gülümsedi. “Hanımın yüreğini en iyi siz biliyorsunuzdur elbette” dedi. “Gözünüzü korkutmak istemem ama neyin dâvâ konusu olabileceği hakkında hepimizden daha sağlıklı fikir yürütebilecek olanlar, bence, Dodson ve Fogg’dur.”  </p>
			<p class="paragraf">“Para sızdırmak için iğrenç bir teşebbüs” dedi Mister Pickwick.  </p>
			<p class="paragraf">“Herhalde öyledir” dedi Wardle, kısaca öksürerek.  </p>
			<p class="paragraf">“Onunla, bir kiracı ev sahibiyle nasıl konuşursa öyle konuşmuşumdur hep. Aksini gören olmuş mu hiç?” diye devam etti Mister Pickwick. Kafası kızmaya başlamıştı. “Beni onunla gören var mı? Buradaki dostlarım bile hiç görmemişlerdir... ”  </p>
			<p class="paragraf">“Sadece bir tek defa” dedi Tupman.  </p>
			<p class="paragraf">Mister Pickwick’in rengi attı.  </p>
			<p class="paragraf">“Yaa, öyle mi?” dedi Wardle. “Bakın bu önemli işte. Ama şüphe doğuracak bir şey yoktu herhalde?”  </p>
			<p class="paragraf">Tupman korka korka liderine baktı. “Eee, tabii... Şüphelenilecek bir şey yoktu ama... nasıl olduğunu bilemiyorum, Bayan Bardell Mister Pickwick’in kolları arasındaydı.”  </p>
			<p class="paragraf">“Hay Allah!” diye haykırdı, o sahneyi olanca münasebetsizliğiyle hatırlayan Mister Pickwick. “İnsanın bazen sırf bir durumdan ötürü ne hallere düşebileceğine bir örnek işte. Evet, öyleydi... evet.”  </p>
			<p class="paragraf">“Ve de dostumuz, hanımın acısını dindiriyordu” dedi Winkle, az biraz şeytansı bir bakışla.  </p>
			<p class="paragraf">“Evet, dindiriyordum” dedi Mister Pickwick. “İnkâr edecek değilim. Öyle oldu.”  </p>
			<p class="paragraf">“Ne bu böyle, yahu” diye Wardle araya girdi. “Şüpheye düşülecek hiçbir yanı olmayan bir vaka için biraz tuhaf değil mi bütün bunlar? Ha, Pickwick? Ah, seni gidi, seni!” Öyle bir güldü ki Wardle, büfede dizili duran bardaklar bir kere daha tingirdediler.  </p>
			<p class="paragraf">“Durumların birbirleriyle korkunç aldatıcı çakışması işte” diye yüksek sesle söylendi Mister Pickwick, çenesini ellerine dayayarak. “Winkle... Tupman... deminki sözlerimden dolayı sizden özür diliyorum. Hepimiz bu gibi durumların kurbanlarıyız... En büyüğü de benim.” Böyle özür dileyerek başını ellerinin arasına aldı ve düşünmeye daldı Mister Pickwick.  </p>
			<p class="paragraf">Wardle meclistekilerin her birine yüz göz işaretleriyle ve göz kırparak bakıyordu.  </p>
			<p class="paragraf">“Ama ben bunu pekâlâ izah ederim” dedi Mister Pickwick. Başını kaldırdı, masayı yumrukladı. “Bunu Dodson ve Fogg’la görüşeceğim. Yarın Londra’ya gidiyorum.”  </p>
			<p class="paragraf">“Yarın olmaz” dedi Wardle. “Ayağınız çok aksıyor.”  </p>
			<p class="paragraf">“Ertesi gün, öyleyse.”  </p>
			<p class="paragraf">“O gün 1 Eylül. Geoffrey Manning hazretlerinin malikânesine kadar at binmeye söz vermiştiniz. Katılmasanız bile öğle yemeğinde bizimle birlikte olacaksınız.”  </p>
			<p class="paragraf">“İyi o halde, o günden sonra” dedi Mister Pickwick. “Perşembe günü... Sam!”  </p>
			<p class="paragraf">“Buyrun, beyim?” dedi Sam Weller.  </p>
			<p class="paragraf">“Perşembe sabahına dışarda iki yer ayırt. Kendin ve benim için”  </p>
			<p class="paragraf">“Başüstüne, efendim.”  </p>
			<p class="paragraf">Sam odadan çıktı ve elleri cebinde, yere baka baka ağır adımlarla yürüyerek söyleneni yapmaya gitti.  </p>
			<p class="paragraf">“Bu da bi tuhaf ya, bizim patron” diye düşünüyordu. “Bayan Bardell’e göz komamış mı, bak sen şu işe... Küçcük çocuğu da var kadnın üstelik. Bu ihtiyarlar böyle oluyor hep, görnüşe hiiiç aldanmıycan. Bende o yapmaz öyle bi şey diye bilirdim... ”  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-24-backlink" id="footnote-225-24">24</a>	Pot, İngilizce, saksı demektir. (ç. n.)</p>
				</div>
			</div>
		</div>
	</body>
</html>