<html xmlns="http://www.w3.org/1999/xhtml">
	<head>
		<title>6-25</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-27">FASIL 26  </p>
			<p class="arabaslik_orta ParaOverride-9">Kısa bir fasıl   </p>
			<p class="arabaslik_orta">Bardell dâvâsının seyrine dair <span class="CharOverride-9">  </span></p>
			<p class="paragbas">Jingle’ın maskesini indirmekle seyahatinin esas hedef ve gayesine ulaşan Mister Pickwick, o sırada Baylar Dodson ve Fogg tarafından aleyhinde yürütülmekte olan işlemler hakkında bilgilenmek için derhal Londra’ya dönmeye karar verdi. Bu kararını kendine özgü olanca gayret ve azmiyle yerine getirmek için, bundan önceki iki fasılda ayrıntıları uzun uzadıya anlatılan unutulmaz olayların ertesi sabahı, Ipswich’ten hareket eden ilk posta arabasının arka sırasına tırmandı; aynı günün akşamı, kendisine refakat eden üç dostu ve Samuel Weller’la birlikte sağ salim başkente ayak bastı.  </p>
			<p class="paragraf">Orada dostlar kısa bir süre için yollarını ayırdılar. Baylar Tupman, Winkle ve Snodgrass, Dingley Dell’e yapacakları ziyaretin hazırlıklarını tamamlamak üzere evlerine gittiler; Mister Pickwick ve Sam geçici olarak pek mükemmel ve rahat, eski tarz bir hana yerleştiler: Lombard Sokağı, George Yard’da George ve Akbaba taverna/oteli.  </p>
			<p class="paragraf">Mister Pickwick akşam yemeğini yemiş, yarım litrelik ikinci kupa porto şarabını devirmiş, ipek mendilini yüzüne örtmüş, ayakları şöminenin parmaklığına dayalı, bir koltukta yan gelmiş oturuyordu; Sam Weller sırtında seyahat çantasıyla içeri girince dingin düşüncelerinden sıyrıldı.  </p>
			<p class="paragraf">“Sam” dedi.  </p>
			<p class="paragraf">“Efendim?” dedi Sam.  </p>
			<p class="paragraf">“Sam, Goswell sokağında Bayan Bardell’in evinde epey bir parça eşyam kalmıştı, şimdi yine şehirden ayrılmazdan önce bir yolunu bulup onları aldırmam gerekir diye düşünüyorum...”  </p>
			<p class="paragraf">“Çok iyi olur, efem.”  </p>
			<p class="paragraf">“Onları şimdilik Bay Tupman’lara gönderebilirim, Sam, ama önce şöyle bir ayıklanıp toparlanmaları lâzım. Goswell sokağına kadar gidip bu işle meşgul olmanı istiyorum.”  </p>
			<p class="paragraf">“Hemen mi, beyim?”  </p>
			<p class="paragraf">“Hemen. Ama dur bi dakka!” diye cüzdanını çıkararak ekledi Mister Pickwick. “Kirayı da ödemek gerekiyor. Gerçi Noel’e kadar daha vakti var ama şimdiden öde bitsin, daha iyi. Bir aylık bildirimle kontrat sona eriyor. Al, bak, burda yazıyor işte! Bayan Bardell’e ver bunu, ne zaman isterse assın kiralık ilanını.”  </p>
			<p class="paragraf">“Pekâlâ, efendim” dedi Weller. “Başka?”  </p>
			<p class="paragraf">“Başka bir şey yok, Sam.”  </p>
			<p class="paragraf">Sam, sanki daha bir şey beklermiş gibi yavaş yavaş kapıya yöneldi, yavaşça açtı kapıyı, yavaşça dışarı çıktı, kapının yavaşça kapanmasına iki parmak kala Mister Pickwick seslendi:  </p>
			<p class="paragraf">“Sam!”  </p>
			<p class="paragraf">“Buyrun, beyim?” Sam hızla geri dönüp arkasından kapıyı kapattı.  </p>
			<p class="paragraf">“Bayan Bardell’in hakkımda şahsen ne düşündüğünü ve o süfli ve mesnetsiz dâvâdan bir şey çıkıp çıkmayacağını anlamaya çalışmana bir itirazım yok, Sam. İstersen bunu yapmana bir itirazım olmadığını söylüyorum yani.”   </p>
			<p class="paragraf">Sam, kısa bir baş hareketiyle, anladığını belli ederek çıktı odadan ve Mister Pickwick ipek mendili gerisin geri yüzüne örterek azıcık kestirmeye hazırlanırken, görevini yerine getirmeye koştu.   </p>
			<p class="paragraf">Goswell sokağına vardığında saat neredeyse akşamın dokuzuydu. Sokağa bakan küçük salonda iki mum yanıyor, pencere storunda iki kadın başlığı gölgesi seçiliyordu. Bayan Bardell’in misafir günüydü.  </p>
			<p class="paragraf">Sam kapıyı tıklattı ve –dışarıda ıslık çalıp biraz eğleşmekle, içeride ise inatçı bir mumu alev almaya ikna etmeye çalışılmakla geçen– oldukça uzun bir bekleyişin ardından döşeme halısının üzerinde bir çift küçük terlik patırdadı ve evin oğlu Bardell göründü.  </p>
			<p class="paragraf">“Merhaba, sokak tosbağsı, anan nasıl?” dedi Sam.  </p>
			<p class="paragraf">“Fena değil” diye cevap verdi genç Bardell. “Ben de öyleyim.”  </p>
			<p class="paragraf">“Bak bu iyi işte!” dedi Sam. “Git söyle kendisine, onunla konuşmak istiyorum, olmaz mı, küçük belâ?”  </p>
			<p class="paragraf">Tembihe uyan Bardell oğlan inatçı kandili en alt basamağa bıraktı, haberi iletmek için sokağa bakan küçük salona dalıp gözden kayboldu.  </p>
			<p class="paragraf">Storda gölgeleri görünen iki başlık Bayan Bardell’in en yakın iki arkadaşınındı. Akşam vakti sakin sakin çay içip sıcak bir şeyler – biraz domuz paçacığı ve kızarmış peynir– yemeye daha yeni gelmişlerdi. Peynir ocağın önünde küçük bir tavada fıkırdaya fıkırdaya kızarıyordu; domuz paçacıkları sıcak bir köşede demlenmekteydi; Bayan Bardell ve iki arkadaşı bütün yakın dostları ve tanışları hakkında sohbeti koyulaştırmışlardı. Tam o sırada genç Bardell ön kapıdan döndü geldi ve Samuel Weller’ın mesajını iletti.  </p>
			<p class="paragraf">“Mister Pickwick’in hizmetkârı!” Bayan Bardell sapsarı kesildi.  </p>
			<p class="paragraf">“Ne, o mu?” dedi Bayan Cluppins.  </p>
			<p class="paragraf">“Yani hiç inanmazdım, kendim burada olup da görmeseydim!” dedi Bayan Sanders.  </p>
			<p class="paragraf">Bayan Cluppins her daim işi başından aşkın görünen, ufak tefek, tezcanlı bir kadındı; Bayan Sanders şişman, ablak suratlıydı. Bayan Bardell’e misafirliğe gelmişlerdi.  </p>
			<p class="paragraf">Bayan Bardell heyecana kapılmanın doğru olacağını sezdi. Ayrıca, üç kadından hiçbiri Mister Pickwick’in hizmetkârı ile mevcut şartlarda Dodson ve Fogg’un aracılığı olmaksızın irtibat kurmaya hakları olup olmadığını pek bilemediğinden, ne yapacaklarını hep birden şaşırmışlardı. Bu kararsızlık ânında yapılacak ilk şey, besbelli, kapıda Samuel Weller’a rastladı diye oğlanı pataklamaktı. Anası oğluna bir tane patlattı, oğlan mızırdana mızırdana ağlamaya başladı.  </p>
			<p class="paragraf">“Kes sesini... kes diyorum, yaramaz şey!” dedi Bayan Bardell.  </p>
			<p class="paragraf">“Evet ya, üzme zavallı anneni öyle” dedi Bayan Sanders.  </p>
			<p class="paragraf">“Zaten yeterince sebep var üzülmesi için, Tommy” dedi Bayan Cluppins de Bayan Bardell’e içi yanarak, tevekkülle.  </p>
			<p class="paragraf">“Hem de nasıl... bahtsız kuzu!” dedi Bayan Sanders.  </p>
			<p class="paragraf">Bütün bu ahlakçı serzenişlerden nasibini alan Bardell oğlan bu defa böğüre böğüre bir ağlamadır tutturdu.  </p>
			<p class="paragraf">“Ben n’apıyım peki şimdi?” dedi Bayan Bardell, Bayan Cluppins’e.  </p>
			<p class="paragraf">“Bence onu görmelisin” dedi Bayan Cluppins.” Ama yanında bir tanık olmadan, asla!”  </p>
			<p class="paragraf">“Bana kalırsa iki tanık daha yasal olur” dedi Bayan Sanders. O da, Bayan Bardell’in öbür arkadaşı gibi, meraktan çatlıyordu.  </p>
			<p class="paragraf">“Gelsin bari, en iyisi” dedi Bayan Bardell.  </p>
			<p class="paragraf">“Tabii, elbette!” diye atıldı Bayan Cluppins. “Girin içeri, genç adam, ama önce sokak kapısını kapayın, lütfen.”  </p>
			<p class="paragraf">Sam Weller dâveti ikiletmedi; salona girip Bayan Bardell’e diyeceğini şöyle dile getirdi:  </p>
			<p class="paragraf">“Şahsınızı rahatsız ettiğim için çok üzgünüm, hanfendi, eve giren hırsızın yaşlı hanımı ateşin üstüne oturturken dediği gibi... Fakat ben ve efendim şehre daha yeni döndüğümüzden ve de yine hemen çıkıp gitceğimiz için, başka çaresi yoktu... takdir edersiniz.”  </p>
			<p class="paragraf">“Tabii ya, efendisi bir kusur etmişse bu genç adam ne yapsın!” dedi Sam Weller’ın görünüşünden ve sözlerinden etkilenen Bayan Cluppins.  </p>
			<p class="paragraf">“Tabii, tabii” dedi ocaktaki tencereye arada bir âdeta ağzı sulanarak bakmasından, Sam yemeğe dâvet edilecek olursa domuz paçacıklarının kaç kişiye yeteceğini hesaplamakla meşgul olduğu anlaşılan Bayan Sanders.  </p>
			<p class="paragraf">Sam, müdahaleye hiç aldırmadı. “Sırf şun’çin geldim” dedi, “Birincisi, efendimin çıkış bildirimini getirmeye. İşte burda. İkincisi, kirayı ödemeye... O da burda. Üçüncsü, burda ne eşyası varsa göndercemiz birisine teslim edilmesi icap ediyor demeye. Dördüncsü, meskeni ne zaman isterseniz kiraya verebilirsiniz demeye... Hepsi bu işte.”  </p>
			<p class="paragraf">“Ne olmuş olursa olsun” dedi Bayan Bardell, “ben hep söylemişimdir, bundan sonra da söylerim, Mister Pickwick tek bir husus dışında tam bir beyfendi gibi davranmıştır her zaman. Para mevzuunda her zaman banka gibi güvenebilirsiniz kendisine, her zaman.”  </p>
			<p class="paragraf">Bayan Bardell bunları söylerken mendilini gözlerine değdirerek ödendi makbuzunu getirmek için dışarı çıktı.  </p>
			<p class="paragraf">Sam çok iyi biliyordu ki kendisi konuşmazsa kadınların çeneleri açılacaktı. O nedenle derin bir suskunluk içinde kalaylı tencereden kızarmış peynire, ondan duvara, duvardan tavana baktı durdu.  </p>
			<p class="paragraf">“Zavallı kadıncaaz!” dedi Bayan Cluppins.  </p>
			<p class="paragraf">“Yaa, biçare!” dedi Bayan Sanders.  </p>
			<p class="paragraf">Sam hiçbir şey demedi. Hanımların sadede gelmekte olduklarını anlamıştı.  </p>
			<p class="paragraf">“Sözünden dönmenin böylesi aklıma geldikçe kendimi tutamıyorum” diye konuştu Bayan Cluppins. “Canınızı sıkacak bir şey söylemek istemem size, delikanlı, ama sizin o efendiniz tam bir canavar! Burda olaydı da yüzüne söyliyeydim.”  </p>
			<p class="paragraf">“Keşke” dedi Sam.  </p>
			<p class="paragraf">Bayan Cluppins, tencereye ve tavaya bir göz atarak devam etti: “Nasıl rencide olduğunu görün işte” dedi. “Hep böyle ağlamaklı, zavallı. Arkadaşları acıyıp da bi parça teselliye gelip oturmasalar, hiçbir şeyden tat almayacak, o kadar yani... Çok fena!”  </p>
			<p class="paragraf">“Barbarlık!” dedi Bayan Sanders.  </p>
			<p class="paragraf">“Yani şimdi sizin efendinizin, genç adam, evli olsaydı karısına su gibi harcayacağı o kadar parası varken” diye Bayan Cluppins hararetle konuşmayı sürdürdü, “böyle davranması için ne gibi bir mazereti olabilir ki? Niye evlenmiyor onunla?”  </p>
			<p class="paragraf">“Evet” dedi Sam, “hakkaten bütün mesele bu işte.”  </p>
			<p class="paragraf">“İşin hakikati şu ki, Bayan Bardell benim gibi biri olsaydı bunu öyle bi mesele yapardı ki! Ama n’olursa olsun, fırsat buldukça bizi canımızdan bezdirseler de biz kadınlar için de kanun var. Efendiniz, altı ay daha yaşlanmasına kalmaz görecek gününü, genç adam, hem de nasıl!”  </p>
			<p class="paragraf">Bu avunmayla Bayan Cluppins silkinerek gerdanını kabarttı, Bayan Sanders’a bakıp gülümseyince o da ona gülümsedi.  </p>
			<p class="paragraf">Bayan Bardell elinde makbuzla dönüp odaya girerken Sam, “Dâvânın sürdüğü anlaşılıyor” diye düşünüyordu.  </p>
			<p class="paragraf">“Buyrun makbuzu, Bay Weller” dedi Bayan Bardell, “bu da paranın üstü. Biraz ısınmak için bi yudum bi şey almaz mıydınız, eski tanışlığımızın hâtırasına?”  </p>
			<p class="paragraf">Sam bundan yararlanabileceğini kestirerek hemen razı oldu. Bayan Bardell ufak bir dolaptan koyu renkli bir şişe ve bir şarap kadehi çıkardı, Sam’in kadehini doldurdu, sonra zihnini kavuran acıdan ne yaptığını bilmez bir halde üç kadeh daha çıkardı, onları da doldurdu.  </p>
			<p class="paragraf">“Hay Allah, baksanıza ne yaptınız öyle!” dedi Bayan Cluppins.  </p>
			<p class="paragraf">“Fena mı, ne güzel!” dedi Bayan Sanders.  </p>
			<p class="paragraf">“Ah, bende kafa mı kaldı!” dedi Bayan Bardell, solgun bir gülümsemeyle.  </p>
			<p class="paragraf">Sam bütün bunların ne anlama geldiğini pekâlâ anlamıştı. Hemen, hanımlarla birlikte içmeyecekse eğer yemek önceleri asla içki içmediğini söyledi, kadınlar buna gülmekten kırıldılar; Bayan Sanders onu hoşnut etmek için kadehinden küçücük bir yudum alıp dudaklarını ıslattı, Sam hep birlikte içmelerini önerince her biri bir küçücük yudumla dudaklarını ıslattı. Bundan sonra kısa boylu Bayan Cluppins, “Pickwick’e karşı Bardell davası”nın başarısına kaldırdı kadehini. Hanımlar da hemen kadehlerini kaldırdılar ve hep birden konuşmaya başladılar.  </p>
			<p class="paragraf">“Olanlar hakkında söylenenleri işitmiş olmalısınız, Bay Weller” dedi Bayan Bardell.  </p>
			<p class="paragraf">“Bi şeyler söylendiğini işittiydim” dedi Sam.  </p>
			<p class="paragraf">“Böyle ağza düşmek çok korkunç bir şey, Bay Weller, ama şimdi anlıyorum, yapabileceğim başka bir şey yoktu. Avukatlarım Bay Dodson ve Bay Fogg da sunacağımız deliller ve tanıklarla dâvâyı mutlaka kazanırız diyorlar. Bu dâvâyı kazanmazsam ne yaparım hiç bilemiyorum yani, Bay Weller.”  </p>
			<p class="paragraf">Bayan Bardell’in dâvâyı kaybedebileceği fikri Bayan Sanders’ı öylesine derinden sarstı ki, kadehini yeniden doldurduğu gibi yine boşaltmadan edemedi. Sonradan dediğine göre, eğer bunu akıl etmemiş olsaydı hemen oracıkta düşüp bayılacaktı.  </p>
			<p class="paragraf">“Karar ne zaman çıkar diyorlar?” Sam sordu.  </p>
			<p class="paragraf">“Şubatta ya da martta” dedi Bayan Bardell.  </p>
			<p class="paragraf">“Ne çok tanık olacak mahkemede, değil mi?” dedi Bayan Cluppins.  </p>
			<p class="paragraf">“Tabii olacak” dedi Bayan Sanders.  </p>
			<p class="paragraf">“Bay Dodson’la Bay Fogg çıldıracaklar bu dâvâda dâvâcı haklı çıkmazsa, değil mi?” diye ekledi Bayan Cluppins. “Ücretlerini dâvâlıdan çıkaracaklar çünkü, rizikolu aldılar işi.”  </p>
			<p class="paragraf">“Öyle aldılar, evet” dedi Bayan Sanders.  </p>
			<p class="paragraf">“Dâvâcının kazancağı kesin ama.”  </p>
			<p class="paragraf">“Umuyorum” dedi Bayan Bardell.  </p>
			<p class="paragraf">“Hiç şüphe yok” dedi Bayan Sanders.  </p>
			<p class="paragraf">Sam, “İyi öyliyse” diyerek ayağa kalktı. Kadehini masaya koydu. “Benim bütün diyeceğim, dilerim hakkınız neyse kazanırsınız.”  </p>
			<p class="paragraf">“Çok sağ olun, Bay Weller” dedi Bayan Bardell.  </p>
			<p class="paragraf">“Hep böyle rizikolu işler çeviren o Dodson ve Fogg’lara ve de insanları öyle yok yere birbirine düşüren, kâtiplerini neylerini komşular, tanışlar arasında dâvâ konusu olacak olur olmaz itilaflar filan bulup buluşturmaya koşturanlar var ya, hani o hepsi aynı meslekten dört dörtlük cömert mi cömert tipler, onlara gelince” diye devam etti Sam “onlar hakkında bütün diyeceğim şu: Hak ettiklerini benden almalarını dilerdim.”  </p>
			<p class="paragraf">“İyi yürekli ve cömert insanların onlardan esirgemeyeceği her şey onların olsun isterim ben” dedi söylenenlerden pek memnun kalan Bayan Bardell.  </p>
			<p class="paragraf">“Âmin!” dedi Sam. “Bi eli yağda, bi eli balda mutlu bir hayat sürerler o sayede, eminim... İyi geceler, hanımlar!”  </p>
			<p class="paragraf">Ev sahibesi domuz paçacıkları ve kızarmış peynire hiç atıfta bulunmadan Sam oradan ayrılınca Bayan Sanders rahat bir nefes aldı ve o gittikten az bir süre sonra oğul Bardell’in de çocukça katkısıyla hanfendiler ortada ne varsa hepsini bir güzel silip süpürdüler.  </p>
			<p class="paragraf">Sam Weller, George ve Akbaba’ya dönerek Dodson ve Fogg’un çevirdikleri dolaplar hakkında toparlayabildiği bütün ipuçlarını bir bir anlattı efendisine. Ertesi gün Bay Perker’la görüşmeleri, Sam’in dediklerini tastamam doğrulayınca da Mister Pickwick’e, hakkında evlenme vaadinden cayma iddiası ile açılmış olan tazminat dâvâsının, sırf durum vaziyetlerinden dolayı ve de Baylar Dodson ve Fogg’un şeytana pabucunu ters giydirecek fırıldakları sayesinde dâvâcıya sağlanan ek avantajlarla iki üç ay sonra Majestelerinin Hukuk Mahkemesi’nde açık duruşmada görülmesine intizaren gönlünü hoş tutarak Dingley Dell’e yapacağı Noel ziyaretine hazırlanmak kaldı.  </p>
		</div>
	</body>
</html>