<html xmlns="http://www.w3.org/1999/xhtml">
	<head>
		<title>6-46</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-48">FASIL 47  </p>
			<p class="arabaslik_orta ParaOverride-9">Esas itibariyle iş hayatına, Dodson ve Fogg’un   </p>
			<p class="arabaslik_orta ParaOverride-9">çevirdikleri dümenlere dair.   </p>
			<p class="arabaslik_orta ParaOverride-9">Winkle hiç beklenmezken yine sahnede.   </p>
			<p class="arabaslik_orta">Mister Pickwick’in iyilikseverliği inadına üstün geliyor  </p>
			<p class="paragbas">Job Trotter hiç hız kesmeden Holborn’a<span class="dipp"><a class="_idFootnoteLink" href="#footnote-225-91" id="footnote-225-91-backlink">91</a></span> koştu; kâh yolun ortasından, kâh kaldırımdan, arada bir kaldırım kenarından, güzergâhın her menzilinde kadınlı erkekli insan kalabalığıyla çocukların ve arabaların baskısı karşısında en iyi nasıl yol alabilecekse oradan, önüne çıkan hiçbir engele aldırmadan, Gray’s Inn’in cümle kapısına ulaşıncaya kadar hiç durmadı koştu. O kadar hızlı koşmuş olmasına rağmen o oraya varmadan yarım saat önce kapı kapanmıştı; Bay Perker’ın, Gray’s Inn Aralığı ardında bir yerde bir birahanenin hemen yakınındaki sokakta bir evin birinci katında oturan, akşamları evine çıkan bir garsona varmış kızının yanında yaşayan çamaşırcısını bulduğunda, hapishanenin kapanmasına on beş dakika kalmıştı. Bay Lowten’in de Saksağan ve Kütük birahanesinin arka salonunda bulunup birlikte götürülmesi gerekiyordu.   </p>
			<p class="paragraf">Job bunu başarıp da Samuel Weller’ın mesajını ona ilettiğinde saat 10’u vurmaktaydı. “Boş ver, geç kaldık” dedi Lowten. “Bu gece içeri giremezsin artık.”  </p>
			<p class="paragraf">“Siz bana bakmayın, ben nerde olsa uyurum” dedi Job. “Ama Bay Perker’ı bu gece görebilseydik iyi olmaz mıydı, sabah erkenden orada olabilmemiz için?”   </p>
			<p class="paragraf">Lowten az biraz düşündü. “Başka birisi için Perker kendisini görmeye evine gitmemden hoşlanmazdı” dedi, “ama bu Mister Pickwick’in işi; bir arabaya atlayalım, yol parasını yazıhaneye mensup edebilirim sanıyorum.”   </p>
			<p class="paragraf">Bu kararla Lowten şapkasını aldı, dostlarından geçici yokluğunda kendi yerine bir başkan vekili tâyin etmelerini rica ederek Job’la birlikte en yakındaki araba durağına yollandı. Gözüne kestirdiği en münasip arabaya işaret etti, sürücüye Russel Square’de Montegue Place’e çekmesini söyledi.   </p>
			<p class="paragraf">Bay Perker’ın evinde o akşam ziyafet vardı. Öyle olduğu, misafir odası pencerelerinde görünen ışıklardan, son model bir kuyruklu piyano ve istidat vaat eden bir şarkıcıdan çıkan seslerden ve merdivenle kapı girişinde insanın burnunun direğini kıran pişmiş et kokusundan anlaşılıyordu. Filhakika tam o günlerde taşradan gelmiş olan iki mümtaz memuru ağırlamak üzere Hayat Sigortası Bürosu sekreteri Bay Snicks, avukatlık mesleğinin ileri gelenlerinden Bay Prosse, üç dâvâvekili, bir İflas Komisyonu üyesi beyfendi, Temple’dan bir müşavir avukat, kira veya veraset yoluyla arazi intikalleri konusuna dair olağanüstü bol kenar notu ve iktibasla destekli fevkalade ilginç bir kitap yazmış olan boncuk gözlü, dediğim dedik bir genç adamla daha birçok seçkin ve tanınmış şahsiyeti bir araya getiren bir parti düzenlenmişti. Perker, kâtibinin geldiği kendisine fısıldanınca bu sosyeteden ayrılarak yemek salonuna geçti ve orada pelüş tulum ve pazen çoraplarıyla ortalarda görünmeye üç aylık maaş karşılığı razı olan kapı kâhyasının, kâtip efendiyi de, “yazıhane”nin her bir işini de boşlayarak masaya koyduğu mutfak kandilinin ışığı altında yarı karanlığa gömülü bekleyen Lowten ve Job Trotter’la karşılaştı.  </p>
			<p class="paragraf">Bücür Perker kapıyı kapatarak, “Evet, Lowten, n’oluyor?” dedi. “Önemli bir mektup mu geldi, ne var?”   </p>
			<p class="paragraf">“Hayır, efendim” dedi Lowten. “Mister Pickwick’ten bir haberci.”   </p>
			<p class="paragraf">“Mister Pickwick’ten, öyle mi?” Perker ivecenlikle Job’a döndü. “Neymiş bakalım?”   </p>
			<p class="paragraf">“Dodson ve Fogg Bayan Bardell’i masraflarının infazı için içeri attırdılar, efendim.”   </p>
			<p class="paragraf">“Olamaz!” diye haykırdı Perker. Ellerini ceplerine daldırıp mutfak dolabına yaslandı.   </p>
			<p class="paragraf">“Doğru ama” dedi Job. “Duruşmadan hemen sonra kendisinden o miktar için imzalı beyan aldıkları anlaşılıyor.”   </p>
			<p class="paragraf">“Daha neler!” dedi Perker. İki elini birden ceplerinden çıkarıp sağ elinin tersini sol elinin avucuna çarptı. “Şimdiye kadar iş yaptığım namussuzlar arasında bunlar kadar açıkgöz olanına hiç rastlamadım!”   </p>
			<p class="paragraf">“Benim de meslekte tanıdığım en hinoğlu hin herifler” dedi Lowten.   </p>
			<p class="paragraf">“Sahiden öyle” dedi Perker, “nerden, nasıl çarpacaklar bilemezsin.”   </p>
			<p class="paragraf">“Evet, bilemezsiniz.” Ve üstatla adamı, insan zekâsının gelmiş geçmiş en dâhiyâne keşiflerinden biri üzerine kafa yoruyorlarmış gibi gönençten parıldayan çehrelerle birkaç saniye tefekküre daldılar. Dodson ve Fogg’a duydukları hayranlıktan ötürü içine düştükleri vecd hâlinden biraz olsun sıyrıldıkları vakit Job Trotter söyleyeceklerini tamamladı. Düşünceli bir halde başını sallayan Perker saatini çıkardı.   </p>
			<p class="paragraf">“Saat tam onda orada olacağım” dedi. “Sam çok haklı. Öyle dediğimi söyle ona. Bir kadeh şarap alır mıydınız Lowten?”   </p>
			<p class="paragraf">“Hayır, teşekkür ederim, efendim.”   </p>
			<p class="paragraf">“Evet demek istiyorsunuz bana kalırsa” dedi küçük adam. Bir sürahi ile birkaç kadeh almak için dolaba döndü.   </p>
			<p class="paragraf">Lowten sahiden de evet demek istemiş olduğundan, bu konuda daha fazla konuşmadı; Perker’ın şöminenin karşısındaki duvarda asılı duran portresinin kendisine ne çok benzediğinden bahisle, Job’a bunun doğru olup olmadığını sordu; Job, doğru olduğunu söyleyerek karşılık verdi. Şarap kadehlere pay edilmişti o arada. Lowten Bayan Perker’ın ve çocukların, Job da Perker’ın sağlığına içtiler. Pelüş tulum ve pazen çoraplı kişi yazıhaneden çıkanlara yol göstermeyi üzerine vazife saymadığı için çıngırağın sesini işitmedi bile, onlar kendi başlarına çıktılar. Dâvâvekili oturma odasına geçti, kâtip Saksağan Ve Kütük’e, Job da geceyi bir zerzavat küfesi içinde geçirmek üzere Covent Garden Pazarı’na<span class="dipp"><a class="_idFootnoteLink" href="#footnote-225-92" id="footnote-225-92-backlink">92</a></span> gitti.   </p>
			<p class="paragraf">Ertesi sabah tam kararlaştırılan saatte yerden bitme şirin dâvâvekili Mister Pickwick’in kapısını vuruyordu. Kapıyı hemen Sam Weller açtı.   </p>
			<p class="paragraf">“Bay Perker, efendim” dedi. Mister Pickwick pencerenin önünde oturmuş, düşünüyordu.   </p>
			<p class="paragraf">“Tesadüfen uğradığınız çok iyi oldu” dedi Sam. “Patron sizinle birkaç kelime konuşmak istiyordu.”   </p>
			<p class="paragraf">Perker, Sam’e anlamlı anlamlı bakarak, oraya çağrılmış olduğunun söylenmesinin istenmediğinin farkında olduğunu belli etti ve Sam’e yaklaşmasını işaret ederek, kulağına bir şey fısıldadı.   </p>
			<p class="paragraf">Sam irkildi; aşırı bir şaşkınlıkla, “Burada öyle birşey yapmıycaksınız herhalde?” dedi.   </p>
			<p class="paragraf">Perker başını sallayıp gülümsedi.   </p>
			<p class="paragraf">Samuel Weller yerden bitme dâvâvekiline bir baktı, sonra Mister Pickwick’e baktı, sonra tekrar Perker’a baktı, sırıttı, gülmeye başladı ve sonunda halının üstünde duran şapkasını kaptığı gibi hiçbir açıklama yapmadan ortadan kayboldu.   </p>
			<p class="paragraf">Perker’a bakakalan Mister Pickwick, “Ne demek oluyor bu böyle?” diye sordu. “Neymiş Sam’i bu akıl almaz davranışa sürükleyen?”   </p>
			<p class="paragraf">“O mu, ha, hiçbir şey, hiç...” dedi Perker. “Gelin, aziz dostum, yaklaştırın iskemlenizi şöyle masaya, size söyleyeceğim çok şey var.”   </p>
			<p class="paragraf">Küçük adam kırmızı şeritle bağlı evrak dosyasını masanın üstüne koyarken, Mister Pickwick, “Bu kâğıtlar ne?” diye sordu.   </p>
			<p class="paragraf">“Bardell ve Pickwick dâvâsının dosyası” dedi Perker, düğümü dişleriyle çözerken.   </p>
			<p class="paragraf">Mister Pickwick aniden ilgilenerek iskemlesinin ayaklarını yerde sürttürüp gıcırdatarak yaklaşırken hukukçu dostunu elinden geldiği kadar sert bir bakışla süzdü.   </p>
			<p class="paragraf">“Bu dâvânın adını bile işitmek istemiyorsunuz, değil mi?” dedi küçük adam. Hâlâ düğümü çözmeye uğraşıyordu.   </p>
			<p class="paragraf">“Hiç istemiyorum” dedi Mister Pickwick.   </p>
			<p class="paragraf">“Yazık. Çünkü tam da bunu görüşeceğiz.”   </p>
			<p class="paragraf">“Bu konunun sizinle aramızda hiç sözü edilmemesini tercih ederim, Perker.”   </p>
			<p class="paragraf">“Yapmayın, yapmayın, aziz dostum!” Küçük adam dosyayı hızla açarken göz ucuyla Mister Pickwick’e baktı. “Sözü edilmesi lazım. Buraya bilhassa bunun için geldim. Söyleyeceklerimi dinlemeye hazır mısınız, azizim? Acelesi yok; değilseniz, ben bekleyebilirim, bu sabahın gazetesini yanımda getirdim. Vaktinizi boşa harcamayacağım. Buyrun, dinleyin.” Böyle diyerek küçük adam bacak bacak üstüne attı, büyük bir sükûnetle ve dikkatle okumaya başlıyormuş gibi yaptı.   </p>
			<p class="paragraf">“Peki, o halde” dedi Mister Pickwick, içini çekerek ve aynı zamanda yumuşayıp gülümseyerek. “Söyleyin ne söyleyecekseniz. Hep aynı hikâye, nasıl olsa.”   </p>
			<p class="paragraf">“Ama değişik şekliyle, azizim, değişik şekliyle” dedi Perker, gazeteyi ağır ağır katlayıp tekrar cebine koyarken. “Bayan Bardell, yani dâvâcı, şu anda bu dört duvar arasında, beyfendi.”   </p>
			<p class="paragraf">Mister Pickwick’in buna cevabı “Biliyorum” oldu.   </p>
			<p class="paragraf">“Pekâlâ” dedi Perker. “Buraya nasıl geldiğini de biliyor olmalısınız o halde? Yani hangi sebeple ve kimlerin talebi üzerine?”   </p>
			<p class="paragraf">“Evet, biliyorum. En azından, Sam’in anlattığı kadarını.” Mister Pickwick umursamaz göründü.   </p>
			<p class="paragraf">“Sam’in anlattıklarında doğru olmayan bir şey yoktur diyebilirim. Ama şimdi, aziz dostum, size sormam gereken ilk soru şu: Bu kadın burada kalacak mı?”   </p>
			<p class="paragraf">“Burada kalacak mı?” Mister Pickwick Perker’ın sözünü tekrarladı.   </p>
			<p class="paragraf">“Evet, dostum. Burada kalacak mı?” Perker iskemlesinin arkasına yaslanarak gözlerini müvekkiline dikti.   </p>
			<p class="paragraf">“Bunu nasıl bana sorabiliyorsunuz?” dedi Mister Pickwick. “Dodson ve Fogg’a bağlı bir şey bu. Öyle olduğunu çok iyi biliyorsunuz.”   </p>
			<p class="paragraf">“Ben hiç öyle bir şey bilmiyorum” diye diretti Perker. “Dodson ve Fogg’a bağlı değil. O adamları benim kadar siz de tanıyorsunuz. Bu iş sadece ve tamamen size bağlı.”   </p>
			<p class="paragraf">“Bana mı!” diye haykırdı Mister Pickwick. Sinirlenerek ayağa kalktı, sonra hemen yine oturdu.   </p>
			<p class="paragraf">Minik adam enfiye kutusunun kapağına iki kez vurdu. Kapağı açtı, büyücek bir tutam enfiye alıp kutuyu kapattı ve aynı sözleri tekrarladı: “Size bağlı.”   </p>
			<p class="paragraf">“Bakın, aziz dostum” diye sürdürdü sonra sözünü. Enfiye özgüvenini tazelemiş görünüyordu. “Bayan Bardell vakit gecikmeden serbest mi kalacak, yoksa ilelebet mahpus mu, bu size bağlıdır, sadece size diyorum. Diyeceklerimi sonuna kadar dinleyin ve rahat durun, kıpırdamayın. Lütfen! Terleyeceksiniz sonra, o da hiç iyi olmayacak... Diyorum ki” diyerek devam etti Perker, her bir keyfiyeti vurgulamak için arka arkaya her bir parmağına basarak, “diyorum ki, sizden başka hiç kimse onu bu ufunet batağından kurtaramaz; siz de bunu ancak bu dâvânın masraflarını, dâvâcının da, dâvâlının da üzerlerine düşeni yani, ödemek sûretiyle yapabilirsiniz. Şimdi lütfen sakin olun, azizim.”   </p>
			<p class="paragraf">Bu konuşma boyunca çehresi renkten renge giren ve belli ki korkunç bir öfke patlamasının sınırına gelip dayanmış olan Mister Pickwick elinden geldiği kadar tuttu kendini. Perker tartışma gücünü yeni bir tutam enfiye ile tahkim ettikten sonra konuşmayı sürdürdü.   </p>
			<p class="paragraf">“Kadını bu sabah gördüm. Siz masrafları ödeyince o derhal tahliye olacak, siz de tazminat ödemekten kurtulacaksınız. Bundan başka –ki sizi en çok bunun alakadar ettiğine eminim, aziz dostum– kendi eliyle bana yazacağı bir mektupla bu işin baştan beri Baylar Dodson ve Fogg tarafından kışkırtılarak teşvik ve tertip edilmiş olduğunu; sizin rahatsız edilip zarara uğratılmanıza kendisinin âlet edilmiş olmasından derin üzüntü duyduğunu; benden sizin kendisini affetmeniz için aracılık etmemi rica ettiğini serbestçe ve kendi iradesiyle beyan etmesini sağlamış olacaksınız.”  </p>
			<p class="paragraf">“Çok işe yarar bir vesika olacağı anlaşılıyor, masraflarını ben ödeyeceksem” dedi Mister Pickwick, hiddetle.   </p>
			<p class="paragraf">Perker, zafer kazanmış gibi, “Bu işin eğeri filan yok, beyfendiciğim” dedi. “Size sözünü ettiğim mektup burada. Bu sabah saat dokuzda başka bir kadın getirdi yazıhaneme, ben buraya adımımı atmadan ya da Bayan Bardell’le herhangi bir temasa geçmeden önce. Böyle olduğuna şerefim üzerine yemin ederim.” Dosyanın içinden söz konusu mektubu seçip çıkararak Mister Pickwick’in dirseği hizasında tuttu işinin ehli dâvâvekili ve iki dakika boyunca gözünü kırpmadan peş peşe enfiye çekti.   </p>
			<p class="paragraf">“Bana diyeceklerinizin hepsi bu mu?” dedi Mister Pickwick yumuşak bir sesle.   </p>
			<p class="paragraf">“Tam değil” dedi Perker. “Şu anda, gönüllü beyanın aleni karşılığını ve dâvânın tahakkuku için derleyebileceğimiz delillerin fesat tertibi iddiasıyla ceza dâvâsı açmamıza yetip yetmeyeceğini söyleyebilecek durumda değilim. Yeteceğinden şüphem var, aziz dostum. Bu herifler çok kurnaz. Mamafih, şunu diyebilirim: Bütün olgular, bir arada mütalaa edildiğinde, her makul insanın gözünde size hak verdirecek mahiyettedir. Şimdi, azizim, size söylüyorum: Bu yüz elli sterlin ya da yuvarlak hesap ne kadarsa, sizin için nedir ki? Hiçbir şey. Aleyhinizde karar vermiş bir jüri var; evet, yanlış karar verdiler ama doğru olduğunu düşünerek verdiler o kararı ve o karar sizin aleyhinizde tecelli etti. Şimdi önünüzde, burada kalmakla elde edebileceğinizden çok daha iyi bir durumda olmanızı ehven şartlarla mümkün kılacak bir fırsat var. Burada kalmanız, sizi tanımayan insanlar indinde kaskatı, münasebetsiz, budalaca bir inattan başka bir şeye yorulmayacak, bana inanın, aziz dostum! Üstelik böyle bir fırsat sizi arkadaşlarınıza, her zamanki meşguliyetlerinize, sağlığınıza, eğlencelerinize yeniden kavuşturacak; bunu yapmadığınız takdirde hayatınız boyunca hapis yatmaya mahkûm etmiş olacağınız sizi seven, sadık hizmetkârınızın da serbest kalmasını sağlayacak; ve bilhassa, aziz dostum, bu kadının, bana kalırsa hiçbir erkeğin dahi hiç katlanmaması gereken, fakat bir kadın için büsbütün korkunç ve barbarca bir muameleye maruz kalmasına mâni olarak onu bu sefalet ve pislik batağından kurtarmakla, her şeyden çok istediğinizi çok iyi bildiğim o âlicenap intikam duygunuzu da tatmin etmiş olacaksınız. Böyle bir fırsattan yararlanmakta nasıl tereddüt edebilirsiniz? Şimdi size soruyorum, sadece hukuki müşaviriniz olarak değil, gerçek bir dostunuz olarak da soruyorum, bütün bu gayelere erişip bunca insana iyilik etme fırsatını, hayatta hep kazanmak ve daha çok kazanmaktan başka bir dertleri olmayan ve mutlaka günün birinde yeni bir dalavere peşinde koşarken belalarını bulacak olan o iki şeririn cebine üç buçuk sterlin girmesin diye elinizden kaçıracak mısınız? Size sunduğum bu mütalaaları, ne kadar yarım yamalak ve mükemmellikten uzak olurlarsa olsunlar, dikkate alıp üzerlerinde düşünmenizi sizden bilhassa rica ediyorum, aziz beyfendiciğim! İstediğiniz kadar düşünün taşının. Ben burada, asla sabırsızlığa kapılmaksızın, cevabınızı bekleyeceğim.”   </p>
			<p class="paragraf">Mister Pickwick cevap vermeye fırsat bulamadan ve Perker böylesine alışılmadık uzunlukta bir nutkun ardından artık alınması şart olan enfiyenin daha yirmide birini burnuna çekmemişken, dışarıdan birtakım mırıldanmalar işitildi, sonra da kapı vurulur gibi oldu.   </p>
			<p class="paragraf">“Hay Allah!” diye haykırdı Mister Pickwick. Dostunun sözlerinden besbelli ziyadesiyle etkilenmişti. “Bu kapı da, şimdi! Kim var orda?”   </p>
			<p class="paragraf">“Benim, efendim.”   </p>
			<p class="paragraf">Sam Weller’ın başı göründü.  </p>
			<p class="paragraf">“Şimdi konuşamam seninle, Sam” dedi Mister Pickwick. “Meşgulüm şu anda.”   </p>
			<p class="paragraf">“Afedersiniz ama, beyim” dedi Weller, “burda bir hanım var, size çok önemli bir şey açıklıycakmış.”   </p>
			<p class="paragraf">Aklı Bayan Bardell sahneleriyle dopdolu olan Mister Pickwick, “Hiçbir hanımla görüşemem şimdi” dedi.   </p>
			<p class="paragraf">“Ben sizin yerinizde olsam o kadar emin olmazdım, efem” diye Sam başını iki yana sallayarak ısrarcı oldu. “Gelenin kim olduğunu bilseniz, böyle konuşmazdınız... Kırmızı göğüslü ardıç kuşunun köşenin ardında öttüğünü işiten şahinin kendi kendine dediği gibi.”   </p>
			<p class="paragraf">“Kimmiş o peki?” diye sordu Mister Pickwick.   </p>
			<p class="paragraf">Sam, sanki arkasında acayip bir hayvan varmış gibi kapıyı eliyle tutarak, “Görecek misiniz onu?” diye sordu.   </p>
			<p class="paragraf">Mister Pickwick, Perker’a bakarak, “Anlaşıldı, görmem gerekiyor galiba” dedi.   </p>
			<p class="paragraf">“Tamam o zaman. Sahnee!” diye bağırdı Sam. “Gong çalar, perde kalkar, iki suikastçı içeri girer!”   </p>
			<p class="paragraf">Sam’in böyle diyerek kapıyı ardına kadar açmasıyla Nathaniel Winkle’ın odaya dalması bir oldu. Göze pek hoş görünen bol yüz kızarmaları ve sıkılmalar eşliğinde onun elinden tutmuş arkasından gelen ve toz pembe ipekliler, pek zarif bir şapka ve şahane bir tül peçeyle her zamankinden daha güzel görünen genç hanım, Dingley Dell’de kürk konçlu potinler giyen genç hanımın ta kendisiydi.   </p>
			<p class="paragraf">Mister Pickwick iskemlesinden kalkarak, “Bayan Arabella Allen!” diye haykırdı.  </p>
			<p class="paragraf">“Hayır!” diye karşılık verdi Winkle, dizleri üstüne çökerek. “Bayan Winkle! Bağışlayın, aziz dostum, bağışlayın!”   </p>
			<p class="paragraf">Mister Pickwick gözlerine, kulaklarına inanmakta zorlandı; hiç inanmayacaktı, eğer Perker’ın beşuş çehresi ile orada arkalarda bir yerde Sam ve güzel oda hizmetçisinin olan biteni son derece içten bir sevinçle seyretmekte olmalarının tanıklığı olmasaydı.   </p>
			<p class="paragraf">“Ah, Mister Pickwick!” dedi Arabella, pes perdeden, ortalığa çöken sessizlikten telaşa kapılmış gibi. “Büyük tedbirsizlik ettim, beni bağışlayabilecek misiniz?”   </p>
			<p class="paragraf">Mister Pickwick bu yakarışa sözle karşılık verme yerine alelacele gözlüğünü çıkardı ve genç kadının iki elini birden kendi elleri arasına alıp onu birçok kere –belki lüzumundan da ziyade– öptü, sonra bir elini hâlâ bırakmadan Bay Winkle’a dönüp onun haddini bilmez bir edepsiz olduğunu söyleyerek ayağa kalkmasını buyurdu. Birkaç saniyedir hiçbir sabırsızlık alameti göstermeksizin şapkasının kenarıyla burnunu kaşımakta olan Winkle söyleneni yaptı; o zaman Mister Pickwick Winkle’ın sırtına birkaç şaplak patlatarak hemen Perker’la el sıkıştı; o da iltifatından kimseyi esirgemiş olmamak için gelin hanımla birlikte güzel hizmetçiyi de öptükten sonra Winkle’ın elini bütün iyi niyetiyle sıkıp canını acıtarak, ne kadar sevindiğini göstermek için, sıradan burunlara sahip yarım düzine adamı bir ömür boyu hapşırtmaya yeter miktarda enfiye çekti.   </p>
			<p class="paragraf">“Yaa, böyle işte, sevgili kızım!” dedi Mister Pickwick. “Bütün bunlar nasıl oldu, gelin oturun ve bana hepsini anlatın. Ne de güzel görünüyor, değil mi, Perker?” diye ekledi sonra, Arabella’nın yüzünü sanki kendi kızına bakıyormuş gibi gurur ve iftiharla süzerek.   </p>
			<p class="paragraf">“Harikulade, efendim, harikulade! Evli olmasam kıskanırdım sizi doğrusu” diye Winkle’ı göğsünden dürterek karşılık verdi küçük adam. “Bu ne haddini bilmezlik böyle!” O ve Winkle bundan sonra birbirlerini dürte dürte kahkahalarla güldüler ama yine de, az önce güzel hizmetçiyi dolap kapısının arkasında kıstırıp öperek helecanını dindirmiş olan Sam Weller’ın kahkahaları kadar gürültü çıkarmadı onların gülüşü.   </p>
			<p class="paragraf">“Sana olan minnettarlığımı nasıl ifade edeceğimi bilemiyorum, emin ol, Sam” diye konuştu o sırada, inanılmaz bir tatlılıkla gülümseyen Arabella. “Clifton’da o bahçedeki gayretlerini hiç unutmıyacağım.”   </p>
			<p class="paragraf">Sam, “O konuda hiçbi şey demenize lüzum yok, hanfendi” dedi. “Ben tabiata yardımcı oldum sadece... oğlanı fazladan kanatıp öldüren doktorun anneye dediği gibi.”   </p>
			<p class="paragraf">Burda araya giren Mister Pickwick karşılıklı iltifatları yarıda kesti. “Gelin oturun şuraya da söyleyin bakayım yavrucuğum, evlendiğiniz ne kadar oldu?” dedi Arabella’ya.  </p>
			<p class="paragraf">Arabella lordu ve efendisine baktı.   </p>
			<p class="paragraf">“Sadece üç gün” dedi Winkle.   </p>
			<p class="paragraf">“Sadece üç gün mü? Üç aydır ne yapıyordunuz, peki?”   </p>
			<p class="paragraf">“Tabii ya, tabii ya” diye Perker araya girdi. “Söyleyin, hadi verin bu tembelliğin hesabını! Pickwick bu işin niye bu kadar uzadığına hayret ediyor sadece.”   </p>
			<p class="paragraf">Winkle, yanakları kızaran genç karısına bakarak konuştu: “Doğrusunu isterseniz, uzun bir süre Bella’yı ikna edemedim benimle kaçmaya. İkna olduktan sonra da biz bir fırsatını buluncaya kadar hayli zaman geçti. Mary’nin de komşu kapıdaki işinden ayrılmak için bir ay mühlet vermesi gerekiyordu ve onun yardımı olmadan bu işi imkânı yok başaramazdık.”   </p>
			<p class="paragraf">Mister Pickwick bu arada tekrar gözlüğünü takmış, yüzünde şefkatin insan çehresine yansıtabileceği olanca memnuniyet ifadesiyle Arabella’dan Winkle’a, Winkle’dan Arabella’ya bakıp duruyordu. “Doğrusu bu ya” dedi, “işi bayağı sıkı tutmuşsunuz, o anlaşılıyor. Ağabeyinizin bundan hiç haberi oldu mu, kuzum?”   </p>
			<p class="paragraf">Arabella’nın rengi değişti. “Ah, hayır, hayır!” dedi. “Sevgili Mister Pickwick, o bunu yalnız sizden, sizin ağzınızdan işitmeli. Öyle sert, öyle önyargılı ki... Üstelik, arkadaşı Bay Sawyer nâmına öyle istekliydi ki” diye yere bakarak ekledi, “neler olacak kim bilir diye çok korkuyorum.”  </p>
			<p class="paragraf">“Evet ya, elbette” dedi Perker, ciddi ciddi. “Sizin bu işi gençler nâmına ele almanız lazım, azizim. Onlar sizden başkasını dinlemeyeceklerdir ama sizi sayarlar. Bir tatsızlık çıkmasına mâni olmalısınız. Kan bu, kaynar, kaynar...” Küçük adam bir uyarı tutamcığı kadar enfiye çekerek kuşkulu bakışlarla başını salladı.   </p>
			<p class="paragraf">“İyi ama unutuyorsunuz yavrucuğum, benim hapiste olduğumu unutuyorsunuz” dedi Mister Pickwick, usulca.   </p>
			<p class="resim"><span><img alt="038.tif" class="_idGenPageitem-41" src="image/038_fmt.jpeg"/></span>  </p>
			<p class="paragraf">“Hiç unutur muyum, efendim?” dedi Arabella. “Hiçbir zaman unutmadım. Bu korkunç yerde neler çekmiş olacağınızı çok düşündüm, fakat kendiniz için asla yapmayacağınız bir şeyi bizim mutluluğumuz için yaparsınız diye ümit etmiştim. Ağabeyim bu durumu ilk sizden işitirse aramızın düzeleceğine ben kesin inanıyorum. O benim bu dünyada tek akrabamdır, Mister Pickwick, siz eğer ona benim için ricacı olmazsanız, korkarım onu da kaybederim.” Burada zavallı Arabella mendilini yüzüne bastırarak acı acı ağlamaya başladı.   </p>
			<p class="paragraf">Mister Pickwick’in yüreği bu gözyaşlarından bir hayli etkilenmişti ama Bayan Winkle gözlerini kurulayarak son derece tatlı bir sesin en, en tatlı tonlarında dil döküp yalvarmaya koyulunca bilhassa heyecanlandı, telaşa kapıldı, ne yapacağını bilemedi. Bütün bunlar, durup durup asabi hareketlerle gözlük camlarını, burnunu, bacaklarını, başını ve tozluklarını ovalamasından anlaşılıyordu.   </p>
			<p class="paragraf">Bu kararsızlık alametlerini fırsat bilen Perker (genç çiftin o sabah arabayla doğru ona gitmiş oldukları anlaşılıyordu) baba Winkle’ın oğlunun hayat basamaklarını tırmanmakta erişmiş olduğu mertebeden hâlâ daha haberdar olmadığını; oğul Winkle’ın hayattan beklentilerinin de tamamıyla babasının ona duyduğu sevgi ve şefkatin azalmadan sürmesine bağlı olduğunu; lakin bu büyük olay daha uzun zaman ondan saklanacak olursa çok büyük bir ihtimalle bunun mümkün olamayacağını; Bay Allen’ı bulmaya hemen Bristol’e gitmek isteyen Mister Pickwick’in aynı sebeple baba Winkle’ı görmek için Birmingham’a da gitmek zorunda kalabileceğini; ve nihayet, baba Winkle’ın, Mister Pickwick’i bir bakıma oğlunun vasisi ve müşaviri saymakta pekâlâ haklı ve salahiyetli olduğunu, dolayısıyla, bahse konu baba Winkle’ı olayın bütün safahatından ve kendisinin (Mister Pickwick’in) bu işteki rolünden bizzat ve şifahen haberdar etmesi gerektiğini, hattâ şahsi itibarına binaen öyle yapmakla mükellef sayılacağını eksiksiz bir hukuki öngörü ve liyakatle hatırlattı.   </p>
			<p class="paragraf">Bay Tupman ile Bay Snodgrass mütalaanın tam bu noktasında çıkageldiler; olup bitenleri lehte ve aleyhte sebepleriyle birlikte onlara da izah etmek gerektiğinden, bütün kanıtlar bir kere daha ortaya serildi ve ondan sonra herkes her bir kanıtı bildiği gibi ve istediği kadar savunmaya girişti. Onca tartışma ve serzeniş sonucu bütün kararlarından dönmeye zorlanan ve az kalsın aklını da kaçıracak hâle gelen Mister Pickwick, Arabella’yı kucaklayıp onun fevkalade hoş ve cazip bir kadın olduğunu ve kendisinin ilk günden beri nasıl olduğunu hiç bilmeden onu çok beğendiğini beyan ederek gençlerin saadetine mâni olmayı asla düşünemeyeceğini, kendisinden diledikleri gibi yararlanabileceklerini söyledi.   </p>
			<p class="paragraf">Samuel Weller bu tavizi işitir işitmez Job Trotter’ı elinde yazılı talimatla, basiretli pederinin belki günün birinde âni bir durumda gerekebilir diye ünlü Bay Pell’e, o deneyimli zâta emanet bırakmış olduğu resmi tahliye evrakını teslim almaya yolladı. Sonra üstündeki bütün nakit parayı harcayarak satın aldığı yirmi beş galon hafif siyah birayı raket sahasında isteyen herkese kendi eliyle ikram etti. Bu iş bitince de binanın değişik yerlerinde sesi kısılıncaya kadar hurra çekip ardından her zamanki sapasakin, filozoflara yakışır tavrını geri takındı.   </p>
			<p class="paragraf">O gün öğleden sonra saat üçte Mister Pickwick son bir defa küçük odasını gözden geçirdikten sonra onunla ânında el sıkışmak için heyecanla bastıran borçlular kalabalığının içinden güçlükle sıyrılarak çıkış merdivenine ulaştı. Orada durdu. Etrafına baktı. Baktıkça gözleri parıldadı: Bir sürü sararmış, kadidi çıkmış yüz arasında şefkatinden ve hamiyetinden pay almamış tek bir kişi yoktu.   </p>
			<p class="paragraf">“Bakın, Perker” dedi, gençten birini yanına çağırarak, “bu size sözünü ettiğim Bay Jingle.”   </p>
			<p class="paragraf">“Tamam, azizim” dedi Perker, Jingle’a dik dik bakarak. “Sizinle yarın görüşeceğiz, delikanlı. Umarım, daha çok yaşar ve size söyleyeceklerimi iyi duygularla hatırlarsınız.”   </p>
			<p class="paragraf">Jingle saygıyla eğildi. Mister Pickwick’in uzattığı eli sıkıp geri çekilirken titriyordu.   </p>
			<p class="paragraf">“Job’u tanıyorsunuz, sanırım” dedi Mister Pickwick.   </p>
			<p class="paragraf">“Tanırım namussuzu” dedi Perker, dostça. “Arkadaşınla meşgul ol ve yarın saat birde buralarda olun, tamam mı? Daha bir şey var mı?”   </p>
			<p class="paragraf">“Hiçbir şey yok” dedi Mister Pickwick. “Sam, sana ihtiyar oda sahibin için verdiğim ufak paketi yerine ulaştırdın mı?”   </p>
			<p class="paragraf">“Evet, beyim. Ağlamaya başladı, çok cömert ve düşünceli olduğunuzu söyledi ve dedi ki, ona ağır verem iğnesi yaptırmanızı istiyormuş dedi, çünkü dedi, burda o kadar uzun zaman kalan arkadaşı ölünce onun gibisini bulabileceği bir yer yokmuş, onun içinmiş dedi.”  </p>
			<p class="paragraf">“Zavallı, zavallı!” dedi Mister Pickwick. “Allah sizleri korusun, dostlarım!”   </p>
			<p class="paragraf">Mister Pickwick’in bu elveda sözleri kalabalığın coşkun haykırışlarıyla karşılandı. Birçokları elini bir kere daha sıkmak için ileri atılırken o Perker’ın koluna girerek çabucak çıktı hapishaneden: Bir an için, ilk girdiğinden çok daha üzgün ve hüzünlüydü. Heyhat! Ne çok kederli ve mutsuz insan bırakıyordu arkasında!   </p>
			<p class="paragraf">O günün akşamı, George ve Akbaba’da bir araya gelen birkaç kişi için mutlu bir akşamdı. Ertesi sabah han kapısından çıkan iki yürek neşe ve sevinçle pır pır atıyordu: Mister Pickwick ve Sam Weller’ın yürekleri. Mister Pickwick hiç vakit geçirilmeksizin bir posta arabasına yerleştirildi; arabanın arkasında ufak bir çıkma vardı, Samuel Weller göz alıcı bir çeviklikle çıktı oraya oturdu.   </p>
			<p class="paragraf">“Beyim” diye seslendi efendisine.   </p>
			<p class="paragraf">“Ne var, Sam?” Mister Pickwick pencereden başını çıkararak karşılık verdi.   </p>
			<p class="paragraf">“Şu atlar üç ay veya daha uzun bi süre Fleet’te kalmış olsalardı bari diyorum, efem.”   </p>
			<p class="paragraf">“Niçin, Sam?”   </p>
			<p class="paragraf">“Niçin olcak, beyim” dedi Sam Weller, ellerini ovuşturarak, “öyle olsaydı kim bilir şimdi nasıl koştururlardı!”   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-91-backlink" id="footnote-225-91">91</a>	City’yi doğudan batıya kesen kalabalık anacaddelerden biri. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-92-backlink" id="footnote-225-92">92</a>	Londra’nın o devirdeki meşhur, merkezi pazar yeri. (ç. n.) </p>
				</div>
			</div>
		</div>
	</body>
</html>