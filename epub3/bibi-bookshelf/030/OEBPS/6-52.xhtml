<html xmlns="http://www.w3.org/1999/xhtml">
	<head>
		<title>6-52</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-54">FASIL 53  </p>
			<p class="arabaslik_orta ParaOverride-9">Jingle ile Trotter temelli sahneden çekiliyorlar.   </p>
			<p class="arabaslik_orta ParaOverride-9">Gray’s Inn Meydanı’nda büyük sabah faaliyeti.   </p>
			<p class="arabaslik_orta">Bay Perker’ın kapısı iki kere vurulur.  </p>
			<p class="paragbas">Arabella, hissiyatı nezaketle kollanıp, yeise kapılması için hiçbir neden olmadığı kendisine defaatle temin edildikten sonra, Birmingham ziyaretinden tatmin edici bir sonuç alınamadığını Mister Pickwick’ten öğrenince gözyaşlarına boğuldu ve hıçkıra hıçkıra bir baba ile oğlunun arasının açılmasına sebep olduğuna yandı.  </p>
			<p class="paragraf">Mister Pickwick, “Canım kızım, sizin hiçbir kusurunuz yok. Oğlunun evlenmesine ihtiyarın bu kadar karşı çıkabileceğini nasıl tahmin edebilirdik ki?” dedi ona, nâzikçe. “Kendisini” diye de, genç kadının güzel yüzünden gözünü ayırmadan ekledi, “nasıl bir zevkten mahrum ettiğine dair en ufak bir fikri olmadığına eminim.”  </p>
			<p class="paragraf">“Ah, sevgili Mister Pickwick, kızgınlığı devam edecek olursa ne yaparız biz?”  </p>
			<p class="paragraf">Mister Pickwick güldü. “Ne yaparız, aklı başına gelinceye kadar sabreder bekleriz, sevgili kızım.”  </p>
			<p class="paragraf">Arabella ikna olmadı. “İyi ama, Mister Pickwick’çiğim, babası desteğini keserse Nathaniel’in hâli ne olur sonra?”  </p>
			<p class="paragraf">“Öyle bir şey olursa, canım kızım, hayata atılmasında ona destek olmaktan geri kalmayacak bir arkadaşı olacaktır, bunu şimdiden söyleyebilirim” dedi Mister Pickwick.  </p>
			<p class="paragraf">Bu karşılığın ne demeye geldiğinin anlaşılmayacak bir yanı olmadığından, Arabella kollarını Mister Pickwick’in boynuna dolayarak iki yanağından birden öptü ve daha da yüksek sesle ağlamayı sürdürdü.  </p>
			<p class="paragraf">Mister Pickwick genç kadının elini eline aldı. “Yapmayın böyle” dedi. “Burada birkaç gün daha kalır bakarız, bir şey yapacak mı ya da kocanızın mektubunu bir şekilde dikkate alacak mı? Öyle yapmaması hâlinde benim şimdiden üzerinde düşündüğüm birçok plan var, her biri sizi mutlu etmeye yeter. Hadi, çocuğum, hadi. Ağlamayın!”  </p>
			<p class="paragraf">Böyle konuşarak Mister Pickwick elini hafifçe Arabella’nın elinin üstüne bastırdı ve kocasını üzmemek için gözyaşlarını silmesini öğütledi. Bunun üzerine, dünyanın en iyi huylu yavrucaklarından biri olan Arabella mendilini el çantasına koyarak, birazdan yanına gelen Winkle’ı, daha ilk karşılaştıklarında onu baştan çıkarmış olan gülücükleriyle ve ışıl ışıl gözleriyle karşıladı.  </p>
			<p class="paragraf">Ertesi sabah Mister Pickwick giyinirken, “Bu gençler sahiden de kaygı verici bir problemle karşı karşıya. Perker’a kadar bir gidip bunu onunla konuşsam iyi olacak” diye düşünüyordu.  </p>
			<p class="paragraf">Mister Pickwick, iyi yürekli dâvâvekili ile para meselelerini bir sonuca bağlamak maksadıyla Gray’s Inn’e vardığında saat daha onu çalmamıştı.  </p>
			<p class="paragraf">Perker’ın yazıhanesine çıkan merdivenin sonuna ulaştığında saat başına daha on dakika vardı. Kâtipler henüz gelmemişlerdi. Merdivenin penceresinden dışarı bakarak vakit geçirdi.  </p>
			<p class="paragraf">Nefis bir Ekim sabahının içler açıcı ışığı köhne binaların kararmış cephelerini bile bir hayli aydınlatmıştı. Bazı pencerelerin tozlu camlarından üzerlerine güneş ışınları düştükçe insana huzur veren parıltılar saçılıyordu. Kâtipler birbiri ardı sıra giriş noktalarından meydana doluşuyor, toplantı salonunun saatine bakıp her biri kendi resmi çalışma vaktine göre yürüyüşünü hızlandırıyor ya da yavaşlatıyordu. 9.30’cular birdenbire hızlanırken Saat 10’cular alabildiğine aristokratik bir ağır tempoya düşüyorlardı. Saat 10’u çaldı; kâtipler telaş içerisinde akın akın, her biri bir önündekinden daha beter tere batmış bir halde içeri girdiler. Her taraf, açılan kilit ve kapı takırtılarıyla çalkandı. Her pencerede yoktan var olan başlar göründü. Simsarlar o günkü yerlerini aldılar. Eski püskü terlikleriyle terlik çamaşırcı kadınlar ordan oraya gidip geliyor, postacılar bir kapıdan öbürüne koşuyordu. Hukukçuların arı kovanı vızır vızır işliyordu.  </p>
			<p class="paragraf">“Erkencisiniz, Mister Pickwick” dedi arkasından bir ses.  </p>
			<p class="paragraf">“Ha, siz misiniz, Bay Lowten?” Mister Pickwick dönüp bakınca eski ahbabını tanıdı.  </p>
			<p class="paragraf">“İnsan bayağı terliyor bu havada yürüyünce, değil mi?” dedi Lowten. Cebinden son icat bir anahtar çıkardı; ucunda toz toplamasını önleyen bir tıkaç vardı anahtarın.  </p>
			<p class="paragraf">Mister Pickwick gülümsedi. “Yürümek sizi öyle etkiledi galiba?” dedi, yüzü kıpkırmızı kesilmiş kâtibe.  </p>
			<p class="paragraf">Lowten, “Biraz zorlandım diyebilirim” diye karşılık verdi. “Poligon’u<span class="dipp"><a class="_idFootnoteLink" href="#footnote-225-101" id="footnote-225-101-backlink">101</a></span> geçerken saat buçuğu çalıyordu. Ama bizimkinden önce geldim ya, ben ona bakarım!”  </p>
			<p class="paragraf">Bu düşünceyle rahatlayan Lowten, tıkacı anahtardan çıkardı ve kapıyı açtıktan sonra yerine takıp anahtarı cebine attı; postacının mektup kutusuna bıraktığı mektupları toparlayıp Mister Pickwick’i yazıhaneye buyur etti. Orada göz açıp kapayıncaya kadar paltosunu üstünden attı, bir dolaptan çıkardığı paspal bir önlüğü alelacele sırtına geçirip şapkasını askıya bıraktı, özel yazı kâğıtlarıyla kurutma kâğıtlarını ayrı ayrı kümelere bölüştürdü, kulağının arkasına bir kalem iliştirerek hayatından hoşnut bir yüzle ellerini ovuşturdu.  </p>
			<p class="paragraf">“Görüyorsunuz işte, Mister Pickwick” dedi, “şimdi her şeye hazırım. İş kisvemi kuşandım, not defterim elimde hazır; şimdi ne zaman istiyorsa gelsin. Üstünüzde bi parçacık enfiye var mı?”  </p>
			<p class="paragraf">“Yok” dedi Mister Pickwick.  </p>
			<p class="paragraf">“Yazık. Ama zarar yok, birazdan bir şişe soda almaya çıkacağım nasıl olsa” dedi Lowten. “Gözlerimde bir gariplik görmüyor musunuz, Mister Pickwick?”  </p>
			<p class="paragraf">Lowten’in gözlerine uzaktan şöyle bir baktı Mister Pickwick; yüzünün orasında olmayacak bir gariplik göremediğini söyledi.  </p>
			<p class="paragraf">“Buna sevindim” dedi Lowten. “Dün gece Kütük’te kafayı bulduk da. Bu sabah kendimi iyi hissetmiyorum. Ha, Perker’ın sizin o işinizle meşgul olduğunu da söyleyeyim size.”  </p>
			<p class="paragraf">“Hangi işimle? Bayan Bardell’in masrafları mı?”  </p>
			<p class="paragraf">“Hayır, onu kastetmiyorum. Fleet’ten çıkması için sizin hesabınızdan ödeme yaptığımız o şahsın işi... hani, şu Demerara’ya sürgün gidecek olan?”  </p>
			<p class="paragraf">“Ha, Jingle” dedi Mister Pickwick. “Evet. Sonra?”  </p>
			<p class="paragraf">Lowten kalemini yontup ucunu düzeltti. “O iş tamam. Liverpool’daki acenta sizden bir vakitler çok iyilik gördüğünü söylemiş, sizin tavsiyeniz üzerine onunla seve seve meşgul olacakmış.”  </p>
			<p class="paragraf">“Çok iyi. Sevindim bunu öğrendiğime” dedi Mister Pickwick.  </p>
			<p class="paragraf">“Ama” dedi Lowten, kalemini kullanılabilir kılmak için arkasını rendelerken “öbürü tam bir salak çıktı!”  </p>
			<p class="paragraf">“Hangisi?”  </p>
			<p class="paragraf">“Hangisi olacak, uşağı ya da arkadaşı mıdır nedir, o işte. Biliyorsunuz, Trotter denilen adam.”  </p>
			<p class="paragraf">“Yaa?” dedi Mister Pickwick, gülümseyerek. “Ben de onu tam tersi zannederdim.”  </p>
			<p class="paragraf">“Tanımadan önce ben de öyle zannetmiştim. İnsan aldanabiliyor. Onun da Demerara’ya gitmek istemesine ne diyorsunuz?”  </p>
			<p class="paragraf">“Ne! Kendisine burada teklif edileni kabul etmedi mi?” diye haykırdı Mister Pickwick.  </p>
			<p class="paragraf">“Perker’ın haftada on sekiz şilin ve uslu durursa daha fazlası teklifini elinin tersiyle itti. Öbürüyle beraber gitmeliymiş. Perker’ı ikna ettiler de yeniden mektup yazdı, aynı çiftlikte bir yer buldular ona da. Yeni Güney Galler’de, duruşmaya yepyeni bir takım elbiseyle çıkan bir mahkûm çok daha iyi bir yere verilirdi diyor Perker.”  </p>
			<p class="paragraf">Mister Pickwick’in gözleri ıslak ıslak parıldadı.  </p>
			<p class="paragraf">“Hay aptal adam, hay!”  </p>
			<p class="paragraf">“Aptaldan da beter, tam bir müptezel.” Lowten yüzünü buruşturdu. Kalemin ucunu yonttu yine. “Öbüründen başka hiç arkadaşı olmamış, öyle diyor; o olmadan yaşayamazmış. Arkadaşlık iyidir, hoştur bir bakıma, biz hepimiz Kütük’te su katılı boğmalarımızı herkes kendi hesabına içerken çok iyi arkadaşlık ederiz, ama başkası uğruna kendine zarar vermeye hiçbirimiz yokuzdur, hiçbir zaman! Kimsenin ikiden fazla sadakat bağı olmamalı... biri kendine, ikincisi kadınlara... Bunu bilirim, bunu derim ben. Ha! Ha!” diye Lowten yarı neşeli, yarı alaycı bir kahkaha atarak bitirdi sözünü. Kahkahası, merdivende Perker’ın ayak seslerinin işitilmesiyle yarıda kesildi; hemen olağanüstü bir çeviklikle fırlayıp tabureye oturdu, harıl harıl bir şeyler yazmaya koyuldu.  </p>
			<p class="paragraf">Mister Pickwick ile hukuk danışmanı büyük bir samimiyetle el sıkıştılar. Müvekkil, dâvâvekilinin koltuğuna daha yeni kurulmuştu ki, kapıya vurulduğu duyuldu. Bir ses, Bay Perker’in içerde olup olmadığını soruyordu.  </p>
			<p class="paragraf">“Dinleyin, bakın!” dedi Perker. “Şu bizim avâre dostlarımızdan biri. Jingle, azizim. Görmek ister miydiniz onu?”  </p>
			<p class="paragraf">“Siz ne dersiniz?” diye biraz çekinerek sordu Mister Pickwick.  </p>
			<p class="paragraf">“Bence görüşseniz iyi olur. Buyrun, efendim. İsim neydi? Gelin lütfen.”  </p>
			<p class="paragraf">Bu teklifsiz dâvete uyan Jingle ve Trotter odaya girdiler ama orada Mister Pickwick’i görünce epey bir irkildiler.  </p>
			<p class="paragraf">“Ee?” dedi Perker. “Bu beyfendiyi tanımıyor musunuz?”  </p>
			<p class="paragraf">Jingle birkaç adım ilerledi. “Tanımaz mıyız? Mister Pickwick, minnettarınızım, efendim... velinimetim... beni adam ettiniz... asla pişman olmayacaksınız...”  </p>
			<p class="paragraf">“Böyle demenize sevindim” dedi Mister Pickwick. “Çok daha iyi görünüyorsunuz şimdi.”  </p>
			<p class="paragraf">“Sayenizde, efendim... büyük değişim... Majesteleri’nin Fleet’i... lanet yer, hakkaten” diye konuştu Jingle. Temiz pak giyinmişti. Job da öyleydi. Dimdik Jingle’ın arkasında duruyor, kasılmış, sert bir suratla Mister Pickwick’i süzüyordu.  </p>
			<p class="paragraf">Mister Pickwick Perker’a dönerek, “Liverpool’a ne zaman gidiyorlar?” diye sordu.  </p>
			<p class="paragraf">“Bu akşam, saat yedide, efendim” dedi Job. Bir adım ilerledi. “Şehirden kalkan ağır postayla.”  </p>
			<p class="paragraf">“Yerleriniz ayrıldı mı?”  </p>
			<p class="paragraf">“Ayrıldı, efendim.”  </p>
			<p class="paragraf">“Gitmeye kati kararlı mısın sen?”  </p>
			<p class="paragraf">“Kararımı verdim, efendim.”  </p>
			<p class="paragraf">“Jingle’ın zorunlu teçhizatıyla ilgili olarak” dedi Perker, Mister Pickwick’e, “üç aylık gelirinden az bir miktar kesinti yapılması için teşebbüse geçtim; sadece bir sene kesinti yapılacak ve muntazaman size geri ödenecek. Kendisinin şahsi gayret ve iyi hâlini göz önünde bulundurmadan hakkında bir tasarrufta bulunmanıza katiyen taraftar değilim, azizim...”  </p>
			<p class="paragraf">“Elbette!” diye Jingle kararlılıkla araya girdi. “Çok mâkul... insanları tanıyor... haklı... mükemmel.”  </p>
			<p class="paragraf">“Borçlarının tasfiyesi için alacaklısıyla uzlaşma, esvaplarının rehinden kurtarılması, hapishanede geçim masrafı ve deniz yolculuğunda yapacağı harcamaların karşılanması için şimdiden elli sterlinden fazla kaybınız var” diye devam etti Perker. Jingle’ın son dediklerini fark etmemişti.  </p>
			<p class="paragraf">“Kayıp değil!” diye atıldı Jingle. “Hepsi ödenecek... caymak yok... kuruşu kuruşuna... sarıhumma, kim bilir... elden ne gelir ki... aksi takdirde...” Jingle durakladı. Şapkasının tepesine şiddetle yumruğunu çarptı, elini gözlerinin üzerinden geçirerek yerine oturdu.  </p>
			<p class="paragraf">Job bir iki adım ilerleyerek, “Demek istiyor ki” dedi, “hummadan ölüp gitmezse parayı size geri ödeyecek. Yaşarsa öder, Mister Pickwick. Ben kefilim. Bundan eminim, efendim.” Bunu dedikten sonra, heyecanla, “Ödeyeceğine yemin edebilirim” diye ekledi.  </p>
			<p class="paragraf">Yaptığı iyilikleri bir bir saymaya son vermesi için Perker’a kaşlarını çatıp yüzünü buruşturmakta olan Mister Pickwick (Perker inatla hiçbirine aldırmamıştı), “Ee, n’apalım, bir daha öyle olur olmaz kriket maçları yapmazsınız siz de, Bay Jingle, ya da Asaletli Thomas Blazo ile ahbaplığı yenilemezsiniz. O zaman sağlığınızı koruyabileceğinizden kuşku duymam için bir sebep kalmaz” dedi.  </p>
			<p class="paragraf">Bu dokundurma Jingle’ı gülümsetti; buna rağmen biraz afallamış gibi görününce Mister Pickwick konuyu değiştirdi.  </p>
			<p class="paragraf">“Sizin bir başka dostunuz vardı, ona ne olduğundan tesadüfen haberdar oldunuz mu acaba? Kendisini Rochester’da görmüştüm” dedi.  </p>
			<p class="paragraf">“Kasvet Jemmy?”  </p>
			<p class="paragraf">“Evet.”  </p>
			<p class="paragraf">“Zeki kereta... tuhaf adamdır, fetbazların şahıdır... Job’un kardeşi...”  </p>
			<p class="paragraf">“Job’un kardeşi mi! Sahi, şimdi yakından bakıyorum da, var sahiden bir benzerlik.”  </p>
			<p class="paragraf">Gözlerinin köşelerinde çakan bir kurnaz ifadeyle Job, “Bizi hep birbirimize benzetmişlerdir” dedi. “Ama ben aslında ağırbaşlıydım, o değildi. Buralarda çok ortalarda biri olmaktan sıkıldı, Amerika’ya göçtü; bir daha hakkında hiç haber alınamadı.”  </p>
			<p class="paragraf">“Rochester Köprüsü’nde sanki intihar etmeyi düşünüyormuş gibi göründüğü o sabah bana yollamaya söz verdiği ‘gerçek hayat sergüzeştinden bir sayfa’nın niçin elime geçmediği şimdi anlaşılıyor” dedi Mister Pickwick, gülümseyerek. “O elemli hallerinin tabii mi, yoksa yapmacık mı olduğunu sormama gerek kalmadı.”  </p>
			<p class="paragraf">“O her kılığa girebilirdi” dedi Job. “Elinden o kadar ucuz kurtulduğunuza şükredin. Laf aramızda, onunla dost olmak... ben... ben...” Job Jingle’a bir göz atıp durakladı, sonunda, “benden de daha tehlikeli olabilirdi” diye ekledi.  </p>
			<p class="paragraf">“Gelecek vaadeden, bir aileymişsiniz, Bay Trotter” dedi Perker. O ara yazıp bitirdiği bir mektubu mühürlüyordu.  </p>
			<p class="paragraf">“Evet, efendim, hakkaten öyleydik.”  </p>
			<p class="paragraf">Küçük adam güldü. “Ailenizin şânına az bir gölge düşürseniz hiç fena olmaz, bana kalırsa. Liverpool’a vardığınızda bu mektubu acentaya verin. Bu arada her ikinize de tavsiyem, beyler, Batı Hint Adaları’nda öyle fazla ileri geri konuşmasanız iyi olur. Size sunulan bir şansı teperseniz asılmaya müstahak olacağınızı söyleyebilirim. Şimdi Mister Pickwick’le beni yalnız bırakın, lütfen, çünkü konuşacağımız işler var. Zaman kıymetli.” Bunları söylerken, vedalaşma faslını olabildiğince kısa kesme niyetiyle gözünü kapıya çevirdi Perker.  </p>
			<p class="paragraf">Jingle hiç uzatmadı. Bücür dâvâvekiline kendisine her zaman nezaketle ve hiç gecikmeden yardımcı olduğu için teşekkür etti, sonra velinimetine dönerek birkaç saniye, ne diyeceğine ya da ne yapacağına karar veremiyormuş gibi hareketsiz kaldı. Job Trotter son verdi onun tereddüdüne: Mister Pickwick’in önünde saygıyla ve minnetle eğildi, arkadaşını kolundan usullacık tutup dışarı çıkardı.  </p>
			<p class="paragraf">“Pek kibar bir çift!” dedi Perker, kapı arkalarından kapanınca.  </p>
			<p class="paragraf">“Dilerim öyle olsunlar” dedi Mister Pickwick. “Ne dersiniz, sizce sahiden ıslah olmaları mümkün mü?”  </p>
			<p class="paragraf">Perker omuz silkmekle birlikte Mister Pickwick’in endişeli ve üzgün hâline bakıp şöyle konuştu:  </p>
			<p class="paragraf">“Olabilir, niçin olmasın? Umarım sonu iyiye varır. Şu anda pişman olduklarından hiç şüphe yok; lakin, siz de biliyorsunuz, daha dün gibi yaşadıkları ıstırapların izi henüz çok yeni. O tavsadıktan sonra ne hâle geleceklerini siz de, ben de bilemeyiz. Mamafih, azizim” diye elini Mister Pickwick’in omuzuna koyarak ekledi küçük adam, “sizinkisi ne olursa olsun yine de asil bir gaye. Fazla ihtiyatlı ve ilerisini düşünür türden olup da aldatılmak ve onur kırıcı hallere düşmek korkusuyla çoğu zaman hiç yapılmayan iyiliğin hakkaten iyilik mi, yoksa çıkarcı bir aldatmaca mı olduğu üzerine düşünmeyi benden daha akıllı insanlara bırakıyorum. Bununla birlikte, o iki adam hemen yarın bir hırsızlık yapacak olsalar bile benim sizin yaptığınıza verdiğim değerden hiçbir şey eksilmeyecektir.”  </p>
			<p class="resim"><span><img alt="043.tif" class="_idGenPageitem-46" src="image/043_fmt.jpeg"/></span>  </p>
			<p class="paragraf">Perker bu sözleri, kanun adamlarında alışık olunandan çok daha duygulu ve samimi bir havada söyledi. Ondan sonra da iskemlesini yazı masasına yaklaştırarak ihtiyar Bay Winkle’ın inadı üzerine Mister Pickwick’in anlattıklarını dinledi.  </p>
			<p class="paragraf">“Bir hafta süre tanıyın ona” dedi, bekleyelim, görürüz ne olacağını dercesine başını yana eğerek.  </p>
			<p class="paragraf">“Sonunda razı olur mu dersiniz?” diye sordu Mister Pickwick.  </p>
			<p class="paragraf">“Bence olacak. Olmazsa genç kadının onu ikna etmesini denememiz gerekecek. Orda sizden başka kim olsa işe onunla başlardı.”  </p>
			<p class="paragraf">Perker genç kadınların ikna kaabiliyetlerini över mahiyette birtakım acayip yüz göz hareketleriyle birlikte bir çimdik enfiye çekmeye hazırlanmaktaydı ki, dış büroda birtakım soru cevap mırıldanmaları işitildi. Lowten kapıyı vurdu.  </p>
			<p class="paragraf">“Girin” diye seslendi küçük adam.  </p>
			<p class="paragraf">Kâtip içeri girerek son derece esrarengiz bir tavırla kapıyı arkasından kapattı.  </p>
			<p class="paragraf">“Ne oluyor?” diye sordu Perker.  </p>
			<p class="paragraf">“Sizi soruyorlar, efendim.”  </p>
			<p class="paragraf">“Kim soruyor beni?”  </p>
			<p class="paragraf">Lowten, Mister Pickwick’e bakıp öksürdü.  </p>
			<p class="paragraf">“Kim soruyor beni? Konuşsanıza, Bay Lowten!”  </p>
			<p class="paragraf">“Dodson, efendim. Fogg da var yanında.”  </p>
			<p class="paragraf">“Hay Allah!” dedi bücür adam, saatine bakarak. “Onlarla on bir buçukta burada buluşmak için sözleşmiştim, Pickwick. Sizin işinizi halletmemiz için. Benim onlara yazılı taahhüdüm üzerine tahliyeniz için tezkere çıkartmışlardı. Bu hiç iyi olmadı şimdi, beyfendiciğim. Ne yapacaksınız? Karşı odaya geçmek ister miydiniz?”  </p>
			<p class="paragraf">Karşı oda, Baylar Dodson ve Fogg’un bulundukları odanın ta kendisi olduğundan, Mister Pickwick cevap olarak, olduğu yerde kalmak istediğini söyledi; bilhassa, kendisi onları görmekten utanacağı yerde asıl onların onun yüzüne bakmaktan utanmaları gerekir diye. Bu hususu da dikkate almasını, yüzü kızararak ve daha başka birçok kızgınlık belirtisiyle Perker’a hatırlattı.  </p>
			<p class="paragraf">“Tamam, beyfendiciğim, tamam!” dedi Perker. “Sadece, Dodson’da ya da Fogg’da sizin ya da bir başkasının yüzüne bakmaya utandıklarına ya da sıkıldıklarına dair en ufak bir emare görebileceğinizi zannediyorsanız, benim bu dünyada şimdiye kadar tanıdığım en masum insan olduğunuzu size söylemeliyim. Çağırın gelsinler, Bay Lowten.”  </p>
			<p class="paragraf">Lowten sırıtarak ortadan kayboldu. Sonra hemen döndü, öncelik sırasıyla şirketi içeri buyur etti: Dodson önde, Fogg onun arkasında.  </p>
			<p class="paragraf">Perker, “Mister Pickwick’le tanışmıştınız sanıyorum?” dedi Dodson’a, kalemiyle o zâtın oturduğu yeri işaret ederek.  </p>
			<p class="paragraf">“Müşerref oldum, Mister Pickwick” dedi Dodson, tok bir sesle.  </p>
			<p class="paragraf">“Şu işe bakın!” dedi Fogg, onun ardından. “Müşerref oldum, Mister Pickwick. Nasılsınız, iyi misiniz? Simâ âşina geldi de.” Bir iskemle çekti oturdu, etrafına bakarak gülümsedi.  </p>
			<p class="paragraf">Mister Pickwick bu selamlara hafif bir baş eğmeyle karşılık verdi ve Fogg’un palto cebinden bir deste kâğıt çıkarmakta olduğunu görünce ayağa kalktı, pencereye doğru yürüdü.  </p>
			<p class="paragraf">Fogg kâğıtlara sarılı kırmızı şeridi çözerken öncekinden de daha mûnis bir gülümsemeyle, “Mister Pickwick’in yerinden kalkmasına hiç lüzum yok. Bay Perker” dedi. “Kendisi bu işlerin o kadar yabancısı değil. Hiç bilinmedik bir şey yok aramızda, sanıyorum. Hi! Hi! Hi!”  </p>
			<p class="paragraf">“Pek bi şey yok, bence de” dedi Dodson. “Ha! Ha! Ha!” Sonra her iki ortak birlikte, yılışık yılışık güldüler; birazdan ellerine para geçecek olan insanların hemen hep yaptıkları gibi.  </p>
			<p class="paragraf">“Mister Pickwick’e öğrendiği her şeyin bedelini ödeteceğiz” dedi Fogg, içinden kopan bir neşe taşmasıyla, kâğıtlarını açıp ortaya sererken. “Vergiden arınmış masraf tutarı yüz otuz üç sterlin, altı şilin ve dört peni, Bay Perker.”  </p>
			<p class="paragraf">Bu kâr/zarar beyanı ardından Fogg ve Perker birlikte birtakım vesikaları karşılaştırıp defter sayfalarını ileri geri çevirmekle meşgul oldular. O arada Dodson nâzik bir tavırla Mister Pickwick’e, “Sizi son gördüğümdeki kadar kilolu görünmüyorsunuz, Mister Pickwick?” dedi.  </p>
			<p class="paragraf">“Mümkündür, efendim” dedi Mister Pickwick. Deminden beri düzenbaz herifleri kızgın bakışlarla süzüyor, onlar hiç tınmıyorlardı. “Değilim o kadar. Son zamanlarda bazı alçakların tâcizine uğradım, âsabım bozuldu da.”  </p>
			<p class="paragraf">Perker’a şiddetli bir öksürük ârız oldu. “Sabah gazetesine bir göz atmak istemez miydi acaba Mister Pickwick?” Mister Pickwick’in buna olumsuz cevabı ziyadesiyle sertti.  </p>
			<p class="paragraf">“Doğru” dedi Dodson, “Fleet’te kızdırmışlardır sizi; bazı acayip tipler olur orada. Kaldığınız yerler nereye düşüyordu Mister Pickwick?”  </p>
			<p class="paragraf">“Benim tek bir odam oldu, kantin katında” dedi mazlum ve mağdur kişi.  </p>
			<p class="paragraf">“Sahi mi? Müessesenin çok hoş bir köşesidir, bildiğime göre.”  </p>
			<p class="paragraf">“Çok” dedi Mister Pickwick, aşağılayıcı bir edâyla.  </p>
			<p class="paragraf">Bütün bu karşılıklı konuşmalar öyle kayıtsızca sürüp gidiyordu ki, kolay sinirlenir mizaçta bir kimsenin çileden çıkması işten bile değildi. Mister Pickwick, kendini tutmak için devasa bir gayret sarf ediyordu; Perker’ın ödenecek miktarın tümü için bir çek yazdığını ve Fogg’un sivilceli suratında belirdikten sonra Dodson’un, kendi asık suratına sirayet eden bir zafer tebessümüyle o çeki küçük bir cüzdana yerleştirdiğini görünce öfkeden yanaklarının karıncalandığını hissetti.  </p>
			<p class="paragraf">“Evet, Bay Dodson” dedi Fogg, cüzdanını yerleştirip eldivenlerini giyerken, “şimdi arzularınıza âmâdeyim.”  </p>
			<p class="paragraf">“Çok iyi” dedi Dodson, ayağa kalktı. “Ben hazırım.”  </p>
			<p class="paragraf">Fogg çeki eline alınca rahatlamıştı. “Mister Pickwick’i tanımış olduğum için çok mutluyum” dedi. “Umarım şu anda hakkımızda ilk karşılaştığımız zamanki kadar nahoş şeyler düşünmüyorsunuz, Mister Pickwick?”  </p>
			<p class="paragraf">“Öyle düşünmüyordur herhalde” dedi Dodson da, namusuna leke sürülmeye yeltenilmişçesine. “Mister Pickwick’in şimdi bizi daha iyi tanıdığına eminim. Mesleğimiz mensupları hakkında fikriniz ne olursa olsun, beyfendi, sizi temin etmek isterim ki, Freeman’s Court, Cornhill’deki yazıhanemizde ortağımın sözünü ettiği olayla ilgili olarak ifade etmeyi münasip gördüğünüz fikirlerinizden dolayı size karşı hiçbir alınganlık ya da husumet duymuyorum.”  </p>
			<p class="paragraf">“Yo! Yo! Benim de hiç öyle bir alınganlığım yok” dedi Fogg iyiden iyiye bağışlayıcı bir tavır takınarak.  </p>
			<p class="paragraf">“Yaptıklarımızın ne kadar haklı olduğu, günü geldiğinde kendiliğinden anlaşılacaktır” diyerek yine Dodson aldı sözü. “Biz bu meslekte çalışmaya başlayalı epey oluyor, Mister Pickwick. Bizler, bu zaman zarfında bizimle çalışan birçok değerli şahsiyetin itimadını kazanmış olmaktan şeref duyan insanlarız.”  </p>
			<p class="paragraf">Fogg, “İyi sabahlar Mister Pickwick” diyerek şemsiyesini koltuğunun altına sıkıştırdı, sağ elinin eldivenini çıkardı ve öfkesi burnunda tüten Mister Pickwick’e barış elini uzattı. Mister Pickwick ellerini ceketinin arka eteği altında kavuşturmuş, aşağılayıcı bir şaşkınlıkla bir baktı dâvâvekiline.  </p>
			<p class="paragraf">“Lowten!” diye bağırdı Perker tam o anda. “Kapıyı açın!”  </p>
			<p class="paragraf">“Durun, bekleyin bir dakika!” dedi Mister Pickwick. “Perker, konuşmam lazım.”  </p>
			<p class="paragraf">Bütün görüşme boyunca asabi bir endişe içerisinde kıvranıp duran bücür dâvâvekili, “Azizim beyfendiciğim, uzatmayın meseleyi, lütfen!” dedi. “Mister Pickwick, istirham ediyorum!”  </p>
			<p class="paragraf">“Beni susturamazsınız, beyfendi” diye karşılık verdi Mister Pickwick. “Bay Dodson, az önce bana bir şey söylediniz.”  </p>
			<p class="paragraf">Dodson döndü, başını masum bir ifadeyle yana eğip gülümsedi.  </p>
			<p class="paragraf">“Bana bir şey söylediniz” diye Mister Pickwick soluk soluğa tekrarladı sözünü. “Ortağınız da elini uzattı bana ve her ikiniz birden öylesine bağışlayıcı ve âlicenap bir havalara büründünüz ki küstahlığın bu kadarını sizden de olsa beklemiyordum.”  </p>
			<p class="paragraf">“Ne diyorsunuz siz, beyfendi!” diye haykırdı Dodson.  </p>
			<p class="paragraf">“Ne diyorsunuz, beyfendi!” dedi Fogg da onun ardından.  </p>
			<p class="paragraf">“Sizin dolaplarınızın kurbanı olmadım mı ben? Sizin hapse attırdığınız ve parasını çaldığınız adamım ben, bilmiyor musunuz bunu? Siz Bardell ve Pickwick dâvâsında dâvâcının vekilleri değil miydiniz?”  </p>
			<p class="paragraf">“Evet, efendim, biliyorum bunları” dedi Fogg, cebine bir şaplak atarak... Kim bilir, belki de istemeden olmuştu.  </p>
			<p class="paragraf">“Bunu hatırlamaktan hoşnut olduğunuz anlaşılıyor” dedi Mister Pickwick, hayatında ilk defa pis pis sırıtmayı deneyerek ve beceremeyerek. “Epeydir hakkınızda ne düşündüğümü yüzünüze söylemek istiyordum ama dostum Perker’ın arzusuna uyarak, şimdi bu fırsatın elime geçmesine aldırmayacaktım, bu yakışıksız tavrınız ve hayâsız laubali halleriniz olmasaydı. Hayâsız laubalilik diyorum, bayım, evet!” diye Mister Pickwick Fogg’a dönüp öyle bir haykırdı ki, Fogg var hızıyla kapıya doğru geri bastı.  </p>
			<p class="paragraf">“Dikkatli olun, beyfendi” dedi Dodson. Oradakilerin en boylu boslusu olduğu halde tedbirli davranıp Fogg’un arkasına sığınmış, onun başının üstünden sapsarı bir yüzle konuşuyordu. “Bırakın size vursun, Bay Fogg, sakın karşılık vermeyin!”  </p>
			<p class="paragraf">“Yok, hayır, hiçbir şey yapacak değilim” dedi Fogg, biraz daha gerileyerek. Öyle yapması ortağının da işine geldi; böylece Dodson’la dış büronun arası gittikçe azalıyordu.  </p>
			<p class="paragraf">“Siz” diye söylediklerinin ardını getirdi Mister Pickwick. “Siz, birbirine çok yakışan bir çift adi, alçak, üç kâğıtçı soyguncusunuz!”  </p>
			<p class="paragraf">“Yani, şimdi!” diye Perker araya girdi. “Bitti mi?”  </p>
			<p class="paragraf">“Bütün yaptıklarınızın özeti işte: Adi, alçak, üç kâğıtçı soyguncular!”  </p>
			<p class="paragraf">“Tamam, tamam” dedi Perker, herkesi birden teskine çalışarak. “Görüyorsunuz işte, beyler, söyledi ne söylemek istiyorduysa, bitti. Siz lütfen gidin şimdi. Lowten o kapı açık mı?”  </p>
			<p class="paragraf">Sessizce kikirdememek için kendini zor tutan Lowten kapının açık olduğunu bildirdi.  </p>
			<p class="paragraf">Küçük adam, Dodson ve Fogg’u dışarı iteleyerek -onlar hiç karşı koymadılar- “Hadi, hadi, iyi sabahlar... iyi sabahlar... lütfen, beyler! Bay Lowten, kapı!” diye bağırdı. “Buradan efendim, uzatmayalım. Lütfen! İstirham ediyorum! Hay Allah!.. Bay Lowten… kapı, efendim... duymuyor musunuz dediğimi?”  </p>
			<p class="paragraf">Dodson şapkasını giyerken, “İngiltere’de kanun diye bir şey varsa bunun hesabını vereceksiniz!” dedi Mister Pickwick’e.  </p>
			<p class="paragraf">“Siz bir çift âdi...”  </p>
			<p class="paragraf">“Sizi uyarıyorum, beyfendi, bunun bedelini çok ağır ödeyeceksiniz” dedi Fogg.  </p>
			<p class="paragraf">“... alçak üç kâğıtçı soyguncular!” diye devam ediyordu Mister Pickwick, söylenenlere hiç aldırmadan.  </p>
			<p class="paragraf">İki dâvâvekili merdivenden inerlerken, sahanlığa koştu, bir acele, oradan yine, “Soygunculaaar!” diye haykırdı. Sonra, Lowten ve Perker’ın ellerinden sıyrılıp başını sahanlık penceresinden çıkararak bir kere daha haykırdı:   </p>
			<p class="paragraf">“Soygunculaaaar!”  </p>
			<p class="paragraf">Başını içeri çektiği zaman yüzü gülüyordu. Sakindi. Usulca yürüyüp yazıhaneye dönerken, zihnini ağır bir yükten nihayet kurtardığını, pekâlâ mutlu olduğunu söyledi.  </p>
			<p class="paragraf">Perker, enfiye kutusunun içindekileri bitirdikten sonra Lowten’i kutuyu doldurtmaya gönderinceye kadar hiç konuşmadı. Ondan sonra birden kahkahalara boğuldu. Beş dakika sürdü gülmesi. Gülmesinin ardı kesilince, olanlara çok kızması gerektiğini, fakat henüz bu işi düşünecek hâli olmadığını, olduğu zaman çok kızacağını söyledi.  </p>
			<p class="paragraf">“Peki o zaman, şimdi kendi hesabımızı görelim” dedi Mister Pickwick.  </p>
			<p class="paragraf">“Deminki gibi mi?” dedi Perker, tekrar gülmeye başlayarak.  </p>
			<p class="paragraf">“O kadar değil” dedi Mister Pickwick. Cüzdanını çıkardı, küçük adamın elini hararetle sıkarak, “Sadece mâli bir düzenleme” dedi. “Bana ne çok iyiliğiniz dokundu bilemezsiniz! Hiçbirinin karşılığını ödeyemem; ödemek de istemiyorum, çünkü size minnet borçlu kalmayı tercih ediyorum.”  </p>
			<p class="paragraf">Bu girizgâhın ardından iki dost birtakım karmakarışık hesaplara daldılar; bütün evraklar Perker tarafından gerektiği gibi ortaya konulup izah edildi, sonra Mister Pickwick’in çeşitli saygı ve dostluk beyanları arasında sonuca bağlandı.  </p>
			<p class="paragraf">Tam bu noktada kapıya son derece şiddetle ve ürkütücü bir şekilde vurulduğu duyuldu. Sıradan bir çift vuruş değildi bu; ardı arkası kesilmeyen tek tek vuruşlardan çıkan korkunç bir gümbürtüydü; kapı tokmağı devri daim harekete bağlanmış ya da dışarıdaki şahıs vurmaktan vazgeçmeyi unutmuş gibi.  </p>
			<p class="paragraf">“N’oluyor yahu, ne bu?” diye haykırdı Perker.  </p>
			<p class="paragraf">“Galiba kapı vuruluyor” dedi Mister Pickwick, en ufak bir şüpheye yer varmış gibi!  </p>
			<p class="paragraf">Kapıyı vuran, kimse, kelimelerle anlatılamayacak bir şiddet ve şaşılası bir güçle ve gürültüyle, bir an bile ara vermeden vurmaya devam ediyordu.  </p>
			<p class="paragraf">Çıngırak ipini çeken Perker, “Bu ne iş yahu, hanı ayağa kaldıracağız!” dedi. “Bay Lowten, kapının vurulduğunu duymuyor musunuz?”  </p>
			<p class="paragraf">“Şimdi hemen bakıyorum, efendim, dedi kâtip. Kapıyı vuran kişi söyleneni işitmiş ve bu kadar bekletilmeye hiç tahammülü yokmuşçasına, akıllara durgunluk verici yeni bir patırtı kopardı.  </p>
			<p class="paragraf">Mister Pickwick kulaklarını elleriyle kapatarak, “Korkunç bir şey bu” dedi.  </p>
			<p class="paragraf">Perker, “Acele edin, Bay Lowten, kapı parçalanacak!” diye seslendi.  </p>
			<p class="paragraf">Lowten o sırada karanlık bir bölümde ellerini yıkamaktaydı; kapıya koştu, kapı mandalını kaldırınca, bir sonraki fasılda anlatılan görüntüyle karşılaştı.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-101-backlink" id="footnote-225-101">101</a>	Poligon: O civarda 18. yüzyıl sonunda inşa edilen bir mahalle. (ç. n.)</p>
				</div>
			</div>
		</div>
	</body>
</html>