<html xmlns="http://www.w3.org/1999/xhtml">
	<head>
		<title>6-39</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-41">FASIL 40  </p>
			<p class="arabaslik_orta ParaOverride-9">Mister Pickwick’i büyük “Hayat Dramı”nın   </p>
			<p class="arabaslik_orta">yepyeni ve hayli ilginç sahneleriyle tanıştırıyor  </p>
			<p class="paragbas">Mister Pickwick’in Bath’ta kalmalarına ayırmış olduğu sürenin geri kalan kısmı önemli bir olay olmadan geçti. Adli yılın yaz dönemi başladı. Dönemin ilk haftası sonunda Mister Pickwick ve dostları Londra’ya döndüler ve ilk sözü geçen beyefendi, elbette ki Sam’le birlikte, doğru George ve Akbaba’daki dairesine gitti.   </p>
			<p class="paragraf">Geldiklerinin üçüncü günü, sabahleyin, tam şehrin bütün saatleri ayrı ayrı dokuzu ve hep birlikte dokuz yüz doksan dokuzu çaldığı ve Sam, George’un araba meydanında biraz hava almaya çıktığı sırada, yeni boyanmış tuhaf bir araba çıkageldi; içinden hızla tuhaf bir adam indi ve dizginleri yanında oturmakta olan şişman birisine fırlattı. Tuhaf adam araba için yaratılmıştı, araba da onun için yapılmıştı sanki.   </p>
			<p class="paragraf">Araba tam ne bir brıçka, ne de bir koçuydu. Avam dilinde “köpek arabası” tabir edilenlerden değildi, iki tekerli hafif yaylı ya da üstü kapalı kabriyole de değildi: Bu makinelerin her birinden ve istisnasız hepsinden bir şeyler almış bir şeydi. Parlak sarıya boyanmıştı, dingillerin ve tekerlerin siyahı göze batıyordu; sürücü harcıâlem sporcu stili uyarınca üst üste iki ayak boyu yığılmış yastıklara kurulmuş oturuyordu. At bir doruydu, görünüşüne diyecek yoktu ama, hem araba, hem de sahibiyle pek uyumlu ateş topu gibi saldırgan bir çalımı vardı.   </p>
			<p class="paragraf">Adam kendisi kırk yaşlarında kadardı. Siyah saçlıydı, favorileri özenle taranmıştı; kılığı göz kamaştırıyordu; üstü başı, her biri kibar muhitlerde makbul olanın üç katı büyüklükte bir avuç dolusu kıymetli taşla donatılmıştı. Hepsinin üstüne, kaba kumaştan bir palto giymişti. Arabadan iner inmez sol elini paltosunun cebine soktu, sağ eliyle öbür cebinden parıl parıl bir ipek mendil çıkararak botlarından birkaç zerre toz silkeledi; sonra mendili avucunun içinde buruşturup göğsünü şişire şişire araba meydanına daldı.   </p>
			<p class="paragraf">Bu şahıs arabadan indiği sırada, yolun karşı tarafında kıyın kıyın dolaşmakta olan, birçok düğmesi eksik kahverengi paltolu paspal bir adamın bu tarafa geçerek yakın bir yerde mevzi tuttuğu Sam’in dikkatinden kaçmamıştı. Bu şahsın ziyaret sebebinden şüphelenmekten de öte bayağı işkillenen Sam, ondan önce George ve Akbaba’ya gitti ve sırtını binaya dönüp kapının orta yerine dikildi.   </p>
			<p class="paragraf">“Dur bakalım, aslanım!” dedi ağır paltolu adam, mütehakkim bir sesle, Sam’i bir yana iteleyip içeri girmeye çalışarak.   </p>
			<p class="paragraf">“Ne o, beyim, bi şi mi var?” dedi Sam, itelenmeye bileşik faiziyle karşı koyarak.   </p>
			<p class="paragraf">“Boş ver bu işleri, bana sökmez, aslanım!” diye sesini yükseltti ağır paltonun sahibi. Benzi atmıştı. “Smouch!” diye seslendi.   </p>
			<p class="paragraf">Bu kısa diyalog sürerken sinsice meydanı geçip gelen kahverengi paltolu adam, “N’oluyo burda?” diye homurdandı.   </p>
			<p class="paragraf">“Bu delikanlının küstahlığı, sadece” dedi elebaşı. Sam’i tekrar itelemeye kalktı.   </p>
			<p class="paragraf">“Kes, hadi, tozutma!” dedi Smouch, onun ardından, Sam’i daha da sertçe iteleyerek. Bu son itelemeyle tecrübeli Smouch’un istediği oldu. Sam onu kapı kenarına sıkıştırıp söylenen sözün altında kalmadığını göstermek isterken, öteki aradan sıyrılıp içeri girdi ve tezgâha kadar yürüdü; Sam, Smouch ile biraz çekiştikten sonra elebaşının arkasından koştu yetişti.   </p>
			<p class="paragraf">“İyi sabahlar, tatlım” dedi adam tezgâhtaki genç kadına tam bir Botany Körfezi rahatlığı ve Yeni Güney Galler<span class="dipp"><a class="_idFootnoteLink" href="#footnote-225-70" id="footnote-225-70-backlink">70</a></span>ağzıyla. “Mister Pickwick’in odası hangisi acaba?”  </p>
			<p class="paragraf">Tezgâhtaki kadın, züppeye tekrar bakmaya tenezzül etmeden, bir garsona, “Yolu göster” dedi.   </p>
			<p class="paragraf">Garson söyleneni yapmak için öne düştü, ağır paltolu adam ardından yürüdü; Sam onun peşine takıldı, yukarı çıktılar. Basamakları tırmanırlarken Sam adamın arkasından birtakım aşağılayıcı ve meydan okuyucu el kol hareketleri yapıyor, hizmetkârlarla diğer seyredenleri bir hayli eğlendiriyordu.   </p>
			<p class="paragraf">İkinin biri boğuk boğuk öksürüp balgam çıkaran Smouch adlı şahıs alt katta kalmıştı.   </p>
			<p class="paragraf">Vakitsiz ziyaretçisi önde, Sam arkada odasına girdiklerinde Mister Pickwick mışıl mışıl uyumaktaydı. Onların gürültüsüne uyandı. Perdelerin gerisinden “Tıraş suyumu getir bana, Sam” dedi.   </p>
			<p class="paragraf">“Su olmasa da olur, Mister Pickwick” dedi yatağın başucunda perde kanatlarından birini açıp konuşan ziyaretçi, “Bardell adına bir infaz emri getirdim… Buyrun, kâğıdı burada ... Hukuk Mahkemesi... Kartım da burada. Ziyaretime gelirsiniz, umarım.” Polis (başkası değildi, zira) Mister Pickwick’in omuzuna dostça bir el vurup kartını yatak örtüsünün üstüne fırlattı ve yelek cebinden bir altın kürdan çıkardı. “Namby, efendim. İsmim” dedi, Mister Pickwick evrakta yazılanları okumak için yatağın altından gözlüğünü alıp takarken. “Namby, Bell Aralığı, Coleman Sokak.”   </p>
			<p class="paragraf">Tam bu noktada, Namby’nin parlak kunduz postu serpuşuna gözlerini dikmiş bakan Sam araya girdi:   </p>
			<p class="paragraf">“Kuvekır<span class="dipp"><a class="_idFootnoteLink" href="#footnote-225-71" id="footnote-225-71-backlink">71</a></span> mısınız siz?” diye sordu.   </p>
			<p class="paragraf">“İşimiz bitince göstericem sana kim olduğumu” dedi kızgın şef yardımcısı. “Bi gün öğreticem sana terbiyeni takınmayı.”   </p>
			<p class="paragraf">“Eksik olmayın. Alın benden de o kadar. Çıkarın şapkanızı!” Böyle diyerek Sam, büyük bir çeviklikle Namby’nin şapkasını bir vuruşta odanın öbür ucuna uçurdu; öyle bir şiddetle yaptı ki bunu, adam az kalsın altın kürdanını yutuyordu.   </p>
			<p class="paragraf">“Gördünüz, değil mi, Mister Pickwick?” dedi şaşırıp sinirlenen memur, soluklanmaya çalışarak. “Sizin odanızda görevimi yerine getirmekteyken hizmetkârınız tarafından tecavüze uğramış bulunuyorum. Hayatım tehlikede. Sizi buna tanık olmaya dâvet ediyorum.”   </p>
			<p class="paragraf">Sam araya girdi. “Hiçbi şeye tanık filan olmayın, beyim” dedi. “Siz yumun gözlerinizi, ben pencereden aşaa atıveriyim şu herifi diyorum ama dışardaki sekinin çatısına takılıp kalırsa sonra?”   </p>
			<p class="paragraf">Yardımcısı böyle birtakım husumet gösterileri sergilerken Mister Pickwick öfkeli bir sesle, “Bana bak, Sam, bir kelime daha söyler ve bu şahsa en ufak bir müdahalede bulunursan derhal işten atarım seni” dedi.   </p>
			<p class="paragraf">“İyi ama, beyim..!” dedi Sam.   </p>
			<p class="paragraf">“Kes sesini!” dedi Mister Pickwick. “Al o şapkayı ordan. Hemen şimdi!”  </p>
			<p class="paragraf">Sam inat etti, söyleneni yapmadı. Efendisi tarafından onun böyle fena halde azarlanmasından sonra, acelesi olan şef yardımcısı Sam’e türlü çeşitli tehditler savura savura şapkasını gidip kendisi yerden almaya ister istemez gönül indirdi. O tehditleri hiç tınmadan dinleyen Sam, Bay Namby eğer şapkasını yine giyecek olursa o şapkayı bir kere daha devirip gelecek haftanın sonuna kadar gideceği bir yere göndereceğini söylemekle yetindi. Namby bunun kendisine pahalıya mal olabileceğini düşündüğünden olsa gerek, Sam’e böyle bir fırsat vermemeyi tercih etti ve Smouch’a seslenip acele yukarı çağırdı onu. Ona şahsın yakalanmış olduğunu bildirdikten ve giyinmesi tamamlanıncaya kadar orada beklemesi gerektiğini söyledikten sonra pür azamet dışarı çıkarak arabaya atladı gitti. Smouch surat asıp terslenerek Mister Pickwick’e, elini olabildiğince çabuk tutmasını zira yapılacak daha çok işleri olduğunu söyleyerek kapının karşısına bir iskemle çekti, oturdu. Mister Pickwick giyinmesi bitince Sam’i bir fayton tutup getirmeye yolladı ve şahane üçlü, Coleman Sokağı istikametinde yola çıktı. İyi ki mesafe kısaydı; çünkü Smouch hiçbir sûrette sohbetinden hoşlanılacak biri olmadığı gibi, daha önce değinmiş olduğumuz bedensel zaafiyetinden ötürü de dar ve sıkışık mekânlarda bilhassa tahammül edilmez bir yol arkadaşıydı.   </p>
			<p class="paragraf">Araba çok dar ve karanlık bir sokağa sapıp bütün pencereleri demir parmaklıklı bir evin önünde durdu. Kapının iki yanı “Namby, Londra Polis Teşkilatı Memuru” yazısıyla bezenmişti. İç kapı, Smouch’un paspal ikiz kardeşi kılıklı, elinde koskocaman bir anahtar taşıyan birisi tarafından açıldı, Mister Pickwick “büfe” ye buyur edildi.   </p>
			<p class="paragraf">Bu büfe, sokağa bakan bir oturma odasıydı; ıslak kum ve bayat tütün kokmaktan başka hiçbir özelliği yoktu. Mister Pickwick içeri girerken, orada oturmakta olan üç kişiye selam verdi ve Sam’i Perker’ı bulup getirmeye yolladı; ardından, karanlık bir köşeye çekilerek oradan meraklı gözlerle yeni oda arkadaşlarına baktı.   </p>
			<p class="paragraf">Bunlardan biri, saat daha sabahın onu değilken su katılı cin içip puro tüttürmekte olan on dokuz ya da yirmi yaşlarında bir oğlandı. Onun karşısında, birahane salonları ve ucuz bilardo masalarından edinilme olduğu besbelli hayat tecrübesi ve göze hoş gelen serazat hâliyle otuz yaşlarında, soluk benizli ve kalın sesli, iri yapılı bir genç adam, sağ ayağındaki botun burnuyla şöminenin ateşini karıştırmaktaydı. Odadaki üçüncü kişi, eski püskü siyah giysiler içinde solgun ve bezgin görünüşlü orta yaşlı bir adamdı; odanın içinde mütemadiyen bir aşağı bir yukarı yürüyerek, arada bir durup kaygı dolu gözlerle birisini bekliyormuş gibi pencereden dışarı bakıyor, sonra yine yürüyordu.   </p>
			<p class="paragraf">“Bu sabah benim usturamı ödünç alsanız iyi olacak, Bay Ayresleigh” dedi ona, ateşi kurcalayan kişi, çocuk yaşta dostuna mânâlı bir göz kırpmayla.   </p>
			<p class="paragraf">“Teşekkür ederim, istemem. Bir iki saate kalmaz çıkarım sanıyorum” dedi üçüncü adam, alelacele. Sonra bir kere daha pencereye kadar yürüyüp yine hayal kırıklığı içinde geri döndü, derin bir iç çekti ve odadan çıktı. Bunun üzerine öbür ikisi kahkahaları koyverdiler.   </p>
			<p class="paragraf">“Böylesini hiç görmemiştim” dedi, usturasını ödünç vermek isteyen ve adının Price olduğu anlaşılan kişi. Hemen ardından sözünü bir küfürle pekiştirdi. Sonra yine güldü. O gülünce arkadaşının dünyanın en kıyak insanlarından biri olduğunu zanneden delikanlı da gülmeden edemedi.   </p>
			<p class="paragraf">Price, Mister Pickwick’e dönerek, “Hiç aklınıza gelir miydi, adamın bir haftadan beri burada olup da bir kere bile tıraş olmadığı?” diye konuştu. “Yarım saate kalmadan çıkacağından o kadar emin ki, evine gidene kadar o işi erteleyebileceğini düşünüyor.”   </p>
			<p class="paragraf">“Zavallı!” dedi Mister Pickwick. “İşini halletme ihtimali sahiden o kadar yüksek mi?”   </p>
			<p class="paragraf">“Ne yükseği. Şu kadarcık ihtimal bile yok! On yıl sonra bu vakit şuncacık olsun sokakta gezme ihtimali var mı acaba?” Böyle diyerek Price yüzünü buruşturup parmaklarını şıklattı ve çıngırağı çekiştirdi.   </p>
			<p class="paragraf">“Bana bir parça kâğıt ver, Crookey” dedi garsona. Garson, kılığı ve genel görünümüyle meteliksiz kalmış bir besiciyle müflis bir celep arası bir şeye benziyordu. “Bir kadeh de sulu boğma, Crookey, anladın mı? Babama mektup yazacağım, müşevvik bir şey almam lazım, yoksa laf anlatamıyorum moruğa.” Söylemeye gerek yok, genç oğlan bu sözlere de gülmekten az daha katılacaktı.   </p>
			<p class="paragraf">“Yaa” dedi Price. “Ölmek var, dönmek yok! İşte böyle. Her şey ne hoş, di mi?”   </p>
			<p class="paragraf">“Yiğitliğin şânından” dedi genç beyzade.   </p>
			<p class="paragraf">“Sendeki heyecana da hiç diyecek yok, yani!” dedi Price. “Epey hayat tecrüben var, bakıyorum da.”  </p>
			<p class="paragraf">“Yaa, öyle galiba. Hakkaten” dedi oğlan. Hayata bir bar kapısının kirli camları arkasından bakmıştı hep.   </p>
			<p class="paragraf">Mister Pickwick bu karşılıklı konuşmalar kadar, konuşan kişilerin havasından, tavırlarından da az tiksinmemişti. Özel bir odada kalıp kalamayacağını sormak üzereydi ki, kibar giyimli iki üç yabancı girdi içeri. Delikanlı onları görür görmez purosunu ocağa fırlattı ve Price’ın kulağına “işini halletmeye” geldiklerini fısıldayarak gitti odanın öbür ucunda bir masada yeni gelenlere katıldı.   </p>
			<p class="paragraf">Oysa işler genç beyzadenin beklediği kadar çabuk halledileceğe benzemiyordu. Köşedeki görüşme uzadıkça uzadı. Arada, sefih davranışlardan, mükerrer bağışlamalardan filan öfkeyle söz edildiği Mister Pickwick’in kulağına kadar geldi. En sonunda, oradakiler içinde en yaşlısının Whitecross<span class="dipp"><a class="_idFootnoteLink" href="#footnote-225-72" id="footnote-225-72-backlink">72</a></span> diye bir yerin adını açıkça telâffuz etmesi üzerine, delikanlı onca yiğitliğe, heyecana ve üstelik, onca hayat tecrübesine rağmen başını masaya dayayarak melûl melûl inledi.   </p>
			<p class="paragraf">Genç oğlanın cakasıyla tantanasının böyle bir anda yerle bir olmasından çok hoşnut kalan Mister Pickwick çıngırağı çaldı; kendi isteği üzerine onu halı, masa, iskemleler, büfe ve bir kanepeyle bezenmiş bir özel odaya aldılar. Burada kahvaltı hazır edilirken üst katta Bayan Namby’nin piyano çalışını dinleme fırsatına da nail olacaktı. Kahvaltıyla birlikte Bay Perker çıkageldi.   </p>
			<p class="paragraf">“Ah, ah, azizim beyfendiciğim” dedi küçük adam, “sonunda enselendiniz işte, değil mi? Yaa, yaa! Ben hiç üzülmedim zira bu tatsız davranışınızın ne kadar saçma bir şey olduğunu göreceksiniz şimdi. Alıkoyma emrinin çıkarılmasına sebep olan vergilendirilmiş masraf ve tazminat miktarını hep kayda geçirdim, şimdi yapacağımız şey hemen, hiç vakit kaybetmeden, bu işi halletmektir. Namby bu saatte evine gelmiş olmalı. Ne diyorsunuz, azizim, ben bir çek yazayım mı? Yoksa siz mi yazarsınız?”  </p>
			<p class="paragraf">Küçük adam bunları söylerken neşeli görünmeye çalışıyor, ellerini ovuşturuyordu. Mister Pickwick’in gözüne şöyle bir bakınca hemen Sam Weller’a umutsuz bir bakış fırlatmaktan kendini alamadı.   </p>
			<p class="paragraf">“Perker” dedi Mister Pickwick, “çok rica ediyorum, bir daha bunu işitmeyeyim. Burada kalmayı hiç uygun görmüyorum, onun için bu gece hapishaneye gideceğim.”   </p>
			<p class="paragraf">“Whitecross Sokağı’na gidemezsiniz, azizim” dedi Perker. “İmkânsız! Her koğuşta altmış yatak var ve yirmi dört saatin on altı saati kilit altındasınız.”   </p>
			<p class="paragraf">“Mümkünse başka bir yerde tutulmayı isterim ama aksi halde o dediğiniz yerde başımın çaresine bakarım ister istemez” dedi Mister Pickwick.   </p>
			<p class="paragraf">“İlla bir yere gitmeye kararlıysanız, Fleet’e<span class="dipp"><a class="_idFootnoteLink" href="#footnote-225-73" id="footnote-225-73-backlink">73</a></span> gidebilirsiniz, azizim” dedi Perker.   </p>
			<p class="paragraf">“Çok iyi” dedi Mister Pickwick. “Kahvaltımı bitirir bitirmez doğru oraya giderim.”   </p>
			<p class="paragraf">İyi yürekli küçük dâvâvekili, “Bir dakika, bir dakika!” dedi. Birçoklarının çıkmaya can attığı bir yere girmek için bu ne acele böyle? Bir habeas corpus<span class="dipp"><a class="_idFootnoteLink" href="#footnote-225-74" id="footnote-225-74-backlink">74</a></span><span class="CharOverride-15"> </span>çıkartmalıyız. Bugün öğleden sonra mahkeme binasında saat dörde kadar yargıç bulunmaz. Bekleyeceksiniz o vakte kadar.”  </p>
			<p class="paragraf">“Pekâlâ” dedi Mister Pickwick, sabırla. Fakat ikna olmamıştı. “O halde saat ikide burada sizinle pirzola yiyelim. Sen ayarlarsın onu, Sam. Söyle, tam zamanında gelsin.”   </p>
			<p class="paragraf">Perker’ın bütün itirazlarına ve ileri sürdüğü gerekçelere rağmen Mister Pickwick tavrını değiştirmeyince, pirzolalar tam vaktinde geldi ve yenildi bitti; Mister Pickwick, seçkin dâvetlilerin katıldığı bir akşam yemeğine giden ve hiçbir sûrette rahatsız edilemeyecek olan Bay Namby’nin gelmesi yarım saat kadar beklendikten sonra, başka bir arabaya konulup Chancery Lane’e, mahkemeye götürüldü.  </p>
			<p class="paragraf">Mahkeme binasında biri ceza dâvâlarına, öbürü hukuk dâvâlarına bakan vazife başında iki yargıç vardı. Koltuklarının altında tomar tomar kâğıtlarla içeri girip çıkan avukat kâtiplerinin sayısına bakılacak olursa, başları bir hayli kalabalıktı. Binanın girişindeki kemer altına vardıklarında Perker, arabacıyla yol parası ve bozukluk üzerine kısa bir süre tartışmaya takılınca, Mister Pickwick sel gibi akıp duran insan kalabalığının yolundan kenara çekilerek merakla etrafına bakındı. En çok dikkatini çeken, yanlarından geçen dâvâvekillerine ellerini şapkalarına götürerek selam veren miadı dolmuş kibar görünüşlü üç dört adam oldu. Orada, Mister Pickwick’in ne olduğunu tahmin edemediği bir işleri vardı galiba. Hepsi, ama, bir tuhaftı. Biri zayıf ve biraz topaldı; pas karası elbiseler içinde, boynu beyaz sargılıydı; aynı kılıkta çam yarması gibi bir başkasının boynuna kırmızıya çalar siyah renkte eni büyük bir bez sarılıydı; üçüncüsü, yüzü sivilceli, ufak tefek, pimpirik biriydi. Elleri arkalarında dolanıp duruyorlar, arada bir, yanlarından elleri kolları kâğıtlarla yüklü geçip gidenlerden bazılarının kulağına kaygılı yüzlerle bir şeyler fısıldıyorlardı. Mister Pickwick hatırladı: Gezintileri sırasında oradan geçerken çoğu kez kemer altında görmüştü onları. Bu paspal kılıklı aylakların mesleğin hangi dalından olduklarını öğrenmek için içinde büyük bir merak uyandı.  </p>
			<p class="paragraf">Küçük parmağındaki koskocaman bir altın yüzüğü ağzına götürmüş eme eme yanından hiç ayrılmayan Namby’ye bunu sormak üzereyken Perker koşarak geldi ve kaybedecek hiç zamanları olmadığını söyleyip önlerine düştü, mahkeme binasına doğru yürüdü. Mister Pickwick onun arkasından giderken adamlardan topal olanı yanına geldi; saygıyla selam verdi, yazılı bir kart uzattı. Mister Pickwick reddetmekle adamı incitmiş olmamak için nezaketen aldı kartı ve yeleğinin cebine koydu.   </p>
			<p class="resim"><span><img alt="031.tif" class="_idGenPageitem-36" src="image/031_fmt.jpeg"/></span>  </p>
			<p class="paragraf">“Geldik işte” dedi Perker, yazıhanelerden birine girmeden önce. Beraberindekiler arkasından geliyorlar mı diye dönüp baktı. “Burası, azizim... Hayrola, siz ne istiyorsunuz?”   </p>
			<p class="paragraf">Bu son soru, Mister Pickwick hiç farkına varmadan gruba katılmış olan topal adama sorulmuştu. Karşılık olarak topal adam pek terbiyeli bir hareketle elini şapkasına götürdü ve Mister Pickwick’i işaret etti.  </p>
			<p class="paragraf">“Yok, hayır” dedi Perker, gülümseyerek. “Size ihtiyacımız yok, dostum, hiç yok.”   </p>
			<p class="paragraf">“Bağışlayın, beyim” dedi topal. “Beyfendi kartımı almıştı da... Hizmetimden yararlanmak istersiniz belki diye düşündüm. Beyfendi başıyla işaret etti bana. Kendisi söylesin. Bana başınızla işaret etmediniz mi siz, beyfendi?”   </p>
			<p class="paragraf">“Hadi canım siz de, bırakın saçmalamayı! Siz kimseye başınızla evet demediniz, değil mi, Pickwick? Bir yanlış anlama olmuş, sadece bir yanlışlık” dedi Perker.   </p>
			<p class="paragraf">Mister Pickwick yelek cebinden kartı çıkardı. “Bu bey kartını uzattı bana” dedi. “Kendisi istiyor diye kabul ettim. İlerde vaktim olunca bakacaktım. Ben...”   </p>
			<p class="paragraf">Küçük dâvâvekili bir kahkaha attı. Bir yanlışlık olduğunu söyleyerek kartı topala geri verdi; adam tepesi atmış bir halde dönüp giderken, Perker onun sadece bir kefil olduğunu söyledi Mister Pickwick’e.   </p>
			<p class="paragraf">“Ne?” diye haykırdı Mister Pickwick.   </p>
			<p class="paragraf">“Bir kefil.”   </p>
			<p class="paragraf">“Bir kefil!”   </p>
			<p class="paragraf">“Evet, canım azizim... Yarım düzine var burada onlardan. Meblağ ne olursa olsun size kefil oluyorlar, bunun için sadece iki buçuk şilin alıyorlar. Çok acayip bir iş, değil mi?” Perker böyle deyip burnuna bir çimdik enfiye çekti.   </p>
			<p class="paragraf">“Nasıl yani? Bu insanlar burada böyle bekleyip memleketin yargıçları önünde yalan yere yemin ederek cürüm başına iki buçuk şiline hayatlarını mı kazanıyorlar? Bunu mu anlamalıyım dediklerinizden?”   </p>
			<p class="paragraf">Mister Pickwick şaşırmış kalmıştı.   </p>
			<p class="paragraf">Küçük adam, “Doğrusu, buna yalan yere yemin etmek denilebileceğinden ben emin değilim” diye karşılık verdi. “Ağır bir söz, azizim, çok ağır. Hukuki bir teamüldür bu, başka bir şey değil.” Dâvâvekili böyle diyerek omuzlarını silkti, gülümsedi, bir küçük tutam enfiye daha çekti burnuna ve Mister Pickwick’in önüne düşüp yargıç kâtibinin odasına yöneldi.   </p>
			<p class="paragraf">Burası çok alçak tavanlı, duvarları ahşap kaplama, kirden, pislikten geçilmeyen bir odaydı; o kadar az ışık alıyordu ki, dışarısı güpegündüzken yazı masalarının üstünde kandiller yanıyordu. Odanın sonunda bir kapıdan yargıcın özel makamına geçiliyordu. Kapının çevresine bir sürü davavekili ve başkâtip yığılmıştı, her biri dosyada yazılı vakti gelince sırayla içeri çağrılıyordu; kapının her açılışında içeriden birileri çıkarken, girmek isteyen başkaları öne fırlıyordu. Yargıcı görmek için bekleyenlerin çıkardıkları gürültüye onu görmüş olanlardan çoğunun aralarındaki kişisel çekişmeler de katılınca, bundan doğan şamatanın bu kadar dar bir mekânda ne boyutlara ulaştığını varın siz tasavvur edin!  </p>
			<p class="paragraf">Kaldı ki, tek duyulan, bu beylerin konuşmalarından çıkan gürültü de değildi. Odanın bir başka tarafında ahşap parmaklıklarla çevrili bir bölme vardı; orada ayakta duran gözlüklü bir kâtip “yeminli beyanlar”ı kabul ediyordu. Bunlardan bazıları bir başka kâtip tarafından yargıcın imzalaması için büyük tomarlar hâlinde makam odasına götürülmekteydi. Yemin etmeleri gereken çok sayıda dâvâvekili kâtibinin hepsinin yeminlerinin aynı zamanda alınması hakkaniyete aykırı düşeceğinden, bu beylerin gözlüklü kâtibe ulaşabilmek için giriştikleri mücadele orasını, Majesteleri’nin huzurlarıyla şereflendirdikleri bir tiyatronun en muteber giriş kapısı önüne çevirmişti. Bir başka memur da, zaman zaman, yeminleri alınmış olanları isimleriyle çağırıp yargıç tarafından imzalanmış beyanlarını kendilerine geri vermek için ciğerlerini paralıyor, bu işlem yeni yeni çekişmelere sebep oluyor ve bütün bunlar hep birden ve aynı zamanda olmakla, tam da en cerbezeli, helecanı burnunda bir insanın arayıp da bulamayacağı bir kargaşa yaratıyordu. O arada başka birileri daha vardı: Bunların patronları için çıkarılan duruşma duyurularına, karşı tarafın dâvâvekilleri diledikleri gibi icabet eder ya da etmezlerdi; bunların işi, karşı tarafın dâvâvekili kendilerinin haberi olmadan duruşmaya giriyor olmasın diye sık sık adlarını çağırmak üzere orada durup beklemekti.   </p>
			<p class="paragraf">Mesela Mister Pickwick’in oturduğu iskemlenin yakınında on dört yaşında, tenor sesli bir büro elemanı duruyordu; onun yanında bariton sesli bir ceza hukuku kâtibi yer tutmuştu.   </p>
			<p class="paragraf">Kâtiplerden biri elinde birçok kâğıtla içeri girdi, etrafa bakındı.   </p>
			<p class="paragraf">“Sniggle ve Blink!” diye bağırdı tenor oğlan.   </p>
			<p class="paragraf">“Porkin ve Snob!” diye homurdandı bariton sesli kâtip.   </p>
			<p class="paragraf">“Stumpy ve Deacon!” dedi yeni gelen kâtip.   </p>
			<p class="paragraf">Kimse cevap vermedi. Bir sonra gelene bu üçü hep birden seslendiler; o da, yine, bir başka hukuk bürosu adına sesini yükseltti; ardından bir başkası bir başka ismi çığırdı, ilahir...   </p>
			<p class="paragraf">Bu sırada gözlüklü adam habire kâtiplere yemin ettiriyordu. Yemin hep aynı yemindi; noktalama işaretlerine hiç gerek duyulmazdı. Genellikle şöyle olurdu:   </p>
			<p class="paragraf">“Kitabı sağ elinize alın bu adınız ve el yazınız yemin ediyorsunuz ki bu sizin yeminli beyanınız doğrudur Allah yardımcınız olsun bir şilin bozuk para bulmalısınız bende yok.”   </p>
			<p class="paragraf">“Görüyor musun, Sam” dedi Mister Pickwick, “benim <span class="CharOverride-7">habeas corpus</span>’u hazır ediyorlar galiba, ne dersin?”  </p>
			<p class="paragraf">“Evet” dedi Sam. “Keşke şu torbada mortuyu<span class="dipp"><a class="_idFootnoteLink" href="#footnote-225-75" id="footnote-225-75-backlink">75</a></span> artık getiriyor olsalardı. Bizi burda böyle bekletmeleri hiç hoş değil. Ben olsam şimdiye kadar torbalı nanenin iki düznesini paketleyip getirmiştim.”  </p>
			<p class="paragraf">Sam Weller’ın muhayyilesinde <span class="CharOverride-7">habeas corpus</span>’un ne tür bir hantal, baş edilmez nesne olduğu anlaşılamadı, çünkü tam o sırada Perker geldi ve Mister Pickwick’i aldı götürdü.   </p>
			<p class="paragraf">Malûm formaliteler yerine getirildikten sonra Samuel Pickwick’in vücudu, çok geçmeden, Pickwick’e karşı Bardell dâvâsında hükme bağlanan tazminatın ve mahkeme masraflarının tamamı ödeninceye kadar tutulacağı Fleet Hapishanesi Müdürü’ne götürülmek üzere bir zaptiye memuruna teslim edildi.   </p>
			<p class="paragraf">“Bu çok uzun bir zaman alacak” dedi Mister Pickwick, gülerek, “Hadi sen koş yine bir fayton getir, Sam. Perker, aziz dostum, hoşça kalın!”   </p>
			<p class="paragraf">“Ben sizinle geliyorum. Oraya sağ sâlim vardığınızı görmek istiyorum” dedi Perker.   </p>
			<p class="paragraf">Mister Pickwick buna, “Aslına bakarsanız, Sam’den başka kimseyle gitmemeyi tercih ederim” diyerek karşılık verdi. “Yerleşir yerleşmez size yazar bildiririm. Hemen gelmenizi bekleyeceğim. O zamana kadar, tekrar görüşmek üzere.”   </p>
			<p class="paragraf">Mister Pickwick bunu dedikten sonra o sırada gelmiş bekleyen arabaya bindi. Zaptiye memuru onu izledi. Sam sürücünün yanında yerini almıştı bile. Yola çıktılar.   </p>
			<p class="paragraf">Eldivenlerini giymek için durduğu sırada Bay Perker “Eşi benzeri bulunmaz bir adam!” diyordu.   </p>
			<p class="paragraf">Ona yakın bir yerde duran Bay Lowten de, “Muhteşem bir müflis olacak” diye konuştu. “Polisi çileden çıkaracaktır. İçeri almakta zorlanacaklar.”   </p>
			<p class="paragraf">Dâvâvekili, kâtibinin Mister Pickwick hakkındaki karakter değerlendirmesinden fazla hoşlanmamıştı. Cevap vermeden yürüdü gitti.   </p>
			<p class="paragraf">Araba, her fayton gibi, Fleet Caddesi’nde sarsıla sarsıla ilerliyordu. Arabacının dediğine göre atlar önlerinde bir şey olduğu zaman daha “iyi koşuyorlarmış” (bir şey olmadığı zaman acayip hızlı koşuyor olmalıydılar); bu yüzden bir yük arabasının arkasına takıldılar. Yük arabası durunca fayton da duruyordu, hareket edince o da hareket ediyordu. Mister Pickwick zaptiyenin karşısında oturuyordu; zaptiye, şapkasını dizlerinin arasına koymuş, ıslık çala çala pencereden dışarısını seyrediyordu.  </p>
			<p class="paragraf">Zaman mucizeler yaratır. Kudretine kurban olduğumuzun yardımıyla kiralık bir fayton bile yarım mil süren bir yolun sonuna erişir. Nihayet durdular ve Mister Pickwick Fleet Hapishanesi’nin kapısında arabadan indi.   </p>
			<p class="paragraf">Zaptiye, emanetindeki kişi hemen arkasından geliyor mu diye omuzu üstünden baka baka öne düştü, içeri girdi; içeride sola döndüler, açık bir kapıdan geçip bir avluya çıktılar. O avluda, geldikleri kapının tam karşısında, eli anahtarlı şişman bir gardiyan tarafından korunan ağır bir kapıdan hemen hapishanenin iç kısmına giriliyordu.   </p>
			<p class="paragraf">Burada durdular. Zaptiye, kâğıtlarını teslim ederken, Mister Pickwick’e, erbabınca “portrenize poz vermek” diye bilinen merasim sona erinceye kadar orada kalacağı bildirildi.   </p>
			<p class="paragraf">“Portreme poz vermek mi? O da ne?” dedi Mister Pickwick.   </p>
			<p class="paragraf">“Sûretinizi çıkarmak, beyim” dedi şişman gardiyan. “Biz burda bu işin ustasıyız. Bir anda çıkarırız tıpa tıp aynınızı. İçeri buyrun. Rahat olun.”  </p>
			<p class="paragraf">Mister Pickwick dâvete uyarak oturdu. İskemlenin arkasında yerini alan Sam, “poz verme”nin, mahpusları ziyaretçilerden ayırt edebilmeleri için değişik gardiyanların teftişinden geçme anlamına gelen bir terimden başka bir şey olmadığını fısıldadı ona.   </p>
			<p class="paragraf">“İyi o halde, sanatçılar çabuk gelseler bari. Burası çok göz önünde bir yer” dedi Mister Pickwick.   </p>
			<p class="paragraf">Sam, “Gecikmeyecekler sanıyorum” diye karşılık verdi. “Burda bir duvar saati var.”   </p>
			<p class="paragraf">“Evet, görüyorum” dedi Mister Pickwick.   </p>
			<p class="paragraf">“Bir de kuş kafesi var, beyim” dedi Sam. “Teker, teker içinde; kodes, kodes içinde... di mi, beyim?”   </p>
			<p class="paragraf">Sam Weller bu filozoflara layık sözü ederken Mister Pickwick merasimin başlamış olduğunu fark etti. Şişman gardiyan kapı kilidine mukayyet olmaktan azat edilmiş, gelmiş yanına oturmuştu; arada bir lakayt bakışlarla onu süzüyordu; onun yerini almış olan uzun boylu, sıska birisi ellerini ceket kuyruğunun altına sokmuş, tam karşısında, dikkatle onu gözden geçiriyordu. Aksi suratlı bir başkası (anlaşılan, çayını içerken kaldırılıp gelmişti, zira geldiğinde daha hâlâ bir parça tereyağlı kızarmış ekmek kabuğunu mideye indirmekle meşguldü) Mister Pickwick’in burnunun dibine kadar sokularak ellerini kalçalarına dayadı ve onu yakından incelemeye koyuldu. O arada sonradan gelip oradakilere katılan daha iki kişi son derece dikkatli ve düşünceli tavırlarla Mister Pickwick’in yüz hatlarını gözden geçirmeye koyuldular. Mister Pickwick bu işlemden epey yılmıştı; oturduğu yerde çok tedirgindi ama bunlar olurken kimseye bir şey söylemedi; iskemlesinin arkalığına yaslanıp yaylanarak efendisinin içine düştüğü durumu olduğu kadar, mümkün olsaydı da kanunu çiğnemeden ve huzuru bozmadan oradaki gardiyanların hepsine ve her birine var gücüyle saldırabilseydi bundan ne büyük bir haz duyacağını da düşünmekte olan Sam’le bile tek kelime konuşmadı.   </p>
			<p class="paragraf">En sonunda sûret çekimi tamamlandı ve Mister Pickwick’e artık hapishaneye girebileceği söylendi.   </p>
			<p class="paragraf">“Bu gece nerede uyuyacağım?” diye sordu Mister Pickwick.   </p>
			<p class="paragraf">“Bu geceyi tam bilemiyorum” dedi şişko gardiyan. “Yarın ama birinin yanına koyarlar sizi, o zaman pekâlâ rahat edersiniz. İlk gece biraz karışıktır ama yarına hepsi düzelir.”   </p>
			<p class="paragraf">Az bir görüşmenin ardından, gardiyanlardan birinin Mister Pickwick’in o gece için işini görecek kiralık bir döşeği olduğu anlaşıldı. Kendisi bunu sevinerek kabul etti.   </p>
			<p class="paragraf">“Benimle gelin, size hemen göstereyim” dedi adam. “Büyük bir şey değil ama uyumak için birebirdir. Burdan, beyim.”   </p>
			<p class="paragraf">İç kapıdan geçtiler, birkaç basamak aşağı indiler. Kapı arkalarından kapandı. Mister Pickwick kendini hayatta ilk kez, bir borçlular hapishanesinin duvarları arasında buldu.   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-70-backlink" id="footnote-225-70">70</a>	Botany Bay (körfezi) ve Yeni Güney Galler. Her ikisi de Avustralya’da ceza sömürgeleri olarak ünlenmişti. (ç.n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-71-backlink" id="footnote-225-71">71</a> 	1647 yılında İngiltere’de kurulan Quakers tarikatı. Hâkimler ve hattâ kralın karşısında dahi başlarını açmazlardı. (ç. n.) </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-72-backlink" id="footnote-225-72">72</a>	Whitecross Sokağı’nda 1813’te açılan bir borçlular hapishanesi (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-73-backlink" id="footnote-225-73">73</a><span class="CharOverride-15"> 	</span>Fleet. Kitabın yazıldığı yıllarda Londra’da Fleet Sokağı’nda, siyasi suçlularla borçluların tıkıldığı ünlü hapishane. (ç. n.) </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-74-backlink" id="footnote-225-74">74</a><span class="CharOverride-15">	</span>Lâtince, “vücudu alalım.” Gözaltına alınan şüphelilerin en kısa zamanda mahkeme önüne çıkarılmasını sağlamaya yönelik mahkeme emri. (ç. n.) </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-75-backlink" id="footnote-225-75">75</a><span class="CharOverride-15">	</span>Sam Weller, <span class="CharOverride-7">habeas corpus</span> demek istiyor! (ç. n.)</p>
				</div>
			</div>
		</div>
	</body>
</html>