<html xmlns="http://www.w3.org/1999/xhtml">
	<head>
		<title>6-32</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-34">FASIL 33  </p>
			<p class="arabaslik_orta ParaOverride-9">Baba Weller yazı yazma sanatı üzerine eleştirel   </p>
			<p class="arabaslik_orta ParaOverride-9">gözlemlerini aktarır; Oğul Samuel’in yardımıyla kırmızı   </p>
			<p class="arabaslik_orta">burunlu muhteremden intikam almayı sürdürür<span class="CharOverride-9">  </span></p>
			<p class="paragbas">13 Şubat sabahı, yani bu gerçek hayat hikâyesinin okurlarının da bizim kadar bildiği gibi Bayan Bardell dâvâsının görüleceği günün hemen bir öncesi sabah saat dokuzla öğleden sonra iki arasında, George ve Akbaba’dan Bay Perker’ın yazıhanesine, oradan da George ve Akbaba’ya habire gidip gelen Samuel Weller için son derece dolu bir zaman dilimiydi. Yapılacak bir şey olduğundan değil; zira görüşülecek ne iş varsa görüşülmüş, izlenecek yol çoktan kesinleşmişti. Buna rağmen Mister Pickwick aşırı heyecanlı bir ruh hâleti içinde davâvekiline mütemadiyen, “Azizim Perker, her şey yolunda mı?” diyen küçük pusulalar gönderiyor, Bay Perker da ona, hiç sektirmeden, “Azizim Pickwick, olabildiği kadar...” diye cevap yolluyordu. Zira daha önce de bir şekilde belirttiğimiz gibi, ertesi sabah duruşma başlayıncaya kadar iyiye ya da kötüye gidebilecek bir şey yoktu.   </p>
			<p class="paragraf">Yine de, hayatlarında ilk kez kendi istekleriyle ya da zorlanarak mahkemelik olan insanların geçici bir asabiyet ve telaş hâli içinde olabileceklerini kabul etmek gerekir. Sam de, insan tabiatının zaaflarını gözönünde tutarak, efendisinin bütün taleplerini, kendisinin en göze çarpıcı ve hoş meziyetlerinden biri olan her zamanki iyi niyeti ve şaşmaz sükûnetiyle yerine getirmekteydi.   </p>
			<p class="paragraf">Nefis bir öğle yemeği ile teselli bulmuş, barda Mister Pickwick’in, sabah yürüyüşlerinin yorgunluğunu üzerinden atması için yuvarlamasını tavsiye ettiği bir bardak sıcak içki karışımının gelmesini bekliyordu. Başında tüylü kasketi ve sırtında kadife üstülüğünden ilerde seyis olmayı aklına koymuş olduğu anlaşılan, yaklaşık bir metre boyunda bir oğlan çocuğu George ve Akbaba’nın holüne girdi ve kendisine ısmarlanan bir iş için birisini ararcasına önce merdivenin üst tarafına, sonra holün arkalarına, daha sonra içki tezgâhına doğru bakındı. Bunu gören tezgâhtar kız söz konusu işin müessesenin çay ve çorba kaşıklarıyla ilintili olabileceğini düşünerek çocuğun yolunu kesti.   </p>
			<p class="paragraf">“Pekâlâ, delikanlı, sen ne istiyorsun bakalım?”   </p>
			<p class="paragraf">“Burda Sam adında biri var mı?” diye sordu oğlan, tiz perdeden yüksek bir sesle.   </p>
			<p class="paragraf">“Öbür adı ne ki?” diye Sam Weller oturduğu yerde dönerek sordu.   </p>
			<p class="paragraf">“Ben nerden bileyim?” dedi oğlan, tüylü kasketinin altından.   </p>
			<p class="paragraf">“Zeki bir çocuğa benziyorsun ama ben senin yerinde olsam o kadar keskin görünmezdim” dedi Weller. “N’olur n’olmaz, köreltiverirler insanı sonra. Ne o öyle bi otele gelip vahşi kızılderli gibi Sam’i soruyorsun?”   </p>
			<p class="paragraf">“Çünkü yaşlı bir beyfendi benden sormamı istedi” diye karşılık verdi oğlan.  </p>
			<p class="paragraf">“Hangi yaşlı beyfendi?” Sam zehir gibi küçümseyici bir bakışla sordu.   </p>
			<p class="paragraf">“Ipswich postasının sürücüsü. Bizim oraya gelir gider hep. Dün sabah bana bugün öğleden sonra George ve Akbaba’ya gelip Sam’i sormamı söyledi.”   </p>
			<p class="paragraf">“Babam olur, şekerim” dedi Sam Weller, tezgâhtaki genç kadına dönerek, her şeyi açıklarcasına. “Kalbımı basarım soyadmı unutmuştur... Eee, sonra, Brüksel la’nası kılıklı oğlan, n’olcak şimdi?”   </p>
			<p class="paragraf">“N’olacak” dedi oğlan, “yarın saat altıda bizim oraya geleceksiniz, sizi görmek istiyormuş... Leadenhall Pazarı’nda Mavi Yabandomuzu. Geliyorsunuz diyim mi?”   </p>
			<p class="paragraf">“Tamam, öyle bir bildirimde bulnabilirsiniz, bayım” dedi Sam.   </p>
			<p class="paragraf">Yetkiyi alan genç yürüdü gitti. Giderken de ağzından son derece âhenkli ve dolgun çıkan, aslına uygun ve kusursuz celep ıslığı taklitleriyle George Avlusu’nu yankılara boğdu.   </p>
			<p class="paragraf">Mister Pickwick’ten dışarı çıkma iznini koparan Sam Weller –Mister Pickwick de, zaten, kapıldığı telaş ve endişeli ruh hâliyle, yalnız kalıyor olacağına bozulmamıştı– görüşme saatinden çok önce yola çıktığı ve dilediği gibi geçirebileceği bol vakti olduğu için ağır ağır Mansion House’a kadar yürüyüp orda durdu ve o ünlü konağın etrafında toplanıp yığılarak Krallık tebası yaşlı hanımları fena halde korkutup helecanlara salan bir alay şehir içi toplu vasıta ve yakın varoş posta sürücüsünü, yüzünde dört dörtlük bir sükûnet ve filozofca tefekkür ifadesiyle seyre daldı. Yarım saat kadar buralarda dolanıp durduktan sonra dönüp birçok ara sokaktan geçerek Leadenhall Pazarı’na yöneldi. Boş vaktini böyle eğleşerek geçirmekte olduğundan ve gözünün iliştiği hemen her şeyi durup dikkatle incelediğinden, o arada küçük bir kırtasiye ve taş basması resim dükkânının vitrini önünde durmuş olmasında şaşılacak bir şey yoktu ama bu açıklamamızın gerisini getirmezsek, orada satılmak üzere sergilenen bazı resimleri görür görmez Sam Weller’ın neden birdenbire irkilip sağ bacağına şiddetli bir şaplak indirdiğine ve o heyecanla, “İyi ki bunu gördüm de hatırladım, yoksa çok geç olacaktı!” diye haykırdığına pekâlâ şaşılabilirdi.   </p>
			<p class="paragraf">Sam Weller’ın bu sözleri söylerken gözlerini dikip baktığı resimde, cıvıl cıvıl yanan bir ateşin önünde tek bir oka geçirilmiş, pişmekte olan bir çift insan kalbi görülüyordu; modern giysiler içinde biri erkek, biri dişi iki yamyam –erkeği mavi redingot ve beyaz pantolon giymişti, kadının üstünde koyu kırmızı renkte bir pelerin, elinde aynı renkte bir şemsiye vardı– açlıktan büyümüş gözlerle çakıl döşeli yılankavi bir patika üzerinde ocağa doğru ilerlemekteydiler. Üstünde bir çift kanattan başka hiçbir şey olmayan, hepten edep fukarası bir genç adam ocakta pişen kalplere nezaret ediyordu. Uzakta bir yerde Londra’nın Langham Meydanı’ndaki kilisenin kulesi görünüyordu. Bunların hepsi bir sevgililer gününü temsil etmekteydi ve pencereye ilişik bir notta, içeride, her biri bir buçuk şilin indirimli fiyattan bütün yurttaşların istifadesine sunulan daha birçok çeşit olduğu yazılıydı.   </p>
			<p class="paragraf">“Unutuyordum, hem de nasıl!” dedi Sam kendi kendine ve böyle diyerek derhal içeri daldı. En iyisinden yaldız kenarlı mektup kâğıdı ile mürekkebi sıçratmayan sert uçlu kalem satın almak istediğini söyledi. Bunlar çabucak kendisine verildikten sonra da az önceki âheste adımlarına hiç benzemeyen hızlı ve gayretli adımlarla doğru Leadenhall Pazarı’nın yolunu tuttu. Orada etrafa bakınıp dururken bir tabela gördü: Sanatkâr, uzaktan bakınca hortum yerine karga burunlu, uçuk mavi renkte, file benzer bir şey çiziktirmişti. Burasının Mavi Yabandomuzu’ndan başka bir yer olamayacağını isabetle tahmin ederek içeri girdi ve babasını sordu.   </p>
			<p class="paragraf">Mavi Yabandomuzu’nun iç işlerini çekip çeviren genç hatun, “Üç çeyrek saat ve biraz sonrasına kadar burada olamayacak” dedi.   </p>
			<p class="paragraf">“Pekâlâ, ablacım” dedi Sam. “Dokuz penilik boğmayla ılık su ve bir de mürekkep hokkası alabilir miyim, lütfen?”   </p>
			<p class="paragraf">Sıcak su katılı içki ve hokka küçük salona getirilip genç kadın ocak kömürünü parlamasın diye dikkatle bastırıp yatırdıktan ve ateşin Mavi Yabandomuzu idaresinin tam rızası ve işbirliği olmaksızın herhangi bir şekilde karıştırılması ihtimaline karşı tedbir olarak ocak demirini yanına alıp gittikten sonra, Sam Weller, sobaya yakın bir bölmeye geçti oturdu ve kenarları yaldızlı mektup kâğıdı ile sert uçlu kalemini çıkardı önüne koydu. Sonra dikkatle baktı kaleme, ucunda kıl olmasın diye; kâğıdın altında ekmek kırıntıları filan kalmış olmasın diye de masanın tozunu aldı bir güzel, sonra ceketinin yenlerini kıvırıp dirseklerini uygun vaziyete getirdi, yazmaya hazırlandı.   </p>
			<p class="paragraf">Kendilerini sık sık yazı yazma pratiğine adamamış olanlar için, erkek ya da kadın olsun, mektup yazmak hiç de kolay bir iş değildir; zira böyle durumlarda yazarın hayalinde kurduğu karaktere uyan harfleri görebilmesi için gözlerini olabildiğince kâğıtla aynı seviyede tutması, bunun için de mutlaka başını sol koluna dayaması gerektiği söylenir. Mektubun yazılmasını bu hiç şüphe yok ki çok kolaylaştırır ama yazarın işine de bir ölçüde ket vurur. Nitekim Sam küçük haflerle yazdığı kelimelerdeki yanlış harfleri küçük parmağı ile silip yerlerine yenilerini yazarak ve sık sık önceki düzeltmelerden arta kalan lekeler içinden görünebilsinler diye üzerlerinden birkaç defa geçerek hiç de farkına varmadan tam tamına bir buçuk saat uğraşmış durmuştu ki, kapının gürültüyle açılması ve babasının içeri girmesiyle kendine geldi.   </p>
			<p class="paragraf">“N’aber, Sammy?” dedi babası.   </p>
			<p class="paragraf">“N’aber, benim Prusya mavisi babacığım?” dedi oğul, elinden kalemi bırakarak. “Öveyanamın en son sağlık bülteninde ne yazıyor?”   </p>
			<p class="paragraf">Bay Weller boynundan şalını çözdü. “Bayan Weller çok iyi bir gece geçirdi, lakin bu sabah inanılmaz ters ve nâhoş. Yemin ve imza: T. Weller... Son yayınlanan bülten bu, Sammy.”   </p>
			<p class="paragraf">“Daha düzelmedi mi?”   </p>
			<p class="paragraf">“Tüm ârâzlar kötüye gidiyor. Ama sen n’apıyorsun öyle? Bilgilenmekte zorlanıyor musun yoksa?”   </p>
			<p class="paragraf">Sam sıkıldı. “Bitirdim” dedi. “Bi şey yazıyordum da.”   </p>
			<p class="paragraf">“Görüyorum” dedi Bay Weller. “Bir genç bayana yazmıyorsundur umarım?”   </p>
			<p class="paragraf">“Ne münasebet diyecek hâlim yok elbette...” dedi Sam. “Sevgililer Günü yazısı.”   </p>
			<p class="paragraf">“Ne?” diye haykırdı Bay Weller, işittiği kelimeden dehşete kapılmış gibi.   </p>
			<p class="paragraf">“Sevgililer Günü yazısı.”   </p>
			<p class="paragraf">“Ah, Samivel, Samivel” dedi Bay Weller, sitemkâr vurgularla. Senden bunu beklemezdim. Babanın kötü alışkanlıklarını bilmez değilsin. Bu konuda az mı konuştum seninle? Oveyananı kendi gözlerinle görüp yakından tanımak da mı sana son nefesine kadar unutmıycağın bir ders vermedi? Bunu senden hiç beklemezdim, Sammy, hiç beklemezdim!” Zavallı ihtiyar öylesine duygulanmıştı ki, dayanamadı, Sam’in bardağını kapıp içinde ne kalmışsa içti bitirdi.   </p>
			<p class="paragraf">“Ne var? Sorun ne?” dedi Sam.   </p>
			<p class="paragraf">“Boş ver, aldırma” dedi Weller. “Bu yaşımda feci bir darbe olacak benim için ama kayış gibi dayanıklıyımdır ben, bunu da atlatırım. Londra pazarı için maalsef seni kesmeye mecburum diyen çiftçiye kartoloş hindinin dediği gibi.”  </p>
			<p class="paragraf">“Ne darbesiymiş o?” diye sordu Sam.   </p>
			<p class="paragraf">“Seni evlenmiş görmek, Sammy. Sen gibi bir masum yavrunun kandırıkçıların elinde harcanıp da bunun süper bir şey olduğuna inandığını görmek” dedi Bay Weller. “Baba yüreği zor dayanır böyle feci bir darbeye, Sammy.”   </p>
			<p class="paragraf">“Saçmalama!” dedi Sam. “Ben evlen’cek felan değilim, dert etme kendine. Hadi sen kendine bir pipo söyle, ben sana şu mektubu okuyım. Bak dinle.”   </p>
			<p class="paragraf">Yaşlı Weller’ın yüreğini ferahlatıp üzüntüsünü dindiren ne oldu? Piponun geliyor olması mı, yoksa evlenmeye önlenmesi mümkün olmayan ailevi bir yatkınlıkları olduğu düşüncesi mi? Bunu kesinlikle bilemeyeceğiz. Biz, daha çok, her iki avuntunun bir arada bu sonucu doğurduğunu düşünmekten yanayız, çünkü Bay Weller kendisi şıklardan ikincisini alçak sesle sık sık tekrarlarken birincisini ısmarlamak için çıngırağa uzanmaktaydı. Az sonra üstlüğünü çıkarıp pipoyu yaktı, sıcaklığı iyice duymak için sırtını ateşe verip şömine rafına yaslandı, Sam’e baktı; tütünün etkisiyle rahatlamış bir yüzle oğluna, “Haydi oku!” dedi.   </p>
			<p class="paragraf">Sam, gerekebilecek düzeltmelere hazırlık olarak kalemini mürekkebe daldırdıktan sonra teatral bir edâyla okumaya başladı:   </p>
			<p class="paragraf">“Güzellerin...”   </p>
			<p class="paragraf">“Dur!” dedi Bay Weller, çıngırağı çalarak. “Her zamankinden bir duble, yavrum!”   </p>
			<p class="paragraf">“Pekâlâ, efendim” dedi tezgâhtar kız. Bir anda bir göründü, sonra gözden kayboldu, döndü geldi, yine kayboldu.   </p>
			<p class="paragraf">“Seni burda iyi tanıdıkları anlaşılıyor” dedi Sam.   </p>
			<p class="paragraf">“Öyle” dedi babası. “Çok gelip gitmişliğim vardır. Devam et.”   </p>
			<p class="paragraf">“Güzellerin güzeli yaratık...”   </p>
			<p class="paragraf">“Bu şiir diil, di mi?, şimdi?” diye araya girdi babası.   </p>
			<p class="paragraf">“Hayır, diil” dedi Sam.   </p>
			<p class="paragraf">“İsabet” dedi Weller. “Boş vereceksin şiiri. Tabii olmuyor. Noel ertesi kilise kayyumundan başka kimse bi diyceği varsa şiirle demez. Ya da Warren marka kundura cilacısı, Rowland biryantincisi filan gibi ossuruktan adamların işidir o. Asla şiirle söz söyleme, oğlum, düşme or’lara kadar! Hadi bi daha, en baştan.”   </p>
			<p class="paragraf">Bay Weller şiir sanatı üzerine değerlendirmelerinden aldığı havayla ciddileşerek yeniden piposuna davrandı. Sam de yine okumaya başladı:  </p>
			<p class="paragraf">“Güzeller güzeli yar’tık. Ben bi kahrolası…”  </p>
			<p class="paragraf">Bay Weller piposunu çekti aldı ağzından. “O iyi olmadı öyle” dedi.   </p>
			<p class="paragraf">“Hayır, ‘kahrolası’ değil...” dedi Sam, mektubu kaldırıp ışığa tutarak. “‘Utanç.... Mürekkep bulaşmış... ‘Utanç duyuyorum.’”   </p>
			<p class="paragraf">“Çok iyi” dedi Bay Weller. “Devam et.”   </p>
			<p class="paragraf">“‘Utanç duyuyorum ve tamamen kuşat...’ Unuttum burdaki kelimeyi” dedi Sam, kalemle başını kaşıdı. Hatırlayamadı bir türlü.   </p>
			<p class="paragraf">“Niye kâğıda bakmıyorsun?” dedi babası.   </p>
			<p class="paragraf">“Bakmıyor değilim, bakıyorum ama burda da mürekep lekesi var. Bi ‘ke’, bi ‘u’ ve de bi ‘ş’ görünüyor.”   </p>
			<p class="paragraf">“‘Tuzağa düşürülmüş’ olmasın?”   </p>
			<p class="paragraf">“Yok, hayır. ‘Kuşatılmış’... Tamam, o!”   </p>
			<p class="paragraf">“Tuzağa düşürülmüş kadar güzel bir söz değil ama, Sammy” dedi Weller, ciddiyetle.   </p>
			<p class="paragraf">“Öyle mi diyorsun?”   </p>
			<p class="paragraf">“Hiç değil.”   </p>
			<p class="paragraf">“İyi ama, daha anlamlı.”   </p>
			<p class="paragraf">“Belki azcık daha kibar” dedi Weller, birkaç saniye düşündükten sonra. “Devam et.”   </p>
			<p class="paragraf">“Utanç duyuyor ve kendimi tamamen kuşatılmış hissediyorum sana hitap ederken, çünkü sen hakkaten çok iysin, o kadar iysin ki..?”   </p>
			<p class="paragraf">Weller’ların yaşlısı, sözüne yer açmak için piposunu ağzından çekti:   </p>
			<p class="paragraf">“Çok güzel ifade edilmiş.”   </p>
			<p class="paragraf">“Evet, ben de öyle düşünüyorum” dedi Sam. Göğsü kabardı.   </p>
			<p class="paragraf">“Senin yazı istilinde hoşuma giden ne, biliyor musun, lûgat paralamıyorsun sen. Öyle Venüsler filan... Bi genç kadına Venüs ya da melek felan demenin ne âlemi var? Di mi, Sammy?”   </p>
			<p class="paragraf">“Di mi ya?” dedi Sam.   </p>
			<p class="paragraf">“Ecderha de ya da Tekboynuz, olmadı Kralın Arması<span class="dipp"><a class="_idFootnoteLink" href="#footnote-225-53" id="footnote-225-53-backlink">53</a></span> de bari, di mi? Herkes bilir bunların efsane hayvanlar âlemi olduğunu” diye ekledi Bay Weller.   </p>
			<p class="paragraf">“Tabii ki, neden olmasın?”   </p>
			<p class="paragraf">“Devam et sen, Sammy.”   </p>
			<p class="paragraf">Sam babasının isteğine uydu ve babası hikmetinden sual olunmaz bir havalarda piposunu tüttürürken, okumayı sürdürdü:   </p>
			<p class="paragraf">“‘Seni görmeden önce zannederdim ki bütün kadınlar aynıdır.’”   </p>
			<p class="paragraf">“Öyledirler” dedi Weller’larin yaşlısı, parantez kabilinden.   </p>
			<p class="paragraf">“‘Ama şimdi’ ” diye devam etti Sam, “‘ne kadar gerzek, imansız bir hıyarmışım, farkındayım: Çünkü seni her şeyden çok seviyorum ama kimse sen gibi değil.’ Buraya biraz vurgu koysam fena olmıycak diye düşündüm” dedi Sam, gözünü kâğıttan kaldırarak.   </p>
			<p class="paragraf">Babası tasvipkâr bir bakışla başını sallarken o devam etti. “‘Böylece bugünün hussiyetinden bil’stifade, Mary, hayatım – başı para işleriyle belaya giren beyzadenin bir pazar günü tüyüp gitmesi<span class="dipp"><a class="_idFootnoteLink" href="#footnote-225-54" id="footnote-225-54-backlink">54</a></span> gibi – sana söylemek istiyorum ki seni ilk gördüğüm o tek ve yegâne gün yüzün kalbimde bütün renkleriyle ve hemen bir anda bir portreyi çerçevesi ve camıyla, duvara asmalık çengeliyle hep birden iki buçuk dakkada yapıp bitiren profil mak’nasından çıkma bütün resimlerden daha çabuk (belki duymuşsundur, Mary, hayatım) yer etti ki...”   </p>
			<p class="paragraf">Bay Weller yüzünü ekşitti. “Malsef bu nerdiyse şiir oluyor be, Sammy” dedi.   </p>
			<p class="paragraf">Sam, “Hayır, olmuyor” dedi ve bu noktada tartışmaya girmemek için çabuk çabuk sürdürdü okumayı: “‘Sevgilin olayım, canım Mary, düşün bu dediklerimi... Sevgili Mary, burda kesiyorum.’ Hepsi bu.”  </p>
			<p class="paragraf">“Çok birden bire bitmedi mi?” dedi Bay Weller.   </p>
			<p class="paragraf">“Hiç de değil” dedi Sam. “Keşke daha uzun olsaydı dedirtcektir ona. Mektup yazma sanatnın inceliği.”   </p>
			<p class="paragraf">“Yaa...” dedi Bay Weller, “o da doğru ya. Oveyanan da keşke konuşurken böyle inceliklere rayet edeydi. İmza koymıycak mısın, peki?”   </p>
			<p class="paragraf">“Orası zor” dedi Sam. “İmza ne olacak, bilemiyorum.”   </p>
			<p class="paragraf">“Weller diye imzala” dedi o ismin hayattaki en son sahibi.   </p>
			<p class="paragraf">“Olmaz. Sevgililer günü mektubu asla kendi adınla imzalanmaz.”   </p>
			<p class="paragraf">“Pikvik diye imza at öyleyse, çok iyi isim. Yazması da kolay.”   </p>
			<p class="paragraf">“Sahi, yahu, tam istediğim gibi!” dedi Sam. “Sonunu kafiyeli de yaparım o zaman, di mi? Ne dersin?”   </p>
			<p class="paragraf">“Ben hoşlanmadım” dedi babası. “Kendine saygsı olan bir arabacı dünyada şiir yazmaz. Benim bildiğim bir kişi vardı, eşkiyalıktan asılmazdan bir gece önce duygusal bir şeyler yazmıştı ama o da Camberwell’iydi, sayılmazdı yani.”   </p>
			<p class="paragraf">Yine de, aklına gelen şiir fikrinden Sam’i caydırmak mümkün olmadı. Mektubu şöyle imzaladı:   </p>
			<p class="paragraf">“<span class="CharOverride-7">Aşkından hâlim bitik  </span></p>
			<p class="paragraf"><span class="CharOverride-7">Pikvik.”   </span></p>
			<p class="paragbos">  </p>
			<p class="paragraf">Kâğıdı karmakarışık bir halde katladı, bir köşesine aşağı doğru eğimli sıkışık harflerle, “Oda hizmetçisi Mary’ye, Belediye Başkanı Bay Nupkins’in ikametgâhı, Ipswich, Suffolk” yazdı, etiketledi, postaya verilmek üzere cebine koydu. Bu önemli iş kotarılıp bitince, baba Weller oğluyla görüşmek istediği konuyu açtı.   </p>
			<p class="paragraf">“İlk mesele şu senin patronla alakalı, Sammy. Yarın yargılanıyor, değil mi?”   </p>
			<p class="paragraf">“Mahkeme başlıyor” dedi Sam.   </p>
			<p class="paragraf">“Karakterine tanıklık edecek birilerine ihtiyacı olacak sanıyorum, ya da mekân tanıklığına” dedi Weller. “Ne zamandır bu işi düşünüp duruyorum. Seninki gönlünü ferah tutsun, Sammy, her iki tanıklık için de işini görecek dostlarım var; ama bana kalırsa boş verin karakteri, Sammy, mutlaka mekân tanığı bulsun getirsin. En iyisi odur.” Bay Weller bu hukuki mütalaanın ardından bir garip havalara büründü. Burnunu kupasına gömdü ve kupanın üst kenarından oğluna üst üste birkaç kez göz kırptı.   </p>
			<p class="paragraf">Sam çok şaşırdı. “Nasıl yani, ne demek istiyorsun?” dedi. “Old Bailey’de<span class="dipp"><a class="_idFootnoteLink" href="#footnote-225-55" id="footnote-225-55-backlink">55</a></span> yargılan’cağını sanmıyordun herhalde?”   </p>
			<p class="paragraf">“Ne alakası var!” dedi Weller. “Nerde yargılanırsa yargılansın, onu kurtarsa kurtarsa mekân tanıklığı kurtarır, oğlum. Bütün kelli felli perokalar hiç bişey onu kurtaramaz derken Tom Wildspark’ı biz adam öldürmeden öyle sıyırttık. Benim fikrimi sorarsan, Sammy, oğlum, senin patron bu işten mekân tanıklığı ile sıyırmazsa İtalyanların dediği gibi şapa oturacak, bunu iyi bilin.”   </p>
			<p class="paragraf">Weller’ların yaşlısı, Old Bailey’nin bütün ülkede en üstün mahkeme olduğu zannıyla, onun kurallarının ve usullerinin daha başka ne kadar mahkeme varsa hepsinde geçerli olduğuna dair kesin ve sarsılmaz bir kanaate sahip olduğundan, mekân tanıklığının kabul edilemeyeceğine dair oğlunun ileri sürdüğü bütün kanıtları ve gerekçeleri toptan reddetti ve hararetle Mister Pickwick’in kandırılmakta olduğunu ileri sürdü. Bu meseleyi daha fazla tartışmanın bir yararı olmayacağını gören Sam konuyu değiştirdi. Muhterem pederinin onunla konuşmak istediği ikinci meselenin ne olduğunu sordu.   </p>
			<p class="paragraf">“Ailevi bir mesele” dedi Bay Weller. “Şu Stiggins denen...”   </p>
			<p class="paragraf">“Kırmızı burunlu herif?”   </p>
			<p class="paragraf">“Ta kendisi! Bu kırmızı burun, Sammy, oveyananı öyle bir nezaketle ve sadakatle ziyaret edip durmakta ki bi benzerini daha hiç görmedim, Sammy. Ailemizin bi dostu, bi dostu! Yanımızda olmadığı zaman bizi hatırlıycağı bi şey olmazsa rahat etmiyor.”   </p>
			<p class="paragraf">“Ben senin yerinde olsam gelecek on yıl için hâfızasnı fazlasıyla cilalıycağı bir şey verirdim ona” diye Sam babasının sözünü kesti.   </p>
			<p class="paragraf">“Dur şimdi bi dakka” dedi babası, “dinle, bak. Bugünlerde hep yetmiş beşlik bir şişeyle geliyor, şişesini ananaslı romla doldurmadan asla çekip gitmiyor.”   </p>
			<p class="paragraf">“İçindeki bitmeden de dönüp gelmiyor, di mi?” dedi Sam.   </p>
			<p class="paragraf">“Son damlasına kadar! Mantardan ve kokusundan başka birşey kalmamacasına. Bundan emin olabilirsin. Şimdi bak, oğlum, bizim çocuklar bu gece büyük Ebenezer Alkolsüz Hayat Dernekleri Birliği’nin Brick Lane şubesinin aylık toplantısını düzenliyorlar. Oveyanan çok gitmek istiyordu ama romatizmaları tuttu, gidemiycek. Ona gönderlen iki bilet burda bende şimdi.” Bay Weller bu sırrı öyle bir keyifle ifşa etti ve ondan sonra da öylesine ısrarla Sam’in gözünün içine içine bakıp birçok defa üst üste göz kırptı ki, Sam adamcağızın sağ göz kapağına tik oturduğunu düşünmeye başladı.   </p>
			<p class="paragraf">“Ee, sonra?” dedi.   </p>
			<p class="paragraf">“Eesi” dedi sebebi hayatı, etrafını kolaçan ederek, “sen ve ben tam saatinde gidcez, ama papaz yamağı gitmiycek, Sammy, o gitmiycek!” Tam burda Bay Weller ileri yaşlarda bir insanın boğulmadan dayanabileceği son raddeye olabildiğince yaklaşıp tam orada kalan bir kikirdeme nöbetine tutuldu.   </p>
			<p class="paragraf">“Hayatımda sen gibi kocamış şeytan görmedim!” diye bağırdı Sam ve ihtiyarın sırtını sürtünmenin hızıyla sımsıcak ısınıncaya kadar şiddetle sıvazladı. “Neye gülüyordun öyle, koca göbek?”   </p>
			<p class="paragraf">“Şış, Sammy, sus!” Babası, yanına yönüne daha da ihtiyatla bakınıp sesini alçalttı. “Oxford postasına çalışan iki dostum var, Sammy, orda yapmadıkları hergelelik yok, oğlum. Papaz yamağını bi güzel kafaya aldılar, Ebenezer toplantısına geldiğinde (mutlaka gelecek: Çünkü kapıya kadar getircekler onu ve icap ederse zorla içeri ittirivercekler) burnuna kadar su katılı roma batmış olcak, hani Dorking’de Granby Markizi’nde olurdu ya hep, öyle işte... Fena değil, di mi?” Bay Weller bunları söylerken kendini tutamayıp yine ağız dolusu gülmeye başladı ve yine az kalsın tıkanıyordu.   </p>
			<p class="paragraf">Hiçbir şey kırmızı burunlu adamın gerçek eğilimleri ve niteliklerinin ortaya dökülmesi kadar Sam Weller’ı sevindiremezdi. Toplantı saati de bir hayli yaklaşmış olduğundan, baba ile oğlu vakit geçirmeden Brick Lane’nin yolunu tuttular. O arada Sam, Sevgililer Günü mektubunu yolda bir posta kutusuna atmayı unutmadı.   </p>
			<p class="paragraf">Büyük Ebenezer Alkolsüz Hayat Dernekleri Birliği’nin Brick Lane şubesinin aylık toplantıları sağlam ve kullanışlı bir el merdiveniyle çıkılan geniş, hoş, havadar bir odada yapılıyordu. Başkan, Anthony Humm adında, ayyaşlıktan dönme, helal süt emmiş eski bir itfaiyeci idi; hâlen öğretmen olarak çalışıyordu; arada sırada gezici vaizlik yaptığı da olurdu.   </p>
			<p class="paragraf">Dernek kâtibi, çok gayretli ve dürüst bir bakkal olan Bay Jones Madge, üyelere çay satışı yapardı. Oturum açılmadan önce hanımlar sıralarda otururlar, kalkma vakti geldiğine kanaat getirene kadar durmadan çay içerlerdi. Toplantı masasının yeşil çuha örtüsü üzerine kocaman, gösterişli bir tahta kutu –iane kutusu– konulmuştu; onun arkasında kâtip ayakta dikilir ve kutuda saklı zengin bakır<span class="dipp"><a class="_idFootnoteLink" href="#footnote-225-56" id="footnote-225-56-backlink">56</a></span> damarına yapılan her ilaveye nâzik bir tebessümle teşekkür ederdi.  </p>
			<p class="paragraf">O gün kadınlar kaygı uyandıracak kadar çok çay içtiler. Bay Weller buna çok kızdı, Sam’in uyarıcı dirsek atmalarının hiçbirine aldırış etmeden, gizlemediği bir şaşkınlıkla etrafına bakındı durdu.   </p>
			<p class="resim"><span><img alt="027.tif" class="_idGenPageitem-31" src="image/027_fmt.jpeg"/></span>  </p>
			<p class="paragraf">“Sammy” diye fısıldadı bir ara, “burdaki bu insanların bazısından yarın pompayla su çekmek lazım gelmeycekse ben senin baban değilim, işte o kadar! Baksana yahu, yanımdaki şu ihtiyar kadın çay içmekten boğul’cak nerdiyse!”   </p>
			<p class="paragraf">“Biraz sessiz olamaz mısın?” diye mırıldandı Sam.   </p>
			<p class="paragraf">“Ama Sam” dedi Weller birkaç saniye sonra heyecanla, sesini alçaltarak, “bu dediğime dikkat et, yavrum, burda bu kâtip olacak adam beş dakika daha böyle devam ederse kızarmış ekmek tıkınıp su içmekten çatlıycak.”   </p>
			<p class="paragraf">“Bırak çatlasın, sana ne?” dedi Sam.   </p>
			<p class="paragraf">Bay Weller aynı kısık sesle sözünü sürdürdü: “Bu böyle sürerse, Sammy, insanlık görevim gereği kalkıp başkanın dikkatini çekcem: İki sıra ilerde oturan gençten bir kadın dokuz buçuk fincan çay içti, gözümün önünde şiştikçe şişiyor!”   </p>
			<p class="paragraf">Bay Weller’ın bu iyi niyetini derhal uygulamaya koyacağından şüphe edilemezdi; fincanlarla tabakların kaldırılmasından çıkan büyük bir gürültünün çay faslının sona erdiğini haber vermesi buna engel oldu. Tabak çanak kaldırıldıktan sonra yeşil çuha örtülü masa odanın ortasına taşındı ve o akşamki oturum kirli tütünrengi pantolon giymiş, kısacık boylu, dazlak bir adamın birdenbire, sözü geçen kirli tütünrengi pantolonun sardığı iki bodur bacağının her an kırılması riskini göze alıp el merdiveninin tepesinde görünmesi ve “Hanımlar ve Beyler, mümtaz kardeşimiz Bay Anthony Humm’ın başkan koltuğuna geçmesini teklif ediyorum” demesiyle başladı.   </p>
			<p class="paragraf">Hanımlar bu teklife çok şık bir mendil koleksiyonunu başları üstünde dalgalandırarak destek verdiler. Cerbezeli küçük adam da Bay Humm’ı omuzlarından kavrayıp başkan koltuğu niyetine, bir zamanlar mobilya gibi bir şeye benzediği anlaşılan mavun bir kasnağın içine doğru iteledi. Bir kere daha havada mendiller uçuştu, düzgün kılıklı, yüzü mütemadiyen terleyen akça pakça Bay Humm tevazu ile eğilerek bir kere daha hanımların sıcak teveccühüne mazhar oldu ve gitti makamına oturdu. Bunun ardından kirli tütünrengi pantolonlu küçük adam orda hazır bulunanları sessiz olmaya çağırdı, Bay Humm ayağa kalktı ve Brick Lane şubesi üyesi birader ve hemşirelerinin izniyle Brick Lane komitesinin hazırlamış olduğu raporun dernek kâtibi tarafından okunacağını bildirdi. Bir kere daha tekrarlanan havalı bir mendil gösterisiyle teklif benimsendi.   </p>
			<p class="paragraf">Kâtip, odadaki herkesin dikkatini üzerinde toplarcasına bir hapşırdı ve özel bir gündeme geçilme söz konusu olduğunda bu tür toplantılarda her zaman baş gösteren öksürmeler dahi lüzumu veçhile vaaki olduktan sonra aşağıdaki metnin okunmasına geçildi:   </p>
			<p class="paragbos">  </p>
			<p class="paragraf">BÜYÜK EBENEZER ALKOLSÜZ HAYAT DERNEKLERİ   </p>
			<p class="paragraf">BİRLİĞİ BRİCK LANE ŞUBESİ KOMİTESİNİN RAPORU  </p>
			<p class="paragbos">  </p>
			<p class="paragbas">“Komiteniz hayırlı çalışmalarını geçen ay boyunca aralıksız sürdürmüştür. Alkolsüz Hayat’a aşağıdaki yeni katılımları bildirmenin tarifsiz sevincini yaşamaktayız.   </p>
			<p class="paragraf">“H. Walker, terzi, karısı ve iki çocuğu. Hâli vakti iyi iken sürekli bira içtiğini kabul ediyor. Dediğine göre yirmi yıl boyunca haftada iki kere ağzına “köpek burnu” değdirmediğinden emin değil. Komite, araştırmaları sonunda, “köpek burnu”nun sıcak siyah bira, ıslama şeker, cin ve küçük hindistancevizi karışımı bir içki olduğunu tespit etti. (Bir inilti ve yaşlı bir kadından çıkan ‘Çok doğru!’ sesi.) İşsiz ve beş parasız. Siyah bira yüzünden (çığrışmalar) ya da sağ elini artık kullanamaz olduktan sonra bu hâllere düştüğünü düşünüyor. Hangisinden olduğundan emin değil ama hayat boyu yalnız su içmiş olsaydı işçi arkadaşı asla ona paslı iğne saplamayacak, böylece başına gelen kazaya (çok coşkulu alkışlar, tasvip nidâları) vesile olmamış olacaktı diye düşünüyor. Soğuk sudan başka hiçbir şey içmiyor ve artık hiç susuzluk hissetmiyormuş (hararetli alkışlar).   </p>
			<p class="paragraf">“Betsy Martin, dul, bir çocuk. Tek gözü var. Gündüzleri temizliğe ve çamaşıra gidiyor. Hep bir gözü olmuş ama annesinin sert şişe birası içtiğini biliyor, bir gözü o nedenle eksilmişse buna şaşmayacağını söylüyor (çok şiddetli çığrışmalar). Baştan beri sert içkilerden uzak durmuş olsaydı, şimdiye kadar iki gözlü olmuş olabileceğini düşünmeden edemiyor. Eskiden her girdiği işte ücret olarak günde on sekiz peni, yarım litre siyah bira ve bir kadeh sert içki alırmış; fakat Brick Lane şubesine üye olunca şimdi bunlar yerine üç şilin, altı peni talep ediyormuş. (Bu son derece ilginç vakanın açıklanması kulakları sağır eden bir tezahüratla karşılandı.)  </p>
			<p class="paragraf">“Henry Beller, uzun yıllar çeşitli belediye ziyafetlerinde kadeh kaldırıcı olmuş ve o süre içinde pek çok ithal malı şarap içmiş. Kimi zaman bir iki şişe eve götürmüş olabilirim diyor, bundan katiyetle emin değil; ama eğer götürdüyse mutlaka o şişelerin içindeki şarabı içmiş olmalıymış. Kendini çok düşkün ve melankolik hissediyor; yüksek ateşi var, sürekli susuzluk hissiyle yaşıyor. Eski günlerde içtiği şaraplar yüzünden böyle olduğunu düşünüyor (alkışlar) Şu sıralar işsiz ve ağzına bir damla bile yabancı şarap değdirmiyor (coşkun alkışlar).   </p>
			<p class="paragraf">“Thomas Burton, Belediye Başkanı ile polis görevlilerine, İl Meclisi’nin birçok üyesine kırpıntı et tedarikiyle iştigal ediyor. (İsminin açıklanması büyük ilgiyle karşılandı.) Bir bacağı takma. Tahta bacakla kaldırım taşı yolda yürümenin fazla masraflı olduğunu söylüyor. Eskiden, elden düşme tahta bacak kullanıyormuş; her gece mutlaka bir bardak sıcak suyla sulandırılmış cin içermiş... Bazen de iki bardak (derin iç çekmeler). Kullanılmış tahta bacakların çatladığını ve çok çabuk çürüdüğünü söylüyor. Onları için için yiyenin su katılmış cin olduğuna kesinlikle inanıyor (sürekli çığrışma). Şimdilerde tahta bacak satın alacağı zaman yeni olsun istiyor ve sudan ve açık çaydan başka hiçbir şey içmiyor. Bu yeni bacaklar eskilerin iki katı daha dayanıklıymış; bunun tek sebebinin ağzına içki değdirmemesi olduğu görüşünde (zafer çığrışmaları).   </p>
			<p class="paragraf">“Anthony Humm bundan sonra, hep birden söyleyecekleri bir şarkıyla günü kutlamalarını teklif etti. Mordlin birader, hep birlikte zihnen ve manen iyi vakit geçirmeleri için ‘Kim Tanımaz Civelek Kayıkçıyı’nın harikulâde sözlerini Yüzüncü Mezmur’un<span class="dipp"><a class="_idFootnoteLink" href="#footnote-225-57" id="footnote-225-57-backlink">57</a></span> ezgisine uyarlamıştı; kendisi (A.H.) şimdi hep birden onu söylemek üzere herkesin kendisine katılmasını rica ediyordu (büyük alkış). Bu münasebetle, müteveffa Bay Dibdin’in geçmişteki hayatının hatalarından sonra o şarkıyı alkolden uzak durmanın yararlarını göstermek için bestelemiş olduğuna kesin kanaatini belirtmesinin yerinde olacağı düşüncesindeydi. Bu bir ‘Alkole Hayır!’ şarkısıydı (alkış kasırgası). Genç adamın düzgün kıyafeti, kürek çekişindeki ustalık, şairin nefis ifadesiyle, <span class="CharOverride-7">hiçbir şey düşünmeden çekip kürekleri gitmeyi</span> mümkün kılan gıpta edilesi ruh hâleti... hepsi, bir su içen (alkışlar) olduğunu kanıtlamak içir hep bir araya gelmişti.  </p>
			<p class="paragraf">“Ah! Ne harikulâde bir saadetti! (Coşkun çığrışmalar.) Peki genç adamın mükâfatı ne olmuştu? Ordaki bütün gençler buna dikkat etsinlerdi:   </p>
			<p class="paragraf"><span class="CharOverride-7">Genç kızlar hep bir oldular, onun teknesine koştular   </span></p>
			<p class="paragraf">(Hanımların da katıldığı yüksek sesli çığrışmalar). Ne harika bir örnek! Bütün kız kardeşler, bâkireler su içer gencin etrafını sarmış, onu göreve, içkiden uzak durma akıntısına kendini koyverip gitmeye yüreklendiriyorlar. İyi ama yalnız fakir bâkireler miydi onu okşayan, teselli eden, destekleyenler? Hayır!  </p>
			<p class="paragraf"><span class="CharOverride-7">O her zaman şehir güzellerinin baş kürekçisiydi.   </span></p>
			<p class="paragraf">(Çığrışmalar.) Zayıf cinsten olanlar son adamına kadar – pardon, son kadınına kadar – su içer gencin başına doluştular; alkolcülerden nefretle yüz çevrildi (çığrışma)”.   </p>
			<p class="paragraf">Brick Lane şubesinin kardeşleri, hepsi su içerlerdendi. (çığrışmalar, gülüşler). Orası, o salon onların teknesiydi işte; dinleyiciler genç kızları temsil etmekteydi ve o (Bay Anthony Humm), hasbelkader, “kürekçiler başı”ydı...   </p>
			<p class="paragraf">Bay Weller, “Zayıf cins derken ne demek istiyor?” diye fısıldadı.   </p>
			<p class="paragraf">“Kadınları kastediyor” dedi Sam, yine fısıltıyla.   </p>
			<p class="paragraf">“Çok da yanılmıyor, Sammy” dedi Weller. “Zayıf olmalılar hakkaten, çok zayıf, bu herif gibilerinin tezgâhına geldiklerine bakılırsa...”   </p>
			<p class="paragraf">Kızgın ihtiyarın daha söyleyecekleri vardı, araya şarkı girince söylenmeden kaldı. Anthony Humm mısraları ikişer ikişer okuyarak dinleyenler arasında şarkının sözlerini bilmeyenleri bilgilendiriyordu. Şarkı çığrılırken pantolonu kirli tütünrengi küçümen kişi bir ara ortadan kayboldu; şarkı sona erer ermez döndü geldi, çok önemli bir laf ediyormuş gibi, Anthony Humm’ın kulağına bir şeyler fısıldadı.   </p>
			<p class="paragraf">“Dostlarım” dedi Humm, yeter artık der gibi elini havaya kaldırarak. Tombul hanımlardan çığrışmayı hâlâ birkaç mısra geriden sürdürenleri susmaya dâvet etti. “Dostlarım, derneğimizin Dorking şubesinden bir delege, Stiggins birader gelmiş, yukarı çıkmayı bekliyor.”   </p>
			<p class="paragraf">Mendiller tekrar ve bu defa daha bir şevkle havalandı. Bay Stiggins, Brick Lane’li hanımlar nezdinde çok popüler bir şahsiyetti.   </p>
			<p class="paragraf">Bay Humm, “Yakına gelebilir, bana kalırsa” dedi, tombul yanaklarını yayıp gülümseyerek. Sonra, “Tradger kardeş, söyleyin gelsin, selamını alalım” diye ekledi. Tradger kardeş olduğu belirtilen kirli tütünrengi pantolonlu kişinin el merdiveninden aşağı inmesiyle muhterem Stiggins’le birlikte paldır küldür yukarı tırmandığının işitilmesi bir oldu.   </p>
			<p class="paragraf">“Geliyor, Sammy” diye fısıldadı Weller, gülmemek için zorlanmaktan mosmor kesilmiş bir suratla.   </p>
			<p class="paragraf">“Hiçbir şey deme bana, çünkü artık tahammülüm kalmadı!” dedi Sam. “Kapının hemen yanında. Kafasını kaplamalara çarptığını duyuyorum.”   </p>
			<p class="paragraf">Sam Weller daha konuşurken kapı ardına dek açıldı, Tradger kardeşle onun arkasından muhterem Stiggins göründüler. Stiggins görünür görünmez büyük bir alkış koptu, ayaklar yeri tepti, mendiller havalandı. Bütün bu sevinç tezahüratı karşısında Stiggins birader aval aval açılmış gözleri ve dudaklarında donmuş bir tebessümle, dengesini zor koruyormuş gibi iki yanına salınıp durarak masanın üstünde yanan mumun en tepe ucuna bakmaktan başka bir şey yapmadı.   </p>
			<p class="paragraf">“Neyiniz var, Stiggins kardeş, iyi değil misiniz?” diye sesini alçaltarak sordu Anthony Humm.   </p>
			<p class="paragraf">“İyiyim” dedi Stiggins, vahşetle karışık kopkoyu paslı bir ses tonuyla. “Çok iyiyim, bayım.”   </p>
			<p class="paragraf">“İyi, çok iyi” dedi Humm. Birkaç adım geri çekildi.   </p>
			<p class="paragraf">“Burda kimse benim iyi olmadığımı söylemeye yeltenmemiştir, umarım?” dedi Stiggins.   </p>
			<p class="paragraf">“Yok, canım... Ne münasebet!” dedi Humm.   </p>
			<p class="paragraf">“Kimseye tavsiye etmem, kimseye!” dedi Stiggins.   </p>
			<p class="paragraf">Dinleyenlerden çıt çıkmadı. Herkes, bir miktar kaygıyla, oturumun devamını bekliyordu.   </p>
			<p class="paragraf">“Heyete hitap edecek misiniz, birader?” dedi Humm, dâvetkâr bir gülümsemeyle.   </p>
			<p class="paragraf">“Hayır, efendim” dedi Stiggins. “Yok bi diyeceğim.”   </p>
			<p class="paragraf">Herkes, gözkapakları havalanarak, birbirine baktı. Bir suskunluk mırıltısı dolaştı odanın içinde.   </p>
			<p class="paragraf">“Bana öyle geliyor ki” diye Stiggins ceketinin düğmelerini açıp bağıra bağıra konuşmaya başladı. “Bu toplantıda herkes körkütük sarhoş! Tradger birader, siz” diye birden gazaba gelerek, pantolonu kirli tütünrengi küçük adama döndü, “siz, bayım, siz de sarhoşsunuz!” dedi. Böyle diyerek oradakilerin ayıklık düzeyini arttırma ve toplantıyı her türlü uygunsuz kişilerden arındırma gibi övülesi bir niyetle, Tradger kardeşin burnunun direğine öyle isabetli bir yumruk indirdi ki, kirli tütün rengi pantolon bir anda şimşek gibi gözden kayboldu. Tradger kardeş baş üstü merdivenin dibine yuvarlanmıştı.   </p>
			<p class="paragraf">Kadınlar bu olaydan duydukları üzüntüyle feryadı bastılar ve öbek öbek koşuşup biraderler içinde kendilerine en yakın bildiklerinin önünde toplaştılar, onu kollarıyla sarıp koruma altına aldılar. Sevginin böylesi az daha Humm’ın hayatına mal oluyordu; kendisi müthiş popüler olduğundan, boynuna sarılan sadık dişi dostları tarafından kucaklanıp okşanmaktan az daha soluksuz kalıp boğulacaktı. Işıkların birçoğu o arada sönmüştü. Odada çıngar kopuyordu.   </p>
			<p class="paragraf">“Hadi bakalım, Sammy” dedi Bay Weller, ağır ağır paltosunu çıkartarak, “sen hemen çık, bir bekçi bul getir...”   </p>
			<p class="paragraf">“Sen n’apıcan ki o arada?” diye sordu Sam.   </p>
			<p class="paragraf">“Sen beni merak etme” dedi ihtiyar. “Benim burda şu Stiggins denilen herifle görülecek ufak bir hesabım var, onunla meşgul olayım diyorum.” Sam’in karşı çıkmasına vakit kalmadan, kahraman pederi odanın ücra bir köşesine dalmış, işini bilir elleriyle muhterem Stiggins’e girişmişti.   </p>
			<p class="paragraf">“Bırak, vazgeç” dedi Sam.   </p>
			<p class="paragraf">“Haydi, gel sen de!” diye bağırdı Weller ve hiç uyarıp etmeden, önce Stiggins’in kafasına bir tane patlattı, sonra o yaşta bir insanda görenleri hayretler içinde bırakacak bir çeviklikle etrafında fırdönmeye başladı.   </p>
			<p class="paragraf">İtiraz etmenin nâfile olduğunu gören Sam şapkasını sımsıkı başına geçirdiği gibi babasının paltosunu koluna dolayıp beline sarıldı ve onu zorla el merdiveninden aşağı sürükledi, sokağa çıkardı. Orda köşebaşına ulaşıncaya kadar kollarını gevşetmedi, babasının durmasına da meydan vermedi. Köşebaşına vardıklarında, muhterem Stiggins’in geceyi geçirmek için korunmalı bir mekâna götürülmekte olduğunu gören ahâlinin bağrışmalarını ve Büyük Birleşik Ebenezer Alkolsüz Hayat Derneği’nin Brick Lane şubesi üyelerinin dört bir yana saçılıp dağılışlarının gürültüsünü işittiler.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-53-backlink" id="footnote-225-53">53</a>	Bunlar yaşlı Weller’ın o anda aklına gelen yol kenarı birahanelerinin isimleri. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-54-backlink" id="footnote-225-54">54</a>	Pazar günleri hukuki işlemler görülmezdi. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-55-backlink" id="footnote-225-55">55</a>	Londra’da ceza mahkemelerinin çalıştığı adliye binası.(ç. n.) </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-56-backlink" id="footnote-225-56">56</a>	İngiliz parası “şilin” gümüşten, en düşük birim olan “penny” bakırdan basılırdı. (ç.n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-57-backlink" id="footnote-225-57">57</a>	Tevrat’tan ilahiler. (ç.n.)</p>
				</div>
			</div>
		</div>
	</body>
</html>