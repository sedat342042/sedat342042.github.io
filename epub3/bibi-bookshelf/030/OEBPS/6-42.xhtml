<html xmlns="http://www.w3.org/1999/xhtml">
	<head>
		<title>6-42</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-44">FASIL 43  </p>
			<p class="arabaslik_orta">Samuel Weller’ın başı derde giriyor  </p>
			<p class="paragbas">Portugal Caddesi, Lincoln’s Inn Fields’de kötü aydınlanan, havalandırması daha da kötü, yüksek tavanlı bir odada yargıç kürsüsü tarzında yapılmış –ama cilaları o tarza uymayan– küçük yazı masaları vardır. Bunların başında nerdeyse bütün yıl boyu, duruma göre bir, iki, üç ya da dört başı peruklu adam oturur. Sağ taraflarında duruşma avukatlarının locası, solda müflis borçlular için etrafı parmaklıkla çevrili bir bölme, önlerinde ise fevkalade kirli çehrelerden müteşekkil bir sathı mail yer alır. Bu beyler İflas Mahkemesi yargıçlarıdır. Bulundukları yer İflas Mahkemesi’dir.   </p>
			<p class="paragraf">Londra’da servetleri suyunu çekmiş ekâbirin buluşma yeri ve günübirlik sığınağı sayılıp genel mutabakatla öyle kabul görmek nedense bu mahkemenin öteden beri kaderi olmuştur. Her zaman hınca hınç doludur. Sürekli tavana yükselen bira ve her çeşit alkol buğusu sıcakta yoğunlaşarak yağmur misali duvarlardan aşağı yağar. Orada, her gün, Houndsditch’te on iki ayda satışa sunulandan daha çok elden düşme elbise bulursunuz; Tyburn ile Whitechapel<span class="dipp"><a class="_idFootnoteLink" href="#footnote-225-82" id="footnote-225-82-backlink">82</a></span> arasındaki bütün tulumbaların ve berber dükkânlarının şafakla günbatımı arasında yıkayıp temizleyeceğinden daha çok sabun yüzü görmemiş surata ve kırçıl sakala rastlarsınız.   </p>
			<p class="paragraf">Zannedilmesin ki bu insanların bir tekinin bile, bıkıp usanmadan oturup beklediği bu mahalde şu kadarcık bir işi ya da herhangi bir şeyle uzaktan bir alakası vardır. Olsaydı da bunun şaşılacak bir yanı olmadığı gibi, buraya has bir durum da olmazdı. Bu insanlardan bazıları duruşmanın büyük kısmı boyunca uyurlar; kimileri mendillerine sarıp ya da kirli ceplerinden taşırarak getirdikleri hafif yiyeceklerle gelir, dinlenmekten aldıkları hazzın bir benzerine çiğnemekle erişirler. Buna rağmen, şimdiye kadar hiçbirisinin burada görülen işlerden herhangi biriyle ilgilendiği görülmemiştir. Ne yaparlarsa yapsınlar, ilk dakikadan son dakikaya kadar yerlerinden kıpırdamadan öyle otururlar. Hava sağanak yağmurluysa iliklerine kadar ıslanmış bir halde gelirler; öyle günlerde Mahkeme’nin havası mantar yetiştirilen mahzenleri andırır.  </p>
			<p class="paragraf">Rastgele bir ziyaretçi burasının Tohuma Kaçmışlık Tanrısı’na adanmış bir tapınak olduğunu zannedebilir. Buraya bağlı hiçbir ulak ya da tebligatçı yoktur ki üzerine biçilmiş elbisesi olsun; bütün binada ak saçlı, elma yanaklı bastıbacak bir zaptiyeden başka eli yüzü düzgün denilebilecek sağlıklı tek bir insan göremezsiniz; o zaptiye de, boğma içkiye yatırılmış göstermelik kiraz gibi, yapay kurutma ve soldurma işlemlerinden geçip hiç hak etmediği halde her dem taze kalmış gibidir. Duruşmaya çıkan avukatların perukları bile doğru dürüst pudralanmamış, lüleleri tavsamıştır.   </p>
			<p class="paragraf">Ne ki, burada asıl merak konusu, yargıçların oturduğu yerin alt tarafındaki büyük masada oturan dâvâvekilleridir. O masanın üstü her zaman boştur. Bu beylerin de nispeten varlıklı olanlarının mesleki teçhizatı bir mavi çanta ile bir genç çocuktan ibarettir: Bu çocuk genellikle Yahudi cemaatinden olur. Bunların sabit yazıhaneleri yoktur; işlerini birahane salonlarında ya da hapishane avlularında görürler. Hep birden oralara doluşarak omnibus sürücüleri gibi müşteri ararlar. Üstleri başları yağ ve küf bağlamış gibidir. Herhangi bir kötü huyları varsa eğer, sarhoşluk ve dolandırıcılık ilk akla gelenlerdir. Oturdukları yerler genellikle “Kaideler”in<span class="dipp"><a class="_idFootnoteLink" href="#footnote-225-83" id="footnote-225-83-backlink">83</a></span> dış çeperinde, St. George’s Fields mahallesindeki yarıçapı bir mil tutan bir çember içindedir. Halleri nâhoş, tavırları bir tuhaftır.   </p>
			<p class="paragraf">Bay Solomon Pell bu mümtaz camianın bir mensubuydu: Şişman, miskin, solgun yüzlü biri. Üzerindeki pardösü bir baktığınızda yeşil, bir daha bakarsanız kahverengi görünürdü; kadifeden yakası da aynı yanar döner bukalemun renkleriyle dikkati çekiyordu. Alnı dar, çehresi yayvandı. Başı çok büyüktü. Burnu, sanki Tabiat onda doğarken gördüğü temayüllere duyduğu hınçla tutup kıvırmış da bir daha hiç düzelmemiş gibi, bir yana kaykıktı. Oysa Solomon Pell, kısa boylu ve astımdan mustarip olduğundan, daha çok bu organıyla soluyordu; dolayısıyla o burun belki de göze güzel görünmekte eksiğini işe yaramakla telafi etmekteydi.  </p>
			<p class="paragraf">Pell, “Ben onu bu bâdireden kurtarırım, hiç şüpheniz olmasın” diyordu.   </p>
			<p class="paragraf">“Hakkaten mi?” diye sordu karşısındaki.   </p>
			<p class="paragraf">“Elbette, kesin. Fakat kayıt dışı çalışan birisine gitmiş olsaydı olacaklardan hiçbir mesuliyet kabul etmezdim.”   </p>
			<p class="paragraf">“Ah!” dedi öteki. Ağzı açık kaldı.   </p>
			<p class="paragraf">“Kabul etmezdim. Asla!” dedi Pell. Dudaklarını büzüp somurtarak laf aramızda der gibi başını iki yana salladı.   </p>
			<p class="paragraf">Bu konuşmanın geçtiği yer İflas Mahkemesi’nin tam karşısındaki birahaneydi; Solomon Pell’in konuştuğu kişi de Samuel Weller’ların ileri yaşlısı. Evet, o, ta kendisi! Kanun gereğince tahliye dilekçesi o gün görüşülecek olan bir dostunu teselli edip yüreklendirmek için oraya gelmişti. Dostunun dâvâvekiliyle bu konuyu görüşmekteydi.   </p>
			<p class="paragraf">“Peki, George nerede?” dedi Bay Weller. Solomon Pell başıyla arkada bir yeri işaret etti. Hemen oraya seğirten Weller yarım düzine kadar meslektaşının onun gelişinden duydukları memnuniyeti yansıtan sıcak tezahüratla karşılandı. Uzun menzilli posta arabalarına at tedariki üzerine tedbirsiz bir spekülasyon hevesine kapılıp sonuçta buralara düşen müflis kişi oradaydı; iyi görünüyor ve heyecanını karides ve siyah birayla yatıştırmaya bakıyordu.   </p>
			<p class="paragraf">Weller ile arkadaşları arasında selamlaşma mesleğin masonik kurallarına sıkı sıkıya bağlı kaldı: Sağ bilek geriye bükülüp bir yarım daire çizerken, küçük parmak havaya dikilecek! Vaktiyle büyük ün yapmış iki –üstelik, ikiz– arabacı tanımıştık (ikisi de öldü, yazık ki). Birbirlerine derin ve içten bir sevgiyle bağlıydılar. Dolu dolu yirmi dört yıl Dover yolunda her gün karşılaşmışlar ve her defasında bu şekilde selamlaşmışlardı. Biri ölünce öbürü hasretine dayanamadı. Çok geçmedi, o da öldü.   </p>
			<p class="paragraf">“Eee, George?” dedi yaşlı Weller. Paltosunu çıkararak her zaman olduğu gibi kurula kurula bir yere oturdu. “Nasıl gidiyor? Yükün iyi, işler tıkırında mı?”   </p>
			<p class="paragraf">Öbürü sıkıldı. “İyidir, dostum” deyip kesti.   </p>
			<p class="paragraf">Weller, “Kır kısrağı aşırtacaktın?” diye merakla sordu.   </p>
			<p class="paragraf">George başını eğip kaldırarak bunu doğruladı.   </p>
			<p class="paragraf">“İyi öyliyse” dedi Weller. “Arabaya iyi bakıyor musun bari?”   </p>
			<p class="paragraf">“Emin ellerde” diye karşılık verdi George. Yarım düzine karidesi başlarını koparıp ağzına attı.   </p>
			<p class="paragraf">“Çok iyi, çok iyi” dedi Sam Weller’ın babası. “Yokuş aşağı sürerken aklın hep frende olacak. Yolcu listesi tastamam, eksiksiz ya?”   </p>
			<p class="paragraf">Pell, Weller’ın ne demek istediğini anladı. “Liste yazıldığı kadarıyla mükemmel, tip top.”   </p>
			<p class="paragraf">Weller bu düzenlemeleri içinden onayladığını gösterir bir baş hareketi ardından Pell’e döndü, parmağıyla dostu George’u gösterdi. “Bunun örtülerini ne zaman açıyorsunuz?”   </p>
			<p class="paragraf">“O mu?” dedi Pell. “İtirazlar listesinde üçüncü sırada. Yarım saate kalmaz çağıracaklar sanıyorum. Benim kâtibe tembih ettim, gelip haber verecek.”   </p>
			<p class="paragraf">Weller dâvâvekilini tepeden tırnağa takdirle süzdü.   </p>
			<p class="paragraf">“Siz ne alıyorsunuz?” dedi, kelimelerin üstüne basa basa.   </p>
			<p class="paragraf">“Yani... Ne diyim? Siz şimdi böyle... Namusum, şerefim hakkıyçün, hiç âdetim değildir... sabah daha öyle erken ki, aslında ben nerdiyse... Üç penilik rom getirsene sen bana güzelim...”   </p>
			<p class="paragraf">İçki servisine bakan kız bunu bekliyordu; siparişi hazır etmişti bile. İçki bardağını Pell’in önüne koydu ve çekildi.   </p>
			<p class="paragraf">Pell oradakilerin her birine bakarak, “Beyler” dedi, “dostumuzun başarısına! Ben övünmeyi sevmem. Hiç tarzım değildir. Ama söylemeden edemeyeceğim, arkadaşımızın talihi yâver gider de işini bilen bir... ama hiç söylemiyeyim. Beyler, hizmetinizdeyim.”  </p>
			<p class="paragraf">Kadehini bir dikişte boşalttıktan sonra dudaklarını yalayarak gözlerini her birinin onu tanrısal biri gibi gördüğü anlaşılan arabacılar heyeti üzerinde gezdirdi.   </p>
			<p class="paragraf">“Evet, şimdiiii...” dedi yüksek hukuk âlimi. “Ne diyordum?”   </p>
			<p class="paragraf">“Bana kalırsa bi taneye daha hayır demezsiniz diyordunuz” dedi Weller matrak geçer gibi ciddi bir suratla.   </p>
			<p class="paragraf">Pell güldü. “Ha! Ha! Fena değil, hiç değil. Meslekten birine üstelik! Sabahın bu saatinde biraz fazla iyi... Yani. Ne bileyim... Lütfen, küçük hanım. Hımm!”   </p>
			<p class="paragraf">En son işitilen, ağırbaşlı bir öksürük sesiydi; dinleyicileri arasında bazılarının uygunsuz bir eğlenme eğilimi sergilemekte olduklarını sezen Pell o sesi çıkarma gereğini duymuştu.   </p>
			<p class="paragraf">“Müteveffa Lordlar Kamarası Reisi beni çok severdi” diye konuştu.   </p>
			<p class="paragraf">“İyi edermiş, aferin ona!” dedi Weller.   </p>
			<p class="paragraf">“Elbette!” dedi Pell’in müşterisi, “Niçin sevmiyecekti ki?”   </p>
			<p class="paragraf">“Niçin, hakkaten?” dedi kırmızı suratlı adamın biri. O zamana kadar hiç konuşmamıştı. Bir daha da bir şey söyleyeceğe benzemiyordu. “Niçin sevmeyecekti ki?”   </p>
			<p class="paragraf">Bunu onaylayan bir mırıltı dolaştı ortalıkta.   </p>
			<p class="paragraf">“Bir keresinde, hatırlıyorum da” dedi Pell, “birlikte yemek yiyorduk. Bizden başka kimse yoktu, fakat sanki yirmi kişi gelecekmiş gibi hazırlık muhteşemdi: Sağ tarafta bir tekerlekli sehpanın üzerinde mühür duruyordu; tören âsâsının başında zırh kuşanmış, torba peruklu ve ipek çoraplı yalın kılınç bir adam vardı. Bu hep böyledir, her gün, her gece; hiç değişmez. Dedi ki bana, ‘Pell,’ dedi ‘laf olsun diye söylemiyorum, bak, Pell’ dedi, ‘sen bu işleri’ dedi, ‘iyi bilirsin’ dedi, ‘kimi istesen İflas Mahkemesi’nden kurtarırsın sen. Memleket seninle gurur duyar’ dedi. Kelimesi kelimesine böyle konuştu benimle. ‘Lordum, bana iltifat ediyorsunuz’ dedim... ‘Pell’ dedi,’ iltifat ediyorsam bak şurdan sağ çıkmıyım’ dedi.”   </p>
			<p class="paragraf">“Öyle dedi mi, sahiden?” Weller sordu.   </p>
			<p class="paragraf">“Dedi.”   </p>
			<p class="paragraf">“Dediyse, o zaman Parlamento bu işi ele almalıydı. Fukaranın biri olsaydı çoktan almış olurlardı.”  </p>
			<p class="paragraf">“İyi ama azizim, mahrem bir görüşmeydi” diye Pell karşı çıktı.   </p>
			<p class="paragraf">“Ne görüşmeydi?”   </p>
			<p class="paragraf">“Mahrem.”  </p>
			<p class="paragraf">“Ha, o başka” dedi Weller, az biraz düşündükten sonra. “Mahrem olarak sağ çıkmamak istemişse, başka.”   </p>
			<p class="paragraf">“Tabii ki hayır” dedi Pell. “Ne olduğu çok açık değil mi?”   </p>
			<p class="paragraf">“O zaman her şey değişir” dedi Weller. “Buyrun, devam edin.”   </p>
			<p class="paragraf">“Yok, hayır, devam etmeyeyim” dedi Pell, sesini sertleştirdi. Ciddileşti. “Bu görüşmenin özel bir görüşme olduğunu hatırlattınız bana, bayım. Özel ve mahrem. Ben meslekten bir insanım, hukukçuyum. Mesleğimde itibarım vardır ya da yoktur, bilen bilir. Daha fazlasını söylemek bana düşmez. Bu odada, asil dostumun itibarını zedeleyecek sözler sarf edildi. Kusurumu bağışlayın, beyler, tedbirsiz davrandım. Onun muvaffakatini almadan bu konuda konuşmaya hakkım yoktu, bunu şimdi anlıyorum. Teşekkürler, beyler, teşekkürler!”   </p>
			<p class="paragraf">Bunları söyledikten sonra Bay Pell ellerini ceplerine daldırdı ve her önüne gelene surat asıp üç tane yarım peniyi avucunun içinde müthiş bir kararlılıkla şıngırdattı.   </p>
			<p class="paragraf">Bu asil kararlılığını daha yeni ilan etmişti ki, birbirlerinden hiç ayrılmayan küçük oğlanla mavi çanta odaya daldılar ve duruşmanın başlamak üzere olduğunu haber verdiler (hiç değilse, küçük oğlan verdi bu haberi, zira mavi çanta ağzını açıp bir şey söylemedi). Bu haber alınır alınmaz orada bulunan herkes itiş kakış mahkeme salonuna girmek için sokağın öbür tarafına koştu: Normal hallerde yirmi beşle otuz dakika arası sürdüğü hesaplanan bir hazırlık töreni.  </p>
			<p class="paragraf">Bay Weller, şişmanlığına güvenerek işine gelecek bir yere nasıl olsa ulaşacağı umuduyla doğru kalabalığın ortasına daldı. Umduğunu tam bulduğu söylenemez zira şapkasını çıkarmayı ihmal etmişti; görmeden ayak parmaklarını ezdiği birisi gözlerinin önüne deviriverdi şapkayı. Bu şahıs o hengâmede yaptığından pişman olmuş olmalıydı: Belli belirsiz bir şaşkınlık nidasıyla homurdanarak ihtiyarı salona kadar sürükledi ve orda zorlu bir mücadelenin ardından başını ve yüzünü ortaya çıkardı.   </p>
			<p class="paragraf">“Samivel!” diye haykırdı Bay Weller, kurtarıcısını neden sonra görünce.   </p>
			<p class="paragraf">Sam başıyla doğruladı bunu.   </p>
			<p class="paragraf">“Aferin sana, vazifeşinas ve vefalı yavrum benim! İhtiyar babanın şapkasını nasıl da düşürverdin öyle başından!”   </p>
			<p class="paragraf">“Nerden bilebilirdim sen olduğunu?” dedi oğul. “Ayağının ağırlığından mı tanıycaktım seni?”   </p>
			<p class="paragraf">“Bak işte orda haklısın, Sammy.” Weller hemen yumuşadı. “İyi ama, senin ne işin var burlarda? Senin patrona burdan iş çıkmaz ki! Onun hakkında hükmün verileceği yer burası değil”. Weller’ların ileri yaşlısı böyle diyerek kesin hukuki kanaatini beyan etti.   </p>
			<p class="paragraf">“Sen de ne huysuz, inat birisin, yahu!” diye Sam sesini yükseltti. “Hükümlerle, yer tanıklıklarıyla filan bozmuşsun aklını. Mahkeme kararından kim söz etti şimdi?”   </p>
			<p class="paragraf">Weller cevap vermedi. Onun yerine, ben anlarım hukuktan der gibi başını salladı.  </p>
			<p class="paragraf">“Kes öyle kafa sallamayı, yaylarından büsbütün kopup bi yerlere yuvarlanacak şimdi” dedi Sam, sabırsızlıkla. “Haydi, toparlan! Seni görmeye taa Granby Düşesi’ne kadar gittim dün gece.”   </p>
			<p class="paragraf">Weller içini çekti.  </p>
			<p class="paragraf">“Gördün mü Granby Düşesi’ni?” dedi.   </p>
			<p class="paragraf">“Gördüm.”  </p>
			<p class="paragraf">“Nasıldı benimki?”  </p>
			<p class="paragraf">“Çok acayipti. Bana öyle geliyor ki çok fazla ananas romu ve o tür sert ilaçlardan sağlığı bozuluyor gittikçe.”   </p>
			<p class="paragraf">Babası oğlunun bu dediğini ciddiye aldı.   </p>
			<p class="paragraf">“Deme, yahu!”   </p>
			<p class="paragraf">“Öyle işte!” dedi oğul. Bay Weller oğlunun elini kavrayıp bir güzel sıktı, sonra bıraktı. Böyle yaparken, yüzünde endişe ve yeisten ziyade umut dolu, hayırhah ve munis bir ifade vardı; bir tevekkül ve hattâ neşe pırıltısı yandı söndü sanki o yüzde. Weller, usulca, “O kadar emin değilim, Sammy, sonunda hayal kırıklığı olmasın içün tam kesin bir şey diyemem ama, bana kalırsa, oğlum, o çoban olacak herifte karaciğer bozukluğu var” dedi.   </p>
			<p class="paragraf">“Kötü mü görünüyor?”  </p>
			<p class="paragraf">“Suratı o biçim solgun... burnu hariç. O hiç bu kadar kızarmamıştı. İştahı şöyle böyle de, içmesine diyecek yok!”   </p>
			<p class="paragraf">Bay Weller bu sözleri söylerken, romla ilgili bir şeyler aklını kurcalıyor gibiydi; sıkıntılı görünüyordu, düşünceliydi. Fakat çok geçmeden, hayatından bilhassa hoşnut olduğu zamanlara has kaş göz hareketlerinden anlaşıldığı üzere, toparladı kendini.   </p>
			<p class="paragraf">“Şimdi şu benim mesele” dedi Sam. “Aç kulaklarını da dinle, ama ben bitirmeden konuşma hiç, tamam mı?”   </p>
			<p class="paragraf">Bu kısa girizgâhtan sonra Sam, elinden geldiği kadar kısa keserek, Mister Pickwick’le en son görüşmelerini aktardı.   </p>
			<p class="paragraf">“Orda öyle tek başına kalmak istiyor, zavallı” dedi babası. “Kimsesi yok ona sahip çıkacak. Olmaz öyle şey, Samivel, olmaz!”   </p>
			<p class="paragraf">“Tabii ki olmaz” dedi Sam. “Buraya gelmeden biliyordum ben.”   </p>
			<p class="paragraf">“Onu orda canlı canlı yerler, Sammy!” diye haykırdı Weller.   </p>
			<p class="paragraf">Sam başını sallayarak, aynı fikirde olduğunu belirtti.   </p>
			<p class="paragraf">Babası Weller işi teşbihe vurdu. “Çiğ giriyor içeri, öyle kızarmış çıkacak ki en yakın arkadaşları tanımıycak onu. Güvercin ızgaradan beter olur, Sammy.”   </p>
			<p class="paragraf">Sam yine onay makamında başını salladı.   </p>
			<p class="paragraf">“Öyle olmamalı” dedi Weller.  </p>
			<p class="paragraf">“Olmamalı” dedi Sam.   </p>
			<p class="paragraf">“Asla!”  </p>
			<p class="paragraf">“Tamam da, rastgele kehanet savurup duruyorsun burda; ucuz kitaplarda resimler vardır hani, orlardaki al yanaklı Nixon<span class="dipp"><a class="_idFootnoteLink" href="#footnote-225-84" id="footnote-225-84-backlink">84</a></span><span class="CharOverride-15"><br/></span> gibisin!”   </p>
			<p class="paragraf">“O kim ki?”   </p>
			<p class="paragraf">“Boş ver kim olduğunu. Arabacı değildi. Bu sana yeter.”   </p>
			<p class="paragraf">Weller bir şey düşünüyormuş gibi dalgınlaştı.   </p>
			<p class="paragraf">“O isimde bir seyis tanıyordum” dedi.   </p>
			<p class="paragraf">“Bu o değil. Bu adam peygamberdi.”  </p>
			<p class="paragraf">“Peygamber nedir?” diye sordu Bay Weller, oğluna sert sert bakarak.   </p>
			<p class="paragraf">“Sana gelecekten haber veren birisi.”   </p>
			<p class="paragraf">“Onu tanısam iyi olurdu. Belki az önce konuştuğumuz o karaciğer rahatsızlığını biraz aydınlatırdı” dedi Bay Weller. “Mamafih, ölüp de dükkânı kimseye bırakmazsa mesele kalmaz. Evet, devam et, Sammy, sonra?” dedi, içini çekerek.   </p>
			<p class="paragraf">“Diyeceğim” dedi Sam, “patron yalnız kalsa neler olacağını anlatıp duruyordun ya demin, ona yardımcı olmanın hiçbir yolu yok mu sence?”   </p>
			<p class="paragraf">“Yok, Sammy” dedi Weller, düşünceli bir çehreyle.   </p>
			<p class="paragraf">“Hiç mi yok?”   </p>
			<p class="paragraf">“Hiç yok. Sadece şu var....” Baba Weller’ın sesi bir fısıltıya dönüşürken yüzü zekâ ışıltılarıyla aydınlandı. Ağzını oğlunun kulağına dayadı: “Şu var ama, şilteye sarılıp gardiyanlara çaktırmadan dışarı çıkarılabilir... Ya da yeşil peçeli bir kadın kılığına sokulsa? Ha? Olmaz mı?”   </p>
			<p class="paragraf">Sam Weller iki öneriyi de beklenmedik bir istiskalle reddetti. Aynı soruyu bir kere daha sordu.   </p>
			<p class="paragraf">“Hayır” dedi ihtiyar. “Yanında kalmanı istemiyorsa yapacak hiçbi şey yok. Çıkmaz sokak, Sammy, çıkmaz sokak.”  </p>
			<p class="paragraf">“Pekâlâ öyliyse, bak sana ne diycem” dedi Sam. “Zahmet olmazsa bana yirmi beş sterlin borç para bulabilir misin?”   </p>
			<p class="paragraf">“Niye ki?”   </p>
			<p class="paragraf">“Orasını boş ver şimdi. Belki beş dakika sonra geri istersin, belki ben ödemiyorum derim, kalbini kırarım. Kendi oğlunu para için tutuklatıp Fleet’e yollayacak değilsin herhalde, di mi, âdi herif?”   </p>
			<p class="paragraf">Sam’in bu cevabı üzerine babayla oğul arasında şifreli haberleşme kabilinden teati edilen kaç göz işaretleri ve baş sallamalar ardından Weller’ların yaşlısı taş basamaklardan birine oturarak suratı mosmor kesilene kadar güldü.   </p>
			<p class="paragraf">“Şu kocamış hâlinden utan!” dedi Sam, boşa vakit harcadığına kızarak. “Ne diye yerleştin oraya öyle? Şu sokak kapısı tokmağına dönmüş suratına bak! Yapılacak daha o kadar iş var. Hani nerede para?”   </p>
			<p class="paragraf">Bay Weller suratını topladı. “Botta, Sammy, botta” dedi. “Tut şu şapkamı.”   </p>
			<p class="paragraf">Sonra yükünden kurtulup rahatlamış bir halde birden çevik bir hareketle yana dönüp sağ elini gepgeniş bir cebe sokmayı başardı: Oradan, bir hayli uğraşıp soluk soluğa kaldıktan sonra, kalın bir deri kirişle bağlanıp sağlama alınmış büyük boy bir cüzdan çıkardı. Cüzdandan birkaç kamçı ucu, üç dört kemer tokası, küçük bir buğday eşantiyon torbası ve en sonunda bir tomar kirli banknot çıktı. Banknotlar arasından istenilen miktarı seçti aldı Weller, Sam’e uzattı.   </p>
			<p class="paragraf">“Şimdi” dedi ihtiyar kamçı uçları ve tokalar ve eşantiyonlar hep geri konulduktan ve cüzdan tekrar aynı cebin en dip köşesine yerleştirildikten sonra, “burda tanıdığım bir bey var, işin geri kalanını şipşak bitirir o, Sammy. Kanun burada ondan soruluyor. Bir beyin var adamda, kurbağalardaki gibi bütün gövdesini sarıp parmak uçlarına kadar yayılmış, Sammy. Baş yargıç hazretlerinin arkadaşı. Bi şey isteyince ona söylemesi yeter. Ölene kadar yatarsın orda, eğer oysa istediğin, Sammy.”   </p>
			<p class="paragraf">“Ne diyorsun, yahu, boş ver şimdi bunları” dedi Sam.   </p>
			<p class="paragraf">Weller, “Neyi boş verecekmişim?” diye sordu.   </p>
			<p class="paragraf">“Neyi olacak, o tür gayri meşru yolları. Habis skorbüt<span class="dipp"><a class="_idFootnoteLink" href="#footnote-225-85" id="footnote-225-85-backlink">85</a></span>, devri daim hareketinden sonra, tüm zamanların en şaane icadıdır, gasteler hep öyle yazıyor.”   </p>
			<p class="paragraf">“O da ne, ne alakası var şimdi bu işle?” diye sordu baba Weller.   </p>
			<p class="paragraf">“Şurdan var” dedi Sam. “Ben icada güvenip gircem içeri, neme lazım. Baş yargıçla öyle gizli kapaklı görüşmeler filan istemiyorum. Hoşlanmadım ondan. Tam emin olamayabilir insan... sonra dışarı çıkabilme bakımından yani.”   </p>
			<p class="paragraf">Oğlunun bu noktadaki hassasiyetini anlayışla karşılayan Bay Weller hemen pek bilgili Solomon Pell’e başvurarak, Samuel Weller adındaki şahıs aleyhine yirmi beş sterlin ve işlem masrafları için ve masraflar Solomon Pell’e önceden ödenmek üzere derhal bir infaz emri çıkarılmasını istediğini bildirdi.   </p>
			<p class="paragraf">Dâvâvekilinin keyfine diyecek yoktu. Başı dertte olan at tüccarının derhal serbest bırakılmasına karar çıkmıştı. Sam’in efendisine bağlılığını takdirle karşıladığını, dostu Lordlar Kamarası Reisi’ne duyduğu sadakati kendisine hatırlattığını söyleyerek hiç oyalanmadı. Küçük oğlanın mavi çantasının yardımıyla hemen oracıkta hazır ettiği borç kaydını yemin altında doğrulatmak için Weller’ların yaşlısını Temple’a götürdü.   </p>
			<p class="paragraf">Bunlar olmaktayken, Sam yeni temize çıkmış zâtla dostlarına Belle Savage’dan Bay Weller’ın ahfadı olarak tanıştırılmış, onlardan büyük itibar görerek o mutlu günün şerefine verilecek ziyafete dâvet edilmiş, o da dâveti kabul etmekte hiç tereddüt etmemişti.   </p>
			<p class="paragraf">Bu sınıfa mensup insanların eğlenmeleri genellikle ağırbaşlı ve sakin olur; oysa bu defaki şenlik görülecek şeydi. Rahatlamaları da öyle oldu. Lordlar Kamarası Reisi ile o gün sahiden üstün yetenekler sergilemiş olan Solomon Pell’in sıhhatlerine bir hayli gürültü patırtı arasında içildikten sonra, yüzünde ebruli lekeler olan, mavi şala bürünmüş bir adam birisinin bir şarkı söylemesini önerdi. Bu demekti ki, illa şarkı söylensin istediğine göre, şarkıyı kendisi söylemeliydi. Oysa suratı lekeli kişi inatla ve hattâ işi saldırganlığa kadar vardırarak bunu reddetti. Bunun üzerine, böyle durumlarda sıkça olduğu gibi, arada hayli öfkeli atışmalar oldu.   </p>
			<p class="paragraf">Derken, araba atı tüccarı, “Beyler, bu çok hoş toplantının âhengi bozulmasın diye belki Bay Samuel Weller hepimizi kendisine minnettar kılar” dedi.   </p>
			<p class="paragraf">Sam de “Aslına bakarsanız, beyler” dedi bunun üzerine, “ben çalgısız şarkı söylemeye o kadar alışkın değilim ama, hayatta sükûnetin sürmesi uğruna, fener bekçisi olmayı kabullenen adamın dediği gibi, her şeyi yaparım.”   </p>
			<p class="paragraf">Bu peşrevle, Samuel Weller bir anda, herkesçe bilinmediğini farz ederek burada iktibas etmekten kendimizi alamadığımız o vahşi ve nefis menkıbeyi okumaya başladı. İkinci ve dördüncü satırların sonunda yer alan, şarkıcının soluk almasını sağlama yanında vezne de çok yardımcı olan tek hecelere bilhassa dikkatinizi çekmek isteriz.   </p>
			<p class="paragbos">  </p>
			<p class="paragraf"><span class="CharOverride-14">ROMANS  </span></p>
			<p class="paragbos">  </p>
			<p class="paragraf"><span class="CharOverride-14">I   </span></p>
			<p class="paragbos">  </p>
			<p class="paragraf"><span class="CharOverride-7">Yiğitler yiğidi Turpin</span><span class="dipp"><a class="_idFootnoteLink" href="#footnote-225-86" id="footnote-225-86-backlink">86</a></span><span class="CharOverride-7"> Hounslow Bayırında bir gün   </span></p>
			<p class="paragraf"><span class="CharOverride-7">Cesur kısrağı Bess’in sırtındaydı– ha! ha!   </span></p>
			<p class="paragraf"><span class="CharOverride-7">Piskoposun arabasını yolda   </span></p>
			<p class="paragraf"><span class="CharOverride-7">Gelirken gördü- ha! ha!   </span></p>
			<p class="paragraf"><span class="CharOverride-7">Dörtnala gitti yolunu kesti.   </span></p>
			<p class="paragraf"><span class="CharOverride-7">“Ne yalan söyliyim, dedi piskopos,   </span></p>
			<p class="paragraf"><span class="CharOverride-7">Bu yiğitler yiğidi Turpin kendisiydi.”   </span></p>
			<p class="paragraf ParaOverride-11"><span class="CharOverride-7"> Nakarat  </span></p>
			<p class="paragraf"><span class="CharOverride-7">“Ne yalan söyliyim bu yiğitler yiğidi   </span></p>
			<p class="paragraf"><span class="CharOverride-7">Turpin kendisiydi!” dedi Piskopos.   </span></p>
			<p class="paragraf">II   </p>
			<p class="paragbos">  </p>
			<p class="paragraf"><span class="CharOverride-7">“Kurşun mermiyle yediririm sana   </span></p>
			<p class="paragraf"><span class="CharOverride-7">Bu dediğini” dedi Turpin;  </span></p>
			<p class="paragraf"><span class="CharOverride-7">Ağzına dayadı piştovunu  </span></p>
			<p class="paragraf"><span class="CharOverride-7">Ateşledi kursağından aşağı.   </span></p>
			<p class="paragraf"><span class="CharOverride-7">Arabacı bu işten hiç hoşlanmadı,   </span></p>
			<p class="paragraf"><span class="CharOverride-7">Kaldırınca dörtnala hayvanları,   </span></p>
			<p class="paragraf"><span class="CharOverride-7">İki mermi sıktı kafasına Dick,   </span></p>
			<p class="paragraf"><span class="CharOverride-7">Durdurdu onu hemen oracıkta.   </span></p>
			<p class="paragraf ParaOverride-11"><span class="CharOverride-7"> Nakarat   </span></p>
			<p class="paragbos">  </p>
			<p class="paragraf"><span class="CharOverride-7">Dick iki mermi sıktı kafasına   </span></p>
			<p class="paragraf"><span class="CharOverride-7">Durdurdu onu hemen oracıkta.</span>   </p>
			<p class="paragbos">  </p>
			<p class="paragraf">“İddia ediyorum: Bu şarkıda Kilise’ye târiz var” dedi suratı lekeli adam, tam burada araya girerek. “O arabacının adını öğrenmek istiyorum.”   </p>
			<p class="paragraf">“Kimse bilmiyordu” dedi Sam. “Cebinde kartı yoktu.”   </p>
			<p class="paragraf">“İşin içine siyaset sokulmasına itirazım var” dedi lekeli surat. “İddia ediyorum ki, böyle bir mecliste o şarkı siyasidir; üstelik, doğru da değildir. Diyorum ki, o arabacı kaçmadı, yiğitliğe toz kondurmadan orda can verdi. Bulunmaz bir yiğitti o. Kimseye bunun aksine laf söyletmem!”  </p>
			<p class="paragraf">Suratı ebruli kişi heyecanla ve kesin bir kararlılıkla konuştuğu ve hazırunda kanaatler bu konuda ikiye bölünmüş göründüğü için, yeni bir çatışma çıkması ihtimali belirmişti; tam o sırada Bay Weller ile Bay Pell çıkageldiler.   </p>
			<p class="paragraf">“O iş tamam, Sammy” dedi Weller.   </p>
			<p class="paragraf">“Polis memuru saat dörtte burda olcak” dedi Pell de. “O zamana kadar kaçmazsınız herhalde? Hah! Hah! Haa!”   </p>
			<p class="paragraf">“Belki benim zalim babam ondan önce nâdim olur” diyerek güldü Sam.   </p>
			<p class="paragraf">“Hiç öyle bi şey bekleme benden” dedi Weller.   </p>
			<p class="paragraf">“Hadi, n’olursun!” dedi Sam.   </p>
			<p class="paragraf">“Asla! Hiçbir sûrette!” dedi katı yürekli alacaklı.   </p>
			<p class="paragraf">“Ayda altı peni için senet imzalarım...”   </p>
			<p class="paragraf">“Olmaz!”   </p>
			<p class="paragraf">Alacağı ücretin kısaca hesabını çıkarmakta olan Solomon Pell, “Ha! Ha! Ha! Çok iyi, çok iyi, harika!” diye konuştu. “Pek eğlenceli bir hâdise haddizâtında. Benjamin, şunun bir kopyasını çıkar.”   </p>
			<p class="paragraf">Bunun ardından Weller’ın dikkatini, çıkardığı toplam meblağa çekerek, tekrar gülümsedi. “Teşekkürler, teşekkürler” dedi hukuk adamı. Weller’ın cüzdanından çıkardığı kirli kâğıtlardan birini eline aldı. Üç on ve bir on, beş eder. Size minnettarım, Bay Weller. Oğlunuz her şeye layık bir delikanlı, sahiden öyle. Bir genç adamın karakterinde çok hoş bir unsurdur bu, kim ne derse desin öyledir” diye ekledi sonra, parayı cebe atarken kurnaz kurnaz etrafına bakıp gülümseyerek.   </p>
			<p class="paragraf">“Çok iyidir o, çok” dedi Weller’ların ileri yaşlısı. Kikirdedi. “Hakiki bir mucize oğuldur.”   </p>
			<p class="paragraf">“Müsrif, müsrif oğul, bayım” dedi Pell ona, usulca.   </p>
			<p class="paragraf">“Siz kendi işinize bakın” dedi baba Weller, vakarını bozmadan. Size saatin kaç olduğunu sormadım. Ben biliyorum. Bilmediğim zaman size sorarım.”  </p>
			<p class="paragraf">Polis memuru gelinceye kadar herkes Sam’den öyle hoşnut kalmıştı ki, onu hapishaneye hep beraber götürmeye karar verdiler. Ve yola çıktılar. Dâvâcı ile dâvâlı kol kola yürüyorlardı; polis memuru en öndeydi; sekiz şişman arabacı arkadan geliyordu. Searjeant’s Inn’in büfesinde bir şeyler yiyip içmek için durdular, sonra, kanunda öngörülen düzenlemeler de tamamlanınca, yürüyüş kolu yeniden yola çıktı.   </p>
			<p class="paragraf">Yolda sekiz insanın dörder dörder yan yana yürümekte ısrar etmelerindeki hoşluk Fleet Caddesi’nde ufak çapta bir kargaşaya sebep oldu. Yolda bir ulakla ağız dalaşına takılan lekeli suratlı şahsı geride bırakmak zorunda kaldılar; dönüşte onlara seslenmesi söylendi kendisine. Bu türden küçük olaylar dışında başka bir şey olmadı. Fleet’in kapısına ulaştıkları zaman yürüyüş kolu dâvâlıyı üç kocaman “Hurra!” ile selamladı, dâvâcı da buna tempo tuttu; herkes herkesle tokalaştı Sam’i orada bırakıp gittiler.   </p>
			<p class="paragraf">Başgardiyanın eline resmen ve bütün formaliteler yerine getirilerek teslim edilen Sam, Roker’in şapşallaşmasına ve gamsız Neddy’nin dahi göze çarparcasına heyecana kapılmasına rağmen hiç istifini bozmadan doğruca efendisinin odasına gitti, kapıyı vurdu.   </p>
			<p class="paragraf">“Girin” dedi Mister Pickwick.   </p>
			<p class="paragraf">Sam göründü. Şapkasını başından çekti çıkardı. Gülümsedi.   </p>
			<p class="paragraf">“Aa, Sam, iyi oğlum benim!” dedi Mister Pickwick, sadık dostunu tekrar görmekten duyduğu memnuniyetle. “Dün söylediklerimle seni incitmek gibi bir niyetim asla yoktu, sadık dostum. Şapkanı koy bir yere de ne demek istediğimi daha etraflıca anlatayım sana.”   </p>
			<p class="paragraf">“Az sonra olsa olmaz mı, beyim?” dedi Sam.   </p>
			<p class="paragraf">“Olur elbette ama niçin şimdi değil?”   </p>
			<p class="paragraf">“Şimdi olmasa daha iyi olacak da.”   </p>
			<p class="paragraf">“Neden?”   </p>
			<p class="paragraf">“Çünkü...” derken Sam bir tereddüt geçirdi.   </p>
			<p class="paragraf">Mister Pickwick hizmetkârının tavrından endişelendi. “Çünkü ne?” diye sordu. “Söyle, ne var?”   </p>
			<p class="paragraf">Sam canını dişine takıp, “Çünkü... çünkü halletmek istediğim ufak bir mesele var” dedi.   </p>
			<p class="paragraf">“Ne gibi bir mesele?”   </p>
			<p class="paragraf">Mister Pickwick Sam’in kararsız hâline şaşmıştı.   </p>
			<p class="paragraf">“Önemli bir şey değil, beyim” dedi Sam.   </p>
			<p class="paragraf">Mister Pickwick gülümsedi. “Önemli bir şey değilse, benimle önceden biraz çene çalmana vakit var demektir.”   </p>
			<p class="paragraf">Sam hâlâ tereddüt ediyordu. “Bence hemen o işle meşgul olsam daha iyi olur” dedi.   </p>
			<p class="paragraf">Ne diyeceğini bilemeyen Mister Pickwick sustu.  </p>
			<p class="paragraf">Sam, “Yani, aslında...” dedi ve kaldı.   </p>
			<p class="paragraf">“Ee?” dedi Mister Pickwick. “Açık konuşsana!”   </p>
			<p class="paragraf">“Yani aslında mesele şu” dedi Sam, bir gayret. “Önce şu yatak işimi halletmem lazım.”   </p>
			<p class="paragraf">“Senin yatağın mı?” dedi Mister Pickwick, hayretler içinde.   </p>
			<p class="paragraf">“Evet, benim yatağım” dedi Sam. “Ben hapse düştüm, beyim. Bugün öğleden sonra tutuklandım. Borçtan.”   </p>
			<p class="paragraf">“Sen? Borçtan tutuklandın?” Mister Pickwick bir iskemleye çökerek haykırdı.   </p>
			<p class="paragraf">“Evet, efem. Bir borç yüzünden. Ve de beni içeri attıran adam siz çıkmadan asla çıkartmaz.”   </p>
			<p class="paragraf">“Nedir bu başımıza gelenler!” dedi Mister Pickwick. “Ne demek istiyorsun?”   </p>
			<p class="paragraf">“Ne söylüyorsam, onu, beyim. Kırk yıl da sürse burda mapus kalcam ve de bundan çok memnunum. Burası yerine Newgate olsaydı hiç fark etmezdi. İşte öğrendiniz şimdi her şeyi. Benim de burama geldi yani. Kapatalım diyorum bu konuyu!”   </p>
			<p class="paragraf">Sert bir vurgu ve şiddetle söylenen bu sözlerin ardından Sam Weller, onda hiç görülmeyen bir heyecanla şapkasını yere çaldı, kollarını kavuşturup gözünü efendisinin yüzüne dikti.   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-82-backlink" id="footnote-225-82">82</a>	Yani Londra’nın Batı ucundan taa Doğu ucuna kadar. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-83-backlink" id="footnote-225-83">83</a>	Kimi hallerde mahpuslar kaçmayacaklarına dair teminat vererek, hapishanenin yakın çevresinde serbest yaşayabiliyorlardı. O bölgeye “Kaideler” denilirdi. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-84-backlink" id="footnote-225-84">84</a>	“Nixon’un Kehanetleri” adındaki ucuz bir halk kitabına atıf. İlk baskısı 1701 yılında yapılmıştır. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-85-backlink" id="footnote-225-85">85</a>	habeas corpus demek istiyor. (ç. n)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-86-backlink" id="footnote-225-86">86</a>	Dick Turpin, 18. yüzyılda yaşamış, hakkında destanlar yazılmış çok ünlü bir hayduttu. (ç. n.) </p>
				</div>
			</div>
		</div>
	</body>
</html>