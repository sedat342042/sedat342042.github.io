<html xmlns="http://www.w3.org/1999/xhtml">
	<head>
		<title>6-49</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-51">FASIL 50  </p>
			<p class="arabaslik_orta ParaOverride-9">Mister Pickwick üslendiği işi yerine getirmeye hasıl   </p>
			<p class="arabaslik_orta ParaOverride-9">hemen girişerek daha en başta hiç beklenmedik  </p>
			<p class="arabaslik_orta">birinden destek gördü  </p>
			<p class="paragbas">Ertesi sabah saat tam dokuza çeyrek kala Mister Pickwick ve Sam Weller arabada –biri içeride, diğeri dışarıda– yerlerini aldılar. Benjamin Allen’ı da yanlarına katacak oldukları için sürücüye önce Bob Sawyer’ın evine gitmesi söylendi.  </p>
			<p class="paragraf">Araba kırmızı lambalı, üzerinde kolay okunur iri harflerle “Sawyer-müteveffa Nockemorf” yazılı kapının önüne gelip durunca, pencereden başını çıkarıp bakan Mister Pickwick, gri kisveli oğlanın alelacele kepenkleri kapatmakta olduğunu gördü ve şaşırdı. Sabahın o saatinde hiç görülmemiş bir şey olduğu gibi, ticarete de o kadar aykırıydı ki, Mister Pickwick’in aklına iki ihtimal geldi: Ya Bob Sawyer’ın yakın bir arkadaşı ve hastası ölmüştü, ya da Bob Sawyer iflas etmişti.  </p>
			<p class="paragraf">“N’oluyor, bu ne hal?” dedi Mister Pickwick oğlana.  </p>
			<p class="paragraf">“Bir şey yok, beyim” dedi oğlan, otuz iki dişini birden gösterip sırıtarak.  </p>
			<p class="paragraf">“Tamam, tamam, her şey yolunda!” diye seslendi o sırada bir elinde deriden yapılma içi boş, kirli bir küçük sırt çantası, öbür kolunda ağır bir palto ve büyük yol atkısıyla kapıda görünen Bob Sawyer. “Hemen geliyorum, dostum.”  </p>
			<p class="paragraf">“Siz mi?” diye haykırdı Mister Pickwick.  </p>
			<p class="paragraf">“Evet” dedi Bob Sawyer. “Tam bir sefere çıkıyoruz. Hey, Sam, dikkat et!” Bob Sawyer, Sam Weller’ı uyararak sırt çantasını arabanın arka bölümüne fırlattı; olanları âdeta hayranlıkla seyretmekte olan Sam çantayı çabucak peykenin altına sokuşturdu. Bunun ardından, üzerine birkaç numara küçük gelen paltosuna çocuğun yardımıyla zar zor sığışan Bob Sawyer’ın arabaya yanaşıp başını pencere boşluğuna sokmasıyla bir kahkaha atması bir oldu.  </p>
			<p class="paragraf">“Ne başlangıç ama, di mi?” diye haykırdı Bob, gözyaşlarını paltosunun yenine silerek.  </p>
			<p class="paragraf">Mister Pickwick az şaşırmamıştı. “Aziz dostum, sizin bizimle geleceğinizi sanmıyordum” dedi.  </p>
			<p class="paragraf">Bob, Mister Pickwick’in ceket yakasından tutarak, “Taabi, gülünç olan da bu ya!” dedi.  </p>
			<p class="paragraf">“Gülünç olan mı?”  </p>
			<p class="paragraf">“Taabi, bütün mesele orda. Bırakıyorum dükkân kendi başının çaresine baksın. Bana bir hayrı dokunmayacağına karar verdiği anlaşılıyor.” Bu sözleriyle kepenklerin kapatılması olayına açıklama getiren Bob Sawyer dükkânı işaret etti ve bir kahkaha daha patlattı.  </p>
			<p class="paragraf">“Hastalarınızı ortada bırakıp gitmeyi düşünecek kadar çıldırmadınız herhalde?” dedi Mister Pickwick ciddi ciddi.  </p>
			<p class="paragraf">“Neden olmasın?” dedi Bob. “Bu sayede masraflarımı kısacağım. Hiç para ödemiyorlar ki! Hem zaten” diye bir sır ifşa ediyormuşçasına sesini alçalttı, “onlar için de böylesi daha iyi; çünkü hiç ilacım kalmadı sayılır, yeni sipariş verecek param da yok şu ara. Önüme gelene cıvalı müstahzar yazmak zorunda kalacaktım, o da herhalde bazılarına hiç iyi gelmeyecekti. Yani böyle olması daha iyi oldu, sizin anlıyacağınız.”  </p>
			<p class="paragraf">Bu cevaptaki felsefe ve muhakeme tarzı Mister Pickwick’in hiç beklemediği kadar derin ve güçlüydü. Bir süre sustu Mister Pickwick, sonra kendinden daha az emin bir yüzle, “Fakat, genç dostum, bu araba iki kişilik. Ben, Bay Allen’a söz vermiştim” dedi.  </p>
			<p class="paragraf">“Siz beni düşünmeyin, ben her şeyi ayarladım” dedi Bob. “Sam’le arka peykeyi paylaşacağız. Bu gördüğünüz küçük ilan dükkân kapısına konulacak: ‘Sawyer-müteveffa Nockemorf. Müracaat: Karşıda, Bayan Cripps.’ Bayan Cripps benim bacaksızın annesi oluyor. ‘Bay Sawyer çok üzgün’ diyecek Bayan Cripps. ‘Maalesef bu sabah erkenden ülkenin önde gelen cerrahlarıyla bir konsültasyona götürüldü... o olmadan yapamıyorlar... Ne fiyata olsa onu istiyorlar. İnanılmaz bir ameliyat.’ ”dedi Bob, “Yani, sonuç olarak, bana zarardan çok yararı olur sanıyorum. Mahalli gazetelerden birinde haber olursa yaşadım demektir. Ben Allen da geldi işte. Atla hadi, atla!”  </p>
			<p class="paragraf">Bob Sawyer böyle diyerek posta sürücüsünü yana çekip arkadaşını arabanın içine iteledi; kapıyı kapattı, seyyar basamakları kaldırdı, yazılı ilanı sokak kapısına yapıştırıp kapıyı kilitledi, anahtarı cebine koydu, arabaya Sam’in yanına atladı ve çıkma işareti verdi; bütün bunları öyle çabucak yaptı ki, daha Mister Pickwick o da gelsin mi gelmesin mi diye düşünmeye başlamadan araba yola çıkmıştı bile ve Bay Bob Sawyer seyahat ekibinin vazgeçilmez asli bir üyesi olarak yolcular arasında yerini almıştı.  </p>
			<p class="paragraf">Bristol sokaklarında yol aldıkları sürece muzip ve maskara Bob mesleki yeşil gözlüğünü gözünden çıkarmayarak gerektiği gibi ağır ve ciddi davranmaya özen gösterdi; sadece, Samuel Weller’a yönelik, ona hoşça vakit geçirtmeye mahsus birtakım sözlü komikliklerle yetindi. Fakat şehrin dışına çıkılır çıkılmaz, yeşil gözlüğünü ciddiyetiyle birlikte bir yana koyarak, gelip geçenlerin dikkatini çekmek, arabayı ve içindekileri bilhassa merak konusu kılmak için bilhassa tasarlanmış olmadık şakalar icat etti. Kıyamet gürültücü bir borazan taklidi ve zaman zaman çeşitli kabadayılıklar ve herkese meydan okuma hareketleriyle havada savrulan bir bastonun ucuna bağlı kırmızı ipek mendilin gözlere sokulurcasına sergilenmesi bunların en az öne çıkanlarıydı.  </p>
			<p class="paragraf">“Merak ediyorum” dedi Mister Pickwick, Winkle ve Ben’in kız kardeşinin iyi karakterleri üzerine Ben Allen’la hasbıhal ederlerken, “merak ediyorum, yolda yanlarından geçtiğimiz bütün bu insanlar bizde ne görüyorlar da böyle ısrarla bize bakıyorlar?”  </p>
			<p class="paragraf">“Arabamız şık ve gösterişli, ondandır” dedi Ben Allen, göğsü az kabarmadan. “Her gün görmeye alışık olmadıkları bir şey olmalı.”  </p>
			<p class="paragraf">“Sahi, o olabilir” dedi Mister Pickwick. “Evet. Herhalde.”  </p>
			<p class="paragraf">Mister Pickwick bunun böyle olduğuna ihtimal ki kendini ikna edecekti ama, o sırada tesadüfen pencereden dışarı bakınca, yoldan geçenlerin çehrelerinde hiç öyle saygıdan gelme bir şaşkınlık ifadesi görülmediğinin ve onlarla arabanın dışında oturanlar arasında uzaktan iletişim kanalları kurulmuş olduğunun farkına vardı. Bunun üzerine, yolcuların hâlinin uzaktan da olsa bir ölçüde Robert Sawyer’ın komik davranışlarıyla alakalı olabileceği aklına geldi.  </p>
			<p class="paragraf">“Bizim uçarı dostumuz arka tarafta abuk sabuk bir şeyler yapıyor olmasın?” dedi.  </p>
			<p class="paragraf">“Yok, canım, ne münasebet!” dedi Ben Allen. “Bazen sapıtır böyle, yoksa dünyanın en ağırbaşlı adamıdır Bob.”  </p>
			<p class="paragraf">Tam da burada upuzun bir borazan taklidi işitildi, ardından birtakım çığlıklar, çığırışlar... Hepsi, besbelli, dünyanın en ağırbaşlı insanının gırtlağından ve ciğerlerinden ya da –daha açık bir deyişle– Bay Bob Sawyer’dan çıkan seslerdi.  </p>
			<p class="paragraf">Mister Pickwick ve Ben Allen mânâlı mânâlı bakıştılar; ilk sözü edilen kişi şapkasını çıkarıp araba penceresinden nerdeyse yeleğinin tamamı görünecek kadar sarktı ve o sayede, neden sonra, şakacı dostunu göz ucuyla görebildi.  </p>
			<p class="paragraf">Bob Sawyer oturuyordu ama arka peykede değil, arabanın tepesinde oturuyordu. Bacakları iki yana açılabilecekleri kadar açılmış, Sam Weller’ın şapkasını başının bir yanına kondurmuştu; bir elinde kocaman bir sandviç vardı, öbüründe irice bir ecza şişesi tutuyor, sık sık ve tadına vara vara bir lokma birinden, bir yudum diğerinden alıyor, biteviyeliğe düşmemek için de ya bir nâra atıyor, ya da yoldan geçen her yabancıyla şakalaşıyordu. Kırmızı flama arka peykenin demirine özenle bağlanmıştı. Samuel Weller, başı Bob Sawyer’ın şapkasıyla bezenmiş olarak ortada oturuyordu ve orada ne oluyorsa tamamen ve olduğu gibi kendisi tarafından onaylandığını gösteren capacanlı bir çehreyle öncekinin ikizi bir sandviçi mideye indiriyordu.  </p>
			<p class="paragraf">Bu kadarı, Mister Pickwick gibi görgü kurallarından asla şaşmayan bir beyefendiyi sinirlendirmeye yeterdi ama bu tür çileden çıkarıcı davranışlar bu kadarla kalmadı; tam o sırada, içi dışı tepeleme yolcu dolu bir posta arabası çıktı karşılarına. Yolcuların şaşkınlığı yüzlerinden okunuyordu. Onların peşine takılmış bırakmayan ve mütemadiyen bir şeyler dilenen bir İrlandalı aile de şamatayı büsbütün arttırmaktaydı. Ailenin erkek reisinin bu gösteriyi siyasi ya da başka türden bir zafer yürüyüşünün ayrılmaz bir parçası saydığı her hallerinden belliydi.  </p>
			<p class="paragraf">“Bay Sawyer! Bay Sawyer!” diye haykırdı Mister Pickwick, heyecanla.  </p>
			<p class="paragraf">“Aloo!” dedi Bob. Hiç istifini bozmadan aşağı baktı.  </p>
			<p class="paragraf">“Aklınızı mı kaçırdınız siz, beyfendi?”  </p>
			<p class="paragraf">“Ne münasebet! Sadece neşem yerinde.”  </p>
			<p class="paragraf">“Neşeniz mi! İndirin o rezalet kırmızı bezi ordan! Lütfen! Israr ediyorum. Sam, al o bezi ordan!”  </p>
			<p class="paragraf">Sam’in müdahale etmesine vakit kalmadan Bob Sawyer kendisi indirdi bayrağını, katladı, cebine koydu; sonra başıyla Mister Pickwick’e kibar bir selam verdi; ecza şişesinin ağzını silip kendi ağzına dayadı; böylelikle, hiç kelime israfına yol açmadan, içtiği şeyden hayatta mutluluklar ve iyilikler dileği eşliğinde Mister Pickwick’i haberdar etmiş oldu. Bunun ardından şişenin mantarını büyük bir dikkatle yerine tıkadı ve bakışlarını aşağıda Mister Pickwick’e çevirerek sandviçten kocaman bir lokma kopardı ve gülümsedi.  </p>
			<p class="paragraf">Mister Pickwick’in her daim geçici öfkesi Bob’un fütursuz özgüveniyle baş edebilecek gibi değildi. “Hadi gelin, bir son verin bu saçmalığa” dedi.  </p>
			<p class="paragraf">Bob Sawyer buna, “Yok bi şey, canım” diye karşılık verirken Sam Weller’la bir kez daha serpuşları değiş tokuş ettiler. “İsteyerek yapmadım” dedi Bob, “böyle koşturmak o kadar kanımı kaynattı ki, elimde değildi.”  </p>
			<p class="paragraf">Mister Pickwick, “Dışarıdan nasıl göründüğünüzü bir düşünün. Görünüşe önem verin biraz” diye öğüt verdi.  </p>
			<p class="paragraf">“Taabi, ya, elbette” dedi Bob. “Olacak şey mi? Boş verin, aldırmayın o kadar.”  </p>
			<p class="paragraf">Bu güvenceyle tatmin olan Mister Pickwick başını içeri çekerek pencere camını kaldırdı ama Bob Sawyer’ın araya girmesiyle yarıda kesilen konuşmasını sürdürmesine fırsat kalmadan pencerenin dışında sanki ısrarla içeri alınmak istiyormuş gibi arada bir pat küt cama çarpan koyu renkte, dikdörtgen biçimli küçük bir şey görününce birden irkildi.  </p>
			<p class="paragraf">“Bu da ne?” diye haykırdı.  </p>
			<p class="paragraf">“Bir ecza şişesine benziyor” dedi Ben Allen, söz konusu nesneye gözlüğünün ardından ilgiyle bakarak. “Bob’a ait olmalı.”  </p>
			<p class="paragraf">Ben Allen’ın dediği doğruydu. Ecza şişesini bastonun ucuna iliştiren Bob Sawyer onunla pencereyi dövüp duruyordu; içeride oturan yol arkadaşlarının şişenin içinde olandan dostluk ve hoşluk adına tatmalarını istiyordu.  </p>
			<p class="paragraf">Mister Pickwick şişeye baktı. “Bu ne, yahu?” dedi. “Bu yaptığı öncekinden de saçma.”  </p>
			<p class="paragraf">“Bence şişeyi içeri alalım” dedi Ben Allen. “Alır da bırakmazsak aklı başına gelir. Ne dersiniz?”  </p>
			<p class="paragraf">“Olur” dedi Mister Pickwick. “Alayım mı?”  </p>
			<p class="paragraf">“Bence yapabileceğiniz en iyi şey odur.”  </p>
			<p class="paragraf">Mister Pickwick, kendi de aynı görüşü paylaştığından pencere camını usulca indirdi ve şişeyi bastondan çözdü; baston hemen yukarı çekilirken aynı anda Bob Sawyer’ın attığı kahkahayı işittiler.  </p>
			<p class="paragraf">“Kerata pek de neşeli” dedi Mister Pickwick, elinde şişeyle Ben Allen’e bakarak.  </p>
			<p class="paragraf">“Öyledir o” dedi Ben Allen.  </p>
			<p class="paragraf">“İnsan ona hiç kızamıyor.”  </p>
			<p class="paragraf">“Mümkün değil.”  </p>
			<p class="paragraf">Bu fikir alış verişi sırasında Mister Pickwick farkında olmadan şişenin mantarını çekip çıkarmıştı.  </p>
			<p class="paragraf">“Neymiş?” diye sordu Ben Allen kayıtsızca.  </p>
			<p class="paragraf">“Bilmem ki” dedi Mister Pickwick, aynı kayıtsızlıkla. “Galiba sütlü panç gibi kokuyor.”  </p>
			<p class="paragraf">“Öyle mi?”  </p>
			<p class="paragraf">“Öyle sanıyorum.” Doğru olmayan bir şey söylemekten kaçınırcasına konuştu Mister Pickwick. “Tadına bakmadan kesin bir şey diyemem ama...”  </p>
			<p class="paragraf">“Bi bakalım tadına, neymiş öğrenelim.”  </p>
			<p class="paragraf">“Öyle mi diyorsunuz? İyi o zaman. Siz illa merak ediyorsanız, benim itirazım yok.”  </p>
			<p class="paragraf">Bir dostunun arzusu karşısında kendi arzularını fedaya her zaman hazır olan Mister Pickwick içkinin tadına bakmak için oldukça uzun bir yudum aldı.  </p>
			<p class="paragraf">“Neymiş?” diye sonunu beklemeden sordu Ben Allen.  </p>
			<p class="paragraf">“Bir tuhaf” dedi Mister Pickwick. Dudaklarını yaladı. “Nedir bilemedim.” Bir ikinci yudumdan sonra, “Ha, evet!” dedi. “Panç, hakkaten.”  </p>
			<p class="paragraf">Ben Allen Mister Pickwick’e baktı, Mister Pickwick Ben Allen’a baktı. Ben Allen gülümsedi; Mister Pickwick gülümsemedi. “Oh olsun ona!” dedi sertçe. “İçelim hepsini, tek damla bırakmayalım da görsün gününü.”  </p>
			<p class="paragraf">“Ben de öyle düşünmüştüm” dedi Ben Allen.  </p>
			<p class="paragraf">“Sahi mi? Hadi öyleyse onun sıhhatine!” Böyle diyerek o mükemmel insan, içkiden esaslı bir yudum aldı ve şişeyi Ben Allen’a devretti. O da onun yaptığının aynısını yaptı. Karşılıklı gülümsemeye başladılar, keyifleri giderek arttıkça sütlü pançtan geriye hiçbir şey kalmadı.  </p>
			<p class="paragraf">Son damlayı da silip süpüren Mister Pickwick, “Her şeye rağmen Sawyer’ın zıpırlıkları aslında çok hoş, insan bayağı eğleniyor” dedi.  </p>
			<p class="paragraf">“Öyle de denilebilir” dedi Ben Allen. Bob Sawyer’ın hayattaki en komik insanlardan biri olduğuna kanıt olarak da bir keresinde ateşi çıkana kadar içip sonra kafasını cascavlak kazıttığını uzun uzun anlatmaya girişti; bu hoş ve iç açıcı hikâyenin anlatılması, ancak, arabanın Berkeley Bayırı, Bell Hanı’nda at değiştirmek için durmasıyla yarıda kesildi.  </p>
			<p class="paragraf">Bob arabanın kapısından içeriye bakarak, “Öğle yemeğini burada yiyoruz, değil mi?” deyince, “Ne yemeği? Gele gele on dokuz mil geldik, daha yedi buçuk mil yolumuz var” dedi Mister Pickwick.  </p>
			<p class="paragraf">Bob Sawyer diretti. “Tam da bunun için işte bi şeyler yememiz lazım ki yorulmayalım.”  </p>
			<p class="paragraf">Mister Pickwick saatine baktı. “Ne diyorsunuz, sabahın on bir buçuğunda yemek yenir mi hiç?” dedi.  </p>
			<p class="paragraf">“Doğru. Kahvaltı demek lazım. Hey, buraya bakın! Üç kişilik kahvaltı, hemen! Atları da on beş dakikadan önce koşmayacaksınız. Söyleyin söğüş ne varsa hepsinden getirsinler sofraya, biraz da şişe birası. En iyisinden tatlı şarabınızın da tadına bi bakalım.” Bob Sawyer müthiş bir kurumlanmayla ve iş bilir havalarda bu siparişleri sıraladıktan sonra hazırlığa nezaret etmek üzere içeri koştu. Beş dakika geçmeden çıkıp gelerek her şeyin mükemmel olduğunu haber verdi.  </p>
			<p class="paragraf">Bob övgülerinde haklı çıktı; yemek nefisti. Ne geldiyse hepsini yalnız o değil, Ben Allen ve Mister Pickwick de ağız tadıyla silip süpürdüler. Üçü birden şişe birayla tatlı şarabın da çabucak sonunu getirdiler; tekrar yerlerini aldıklarında (atlar koşulmuştu) ecza şişesi o kadar kısa bir zaman zarfında sütlü pançın yerine alabileceği ne varsa onunla ağzına kadar doldurulmuştu. Mister Pickwick’ten en ufak bir itiraz işitilmeden yol borusu öttürüldü, kırmızı bayrak dalgalandı.  </p>
			<p class="paragraf">Tewkesbury’nin Hop Pole mevkiinde öğle yemeği için mola verildi. Burada yine şişe birası ile tatlı Madeira şarabı yanında Porto da vardı; ecza şişesi dördüncü kez dolduruldu. Mister Pickwick ve Ben Allen bu müşevviklerin müşterek etkisi altında otuz mil boyunca durmadan uyudular; Bob ve Sam Weller arkada ikili şarkılar söylemeye dalmışlardı.  </p>
			<p class="paragraf">Mister Pickwick pencereden dışarı bakacak kadar kendine geldiğinde hava adamakıllı kararmıştı. Yol boyunca orada burada kulübeler, göze görünür her bir şeyi saran puslu renk perdeleri, kasvetli atmosfer, kül ve tuğla tozuna batmış patikalar, uzaklarda sanayi fırınlarından kopup gelen kopkoyu bir kızıl ışıltı, göğe ağan bacalardan fışkırıp her şeyi karartan, göze görünmez kılan yoğun duman; uzak ışıkların parıltısı ve yolda güçlükle ilerleyen, birbirine çarpıp çatlak sesler çıkaran yığınla demir kütük ve sair ağır eşya yüklü arabalar... Hepsi, işi başından aşmış Birmingham şehrine hızla yaklaşmakta olduklarını gösteriyordu.  </p>
			<p class="paragraf">Araba kargaşanın kalbine giden dar caddelerde yol almaya başlayınca ağır sanayi sahneleriyle kulaklarda uğuldayan gürültünün duyular üzerinde tesiri arttı. Sokaklar çalışan insanlarla dolup taşıyordu. Evlerde sürüp giden mesainin uğultusu işitiliyor, çatı pencereleri ardında ışıklar parıldıyor, dönen çarklardan duvarlar sarsılıyordu. Bitmek tükenmek bilmeyen yollar boyunca ışığı göğe yansıyan uzak ateşler şehrin büyük iş yerlerinde ve fabrikalarında harlı alevlere dönüşüyordu. Çekiç sesleri, buhar fışırtısı ve makinelerden çıkan kulakları sağır eden gürültü... her köşeden yükselen haşin musiki!  </p>
			<p class="paragraf">Genç sürücü açık caddelerde hızlı sürdü götürdü arabayı. Şehrin dış mahalleleriyle Old Royal Hotel arasında yer alan ışıklar içinde şık dükkânları geçtiler. Mister Pickwick onu buraya kadar getiren işin zorluğu ve nezaketi üzerinde ancak o zaman düşünmeye başladı.  </p>
			<p class="paragraf">İşin nezaketini ve istenildiği tarzda yerine getirilebilmesinin zorluğunu Bob Sawyer’ın gönüllü yol arkadaşlığı hiç de azaltmıyordu. Doğrusunu söylemek gerekirse, Mister Pickwick onun bu işe karışmasının, ne kadar anlaşılır ve hoş bir davranış olursa olsun, hiç de kendi arzusuyla kabulleneceği bir şey olmadığını düşünüyordu; o kadar ki, Bob Sawyer’ın yanından alınıp bir an önce en az elli mil uzakta bir yere götürülmesi için makul bir bedel ödemeye çoktan razıydı.  </p>
			<p class="paragraf">Mister Pickwick, Winkle’ın babası Bay Winkle ile birkaç defa mektuplaşmış ve oğlunun ahlakı ve davranışlarıyla alakalı sorularına olumlu cevaplar vermiş olmakla birlikte, hiçbir kişisel ilişkiye girmemişti. Yanında ikisi de bir parça sarhoş olan Bob Sawyer ve Ben Allen olduğu halde ilk kez yüz yüze geliyor olmalarının onun (Bay Winkle’ın) kendisinden hoşlanmasını sağlayacak en akla uyar ve yararlı bir yol olduğundan da doğrusu kuşku duyuyordu.  </p>
			<p class="paragraf">“Yine de” diyordu kendi kendine, kaygılarını gidermek için, “elimden geleni yapmalıyım. Onu bu akşam görmem şart. Öyle yapacağıma söz verdim çünkü. Bu ikisi benimle birlikte olmakta ısrar ederlerse görüşmeyi mümkün olduğu kadar kısa tutar, onların ne mal olduklarını göstermeyeceklerini ümit etmekle yetinirim.”  </p>
			<p class="paragraf">Mister Pickwick bu düşüncelerle kendini rahatlatmaktayken araba Old Royal Oteli’nin kapısında durdu. Ben Allen nefis bir uykudan kısmen uyandırıldıktan sonra Samuel Weller tarafından yaka paça dışarı sürüklenerek Mister Pickwick’in inmesine yol açıldı. Rahat döşenmiş bir daireye buyur edildiler. Mister Pickwick derhal garsona, Bay Winkle’ın ikametgâhının neresi olduğunu sordu.  </p>
			<p class="paragraf">“Yakında bir yerde, efendim” dedi garson, “beş yüz metre ya var, ya yok. Bay Winkle kanalda rıhtım âmiridir, özel ikametgâhı... yani, hay Allah..! Beş yüz metre tutmaz bile, efendim.” Böyle dedikten sonra garson mumlardan birini üfleyip söndürdü ve Mister Pickwick’e eğer istiyorsa daha başka sorular sorma fırsatı tanımak için, tekrar yakıyormuş gibi yaptı. Mister Pickwick bir şey söylemeyince çaresiz kaldı, yaktı mumu.  </p>
			<p class="paragraf">“Şimdilik bir şey almaz mıydınız?” dedi. “Çay veya kahve? Akşam yemeği? Efendim?”  </p>
			<p class="paragraf">“Şimdilik bir şey istemez.”  </p>
			<p class="paragraf">“Pekâlâ efendim. Yatmadan önce alacağınız bir şey, efendim?”  </p>
			<p class="paragraf">“Şimdi istemez.”  </p>
			<p class="paragraf">“Çok iyi, efendim.” Hafifçecik adımlarla kapıya yürüdü garson. Orada durdu. Döndü ve pek tatlı bir dille, “Oda hizmetçisini yollayayım mı, beyler?” dedi.  </p>
			<p class="paragraf">“Yollayabilirsiniz, isterseniz” dedi Mister Pickwick.  </p>
			<p class="paragraf">“Nasıl isterseniz, efendim.”  </p>
			<p class="paragraf">“Biraz da soda getirin” dedi Bob Sawyer.  </p>
			<p class="paragraf">“Soda mı, efendim? Baş üstüne, efendim.”  </p>
			<p class="paragraf">En sonunda bir sipariş koparmakla üzerindeki ağır yükten kurtulduğu anlaşılan garson kimseye belli etmeden kayıplara karıştı. Garsonlar hiç görünmezler. Koşmazlar da. Odalardan sessiz sedasız yok olmak gibi, başka ölümlülerde görülmeyen esrarengiz bir melekeye sahiptirler.  </p>
			<p class="paragraf">Sodayı içen Ben Allen’da az çok canlılık emareleri görülünce kendisi elini yüzünü yıkamaya ve esvaplarının Sam tarafından fırçalanmasına razı oldu. Mister Pickwick ile Bob Sawyer da yolculuk ertesi dağınıklığı üzerlerinden atıp kendilerine çeki düzen vermişlerdi. Üçü kol kola girdiler, Bob Sawyer’ın purosundan savrulan dumanlar arasında Bay Winkle’ın evinin yolunu tuttular.  </p>
			<p class="paragraf">Bir çeyrek mil kadar ötede orta halli, sakin bir sokakta, kapısının önünde üç basamak ve kapıda büyük büyük Latin harfleriyle “BAY WINKLE” yazılı pirinç tabela olan kırmızı tuğladan eski bir ev vardı. Basamaklar çok beyaz, tuğlalar pek kırmızıydı. Temiz pak bir evdi. Saat onu çaldığı sırada Mister Pickwick, Benjamin Allen ve Bob Sawyer kapıyı çaldılar.  </p>
			<p class="paragraf">Şipşirin bir hizmetçi kız açtı kapıyı. Üç yabancıyı görünce irkildi.  </p>
			<p class="paragraf">“Bay Winkle evde mi, kızım?” diye sordu Mister Pickwick.  </p>
			<p class="paragraf">“Akşam yemeğine oturmak üzere, efendim.”  </p>
			<p class="paragraf">“Lütfen kartımı verin kendisine” dedi Mister Pickwick. “Onu böyle geç vakit rahatsız ettiğim için çok müteessir olduğumu söyleyin. Kendisini bu gece mutlaka görmem gerekiyor. Buraya yeni geldiğimi de söyleyin kendisine.”  </p>
			<p class="resim"><span><img alt="040.tif" class="_idGenPageitem-43" src="image/040_fmt.jpeg"/></span>  </p>
			<p class="paragraf">Genç kız, o sırada onun güzelliğine duyduğu hayranlığı acayip yüz göz hareketleriyle belli etmekte olan Bob Sawyer’a ürküntüyle bir baktı, sonra girişte asılı duran palto ve şapkalara bir göz atarak, kendisi üst kata çıkacağından kapıya bakması için bir başka hizmetçi kıza seslendi. Kapıya gelen kızın işi uzun sürmedi, zira öbürü hemen geri döndü ve beyleri sokakta beklettiği için özür dileyerek tabanı muşamba döşeli bir arka salona buyur etti. Burası belli başlı yararlı eşya ve tezyinatı bir yazı masası, masaüstü lavabo, traş aynası, ayakkabı rafı, çizme çekeceği, bir yüksek tabure, dört iskemle, bir masa ve eski bir duvar saati olan yarı yazıhane, yarı giyinme odası gibi bir yerdi. Şömine rafının üstünde bir demir kasanın duvara gömülü izleri görünüyordu. İki kitap rafı, bir takvim ve toz bağlamış birçok gazete dosyası da duvarları süslemekteydi.  </p>
			<p class="paragraf">Hizmetçi kız bir lambayı yakıp gülümseyerek Mister Pickwick’e, “Sizi kapıda beklettiğimiz için çok üzgünüz, beyfendi” dedi. “Sizleri tanımıyordum. Buralarda sırf bir şeyler alıp götürmek için gelen o kadar çok insan var ki, gerçekten...”  </p>
			<p class="paragraf">Mister Pickwick, “Özür dilemeniz için en ufak bir sebep yok” dedi, hoşlukla.  </p>
			<p class="paragraf">“Asla, şekerim!” dedi Bob Sawyer, şakacıktan kollarını öne uzatıp odanın içinde genç kızın dışarı kaçmasını önlemek istiyormuş gibi yalpalaya yalpalaya dolaşarak.  </p>
			<p class="paragraf">Genç kız bu iltifatları hiç ciddiye almadı; Bob Sawyer’ın “iğrenç bir yaratık” olduğuna dair bir şeyler mırıldanarak, kendisine takılmakta ısrarını sürdürmesi üzerine de yanağına güzel parmaklarından bazı izler nakşettikten sonra nefret ve tiksinti ifade eden sözler sarf ederek odadan dışarı fırladı.  </p>
			<p class="paragraf">Genç kadınla yakınlık kurma sevdası boşa çıkan Bob Sawyer eğlenme maksadıyla dikkatini yazı masasının çekmecelerini bir bir açıp kurcalamaya yöneltti; demir kasanın kilidini sözde açmaya kalktı, takvimin yüzünü duvarda ters çevirdi, Bay Winkle’ın potinlerini kendi potinlerinin üzerine giymeye kalkıştı ve odadaki eşyalar üzerinde hepsi Mister Pickwick’i dehşete düşürüp acılar içinde kıvrandıran, Bob Sawyer’ın ise aynı ölçüde zevkten dört köşe olmasına yol açan daha başka muziplik denemelerine girişti.  </p>
			<p class="paragraf">Sonunda kapı açıldı ve tütün rengi bir kostüm içinde başı ve yüzü tıpa tıp genç Winkle’ın aynısı –sadece az biraz dazlağı- ufak tefek, yaşlı bir bey girdi içeri. Bir elinde Mister Pickwick’in kartı, öbüründe bir gümüş şamdan vardı. Hızlı, küçük adımlarla yürüdü.  </p>
			<p class="paragraf">“Mister Pickwick, müşerref oldum, efendim” dedi Winkle’ın babası Bay Winkle, şamdanı bir yere bırakıp elini uzatarak. “Nasılsınız, iyi misiniz? Sizi gördüğüme memnun oldum. Lütfen oturun, Mister Pickwick. Bu beyfendi...”  </p>
			<p class="paragraf">“Dostum Bay Sawyer, efendim” diye Mister Pickwick ileri atıldı, “oğlunuzun da arkadaşıdır.”  </p>
			<p class="paragraf">“Ooo!” dedi Bay Winkle, oldukça sert bir bakışla Bob’u süzerek. “Umarım siz de iyisinizdir, efendim.”  </p>
			<p class="paragraf">“Turp gibiyim, beyfendi” dedi Bob Sawyer.  </p>
			<p class="paragraf">“Bu diğer beyfendi” diye bağırdı Mister Pickwick, “bana emanet edilen mektubu okuduğunuz zaman göreceksiniz, çok yakın bir akraba ya da oğlunuzun müstesna bir dostudur. Adı Allen’dır.”  </p>
			<p class="paragraf">“Şu zât mı?” diye sordu Bay Winkle, elindeki kartla Ben Allen’ı göstererek. Ben Allen oturduğu yerde uyuyakalmıştı. Sadece sırtı ve ceket yakası görünüyordu.  </p>
			<p class="paragraf">Mister Pickwick bu soruya cevap verip Ben Allen’ın adını ve üstün meziyetlerini bir bir saymak üzereyken, Bob Sawyer durumu kavraması için dostunu kendine getirme maksadıyla çabuk davranıp kolunun bilhassa tombul bir yöresini sertçe çimdikledi. Ben Allen bir çığlık atıp ayağa fırladı. Bir yabancı ile karşı karşıya olduğunun birden farkına vararak birkaç adım ilerledi, Bay Winkle’ın elini büyük bir samimiyetle kendi iki elinin arasına alarak beş dakika süreyle sıktı; yarı anlaşılan, yarı anlaşılmayan cümle kırıntılarıyla onu görmüş olmaktan ne büyük zevk duyduğuna dair birtakım laflar geveleyerek, yürüyüşünden sonra bir şeyler yemek ister mi, yoksa akşam yemeğini mi beklemeyi tercih eder gibi pek misafirperver bir soru mırıldandı. Ardından, gitti yerine oturdu; donuk gözlerle, nerede olduğuna dair en ufak bir fikri yokmuşçasına etrafına bakındı. Doğruydu. Nerede olduğundan hepten bihaberdi.  </p>
			<p class="paragraf">Bütün bunlar Mister Pickwick için, bahusus iki dostunun sergiledikleri olağanüstü denilmese de sıra dışı davranışlar karşısında duyduğu şaşkınlığı Bay Winkle açıkça belli ettiğinden, fevkalade can sıkıcı şeylerdi. Bir an önce bu duruma son verme gayretiyle cebinden bir mektup çıkararak Bay Winkle’a takdim etti ve şöyle konuştu:  </p>
			<p class="paragraf">“Bu mektup, beyfendi, kendi oğlunuzdan geliyor. İçinde yazılanları okuyunca göreceksiniz ki, kendisinin ileriki saadeti ve refahı sizin bu husustaki müspet düşüncelerinize ve babalık şefkatinize bağlı bulunmaktadır. Sizden bu mektubu olabildiğince sükûnet ve soğukkanlılıkla okumanızı ve ardından bu meseleyi benimle ehemmiyetinin gerektirdiği bir tarz ve anlayışla görüşmeye rıza göstermenizi istirham ediyorum. Kararınızın oğlunuz için taşıdığı âciliyeti ve kendisinin bu bakımdan duyduğu derin endişeyi, benim böyle önceden haber vermeden, bu kadar geç bir saatte ve...” Burada Mister Pickwick beraberindeki iki dostuna bir göz atıp ekledi, “ve böyle pek uygun olmayan bir vaziyette ziyaretinize gelmiş olmamdan anlayacaksınızdır.”  </p>
			<p class="paragraf">Bu girizgâhın ardından Mister Pickwick birinci sınıf kaliteli kâğıdı silme dolduran dört sayfalık mektubu bütün bu olanlar karşısında şaşıp kalan Bay Winkle’ın eline teslim etti. Sonra gerisin geri iskemlesine dönüp oturarak ev sahibinin hâlini ve hareketlerini seyre koyuldu; endişeyle yaptı bunu, orası doğru; ama özür dilemesini ya da kendini mâzur göstermesini gerektirecek hiçbir şey yapmamış olduğundan emin bir insan olarak göğsünü gere gere yaptı.  </p>
			<p class="paragraf">Yaşlı rıhtım âmiri mektubu evirdi, çevirdi, önüne baktı, arkasına baktı, yanlarına baktı; mührü iyice inceledi, gözlerini kaldırdı, Mister Pickwick’in yüzüne baktı. Ondan sonra yüksek tabureye yerleşip lambayı daha yakınına çekti, balmumunu kırdı, mektubu açtı, ışığa doğru kaldırıp okumaya hazırlandı.  </p>
			<p class="paragraf">Tam o sırada, birkaç dakikadan beri şakacılığı uykuya yatmış olan Bob Sawyer’ın ellerini dizlerine dayayarak müteveffa Grimaldi’nin<span class="dipp"><a class="_idFootnoteLink" href="#footnote-225-97" id="footnote-225-97-backlink">97</a></span> portrelerinden mülhem bir palyaço suratı takınacağı tuttu. Tesadüf bu ya, Winkle’ların yaşlısı tam o anda Bob Sawyer’ın tahminine göre mektubu okumakla meşgul olacak yerde, kağıdın üstünden ona bakmaktaydı; tabiatıyla, kendisinin karşıdan alaya alınmakta olduğuna hükmederek gözlerini Bob Sawyer’a dikip öyle bir baktı ki, mevta olmuş Grimaldi’nin yüz hatları giderek tam bir alçak gönüllü şaşkınlık ifadesiyle yer değiştirdi.  </p>
			<p class="paragraf">Korkunç bir sükût ânının ardından, “Bana bir şey mi dediniz, beyfendi?” dedi Bay Winkle.  </p>
			<p class="paragraf">“Yoo, hiçbir şey demedim” dedi Bob. Hâlinde, yanaklarının aşırı kırmızılığından başka, palyaçoluktan eser kalmamıştı.  </p>
			<p class="paragraf">“Emin misiniz bir şey demediğinize?” dedi Winkle’ın babası.  </p>
			<p class="paragraf">“Taabi eminim” diye karşılık verdi Bob.  </p>
			<p class="paragraf">“Bana dediniz gibi geldi de” dedi ihtiyar, kızgın bir vurguyla. “Ya da belki bana bakıyordunuz da..?”  </p>
			<p class="paragraf">Bob, son derece terbiyeli bir tavırla, “Yoo, hayır, niye bakayım size?” dedi.  </p>
			<p class="paragraf">“Buna çok memnun oldum” dedi yaşlı rıhtım âmiri ve utancından yerin dibine geçen Bob’a müthiş aşağılayıcı bir bakışla surat asarak mektubu yeniden lambaya yaklaştırdı ve ciddiyetle okumaya koyuldu.  </p>
			<p class="paragraf">İlk sayfanın en alt satırından ikinci sayfanın en üst satırına ve ikinci sayfanın en altından üçüncünün en tepesine ve üçüncünün en altından dördüncünün tepesine geçtikçe Mister Pickwick hiç aksatmadan pür dikkat izledi onu. Fakat baba Winkle’ın yüz ifadesinde oğlunun ilk birkaç satırda sözü edilen evliliğini ne gibi duygularla karşıladığını belirtir en ufak bir değişiklik olmadı.  </p>
			<p class="paragraf">Bay Winkle mektubu son kelimesine kadar okuduktan sonra bir iş adamına has dikkat ve özenle yeniden katladı ve Mister Pickwick büyük bir duygu patlamasına tanık olmayı beklerken, kalemini mürekkep hokkasına daldırıp sanki en sıradan bir ticari muhasebe konusundan söz ediyormuş gibi konuştu:  </p>
			<p class="paragraf">“Nathaniel’in adresi nedir, Mister Pickwick?”  </p>
			<p class="paragraf">“Şu anda George ve Akbaba” dedi Mister Pickwick.  </p>
			<p class="paragraf">“George ve Akbaba. Nerededir o?”  </p>
			<p class="paragraf">“George Yard, Lombard Sokağı.”  </p>
			<p class="paragraf">“City’de mi?”  </p>
			<p class="paragraf">“Evet.”  </p>
			<p class="paragraf">İhtiyar, adresi âdet olduğu üzere arka tarafında kayda geçirdikten sonra mektubu yazı masasının çekmecesine koyup çekmeceyi kilitledi; tabureden kalktı, anahtar destesini cebine koyarken, “Meşgul olacağımız başka bir şey kalmadı sanıyorum, öyle değil mi, Mister Pickwick?” dedi.  </p>
			<p class="paragraf">“Başka hiçbir şey yok, dediniz, öyle mi, beyfendiciğim!” dedi sıcak yürekli Mister Pickwick, öfkeyle karışık bir şaşkınlık içerisinde. “Başka hiçbir şey yok..! Genç dostumuzun hayatındaki hayati önemi haiz bu olay hakkında söyleyeceğiniz hiçbir şey yok mu? Benim aracılığımla iletmek isteyeceğiniz, sevgi ve himayenizin değişmeden sürdüğüne dair bir nişane, onu ve onunla birlikte hayatta yegâne desteğini ve teminatını onda gören, kaygılar içindeki kızcağızı yüreklendirip teskin etmek için söyleyeceğiniz hiçbir şey yok demek ki... Ne olur, bir kere daha bir düşünün, beyfendi!”  </p>
			<p class="paragraf">“Düşüneceğim” dedi ihtiyar. “Düşüneceğim. Şu anda diyeceğim bir şey yok. Ben bir iş adamıyım, Mister Pickwick. Hiçbir işe gözü kapalı bağlanmam; bu işin de, gördüğüm kadarıyla, bir çıkar yolunu görebildiğimi söyleyemem. Bin sterlin çok az bir para, Mister Pickwick.”  </p>
			<p class="paragraf">“Çok haklısınız, beyfendi” diye Ben Allen lafa girdi. Kendi bin sterlinini su gibi harcamış olduğunu hatırlayacak kadar uyanmıştı. “Akıllı bir insansızın siz... Bob, işten anlayan biri var karşında.”  </p>
			<p class="paragraf">“Bunu kabul etmekle hakkımı teslim etmiş oluyorsunuz, efendim” dedi baba Winkle, o sırada başını sallayıp duran Ben Allen’a dik dik bakarak. “Doğrusunu isterseniz, Mister Pickwick, oğlumu, önüne gelenin ahmak yerine koyacağı bir yatılı mektep yetiştirmesi muhallebi çocuğu olarak hayata atılmasın diye insanları ve dünyayı tanıması için –ki sizin nezaretinizde şimdiye kadar yaptığı buydu– bir iki sene serbest bırakırken, başıma bunun geleceğini hiç düşünmemiştim. Kendisi bunu çok iyi biliyor. Dolayısıyla, ona desteğimi bu sebeple geri çekmem onun için bir sürpriz olmamalı. Onunla haberleşeceğiz, benden işitecekleri var. Mister Pickwick, iyi geceler, efendim. Margaret, beylere yolu göster.”  </p>
			<p class="paragraf">Bu zaman zarfında Bob Sawyer ihtiyarın dediklerine karşı bir şeyler söylemesi için Ben Allen’ı dürtüp duruyordu. Ben, birdenbire, en ufak bir girizgâh yapmadan, kısa süren bir belagat fırtınasıyla patladı. Yaşlı adamı bir çift donuk gözle dik dik süzüp sağ kolunu aşağı yukarı şiddetle sallayarak, “Beyfendi, siz... siz kendinizden utanın!” diye haykırdı.  </p>
			<p class="paragraf">İhtiyar buna, “Genç hanımefendinin ağabeyi olarak bu işin iç yüzünü en iyi siz bilirsiniz” diyerek karşılık verdi. “Hadi, yeter artık! Hiç konuşmayın, Mister Pickwick. İyi geceler, beyler!”  </p>
			<p class="paragraf">Bu sözlerle şamdanı aldı, oda kapısını açarak kibarca dışarısını gösterdi.  </p>
			<p class="paragraf">“Bu yaptığınıza pişman olacaksınız, beyfendi” dedi Mister Pickwick, dişlerinin arasından. Çok kızmıştı, kendini zor tutuyordu. Zira bütün bunların genç dostu üzerinde etkisinin ne olacağını çok iyi biliyordu.  </p>
			<p class="paragraf">“Ben şimdilik sizin gibi düşünmüyorum” dedi Bay Winkle, sükûnetle. “Bir kere daha, beyler, size iyi geceler diliyorum.”  </p>
			<p class="paragraf">Mister Pickwick öfkeli adımlarla sokağa doğru yürüdü. Bob Sawyer, ihtiyar Winkle’ın kararlı tavrı karşısında yelkenleri suya inmiş bir halde onu izledi. Ben Allen’ın şapkası onların hemen arkasından merdivenden aşağı yuvarlandı ve onu Ben Allen’ın kendisi izledi. Hepsi birden hiç konuşmadan ve hiçbir şey yemeden yattılar. Mister Pickwick uykuya dalmadan önce, Bay Winkle’ın babası Bay Winkle’ın bu kadar da iş adamı olduğunu bilmiş olsaydı, kendisiyle böyle bir iş için görüşmeye gitmesinin asla söz konusu olamayacağını düşünüyordu.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-97-backlink" id="footnote-225-97">97</a>	Grimaldi, ünlü bir palyaço idi. Dickens onun hâtıralarını kaleme almıştır.</p>
				</div>
			</div>
		</div>
	</body>
</html>