<html xmlns="http://www.w3.org/1999/xhtml">
	<head>
		<title>6-51</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-53">FASIL 52  </p>
			<p class="arabaslik_orta ParaOverride-9">Weller ailesinde ciddi bir değişime ve kırmızı burun   </p>
			<p class="arabaslik_orta">lakaplı Bay Stiggins’in erken vaaki olan çöküşüne dair  </p>
			<p class="paragbas">Kendilerini kabule her bakımdan hazır olmalarını beklemeden, gerek Bob Sawyer’ı gerekse Ben Allen’ı genç çifte takdim etmekten nezaket gereği kaçınan ve Arabella’nın hissiyatını elden geldiğince kollayan Mister Pickwick kendisinin ve Sam’in George ve Akbaba civarında bir yerde arabadan inmelerini, iki gencin de şimdilik başlarını sokacak başka bir yer bulmalarını önerdi; gençler bunu memnuniyetle kabul ettiler, öneri uygulamaya konuldu. Ben Allen ve Bob Sawyer, Borough’nun uç sınırlarında, bir zamanlar bar kapısının arkasında beyaz tebeşirle çiziktirilmiş upuzun, girift hesapların en tepesinde isimlerinin sık sık göründüğü bir tavernaya gittiler.  </p>
			<p class="paragraf">“Hay Allah, Bay Weller!” dedi onunla kapıda karşılaşan güzel hizmetçi.  </p>
			<p class="paragraf">“Başka kim olsun isterdin ki, canımın içi” diye Sam, efendisi işitme mesafesi dışına çıkıncaya kadar geride kalarak, karşılık verdi. “Ne tatlı bi şeysin sen böyle!”  </p>
			<p class="paragraf">“Çıt! Çıt! Bırakın saçmalamayı” dedi Mary. “Ah! N’apıyorsunuz!”  </p>
			<p class="paragraf">“Ne yapmıyım, canımın içi?”  </p>
			<p class="paragraf">“N’olacak, bunu işte!” dedi güzel hizmetçi. “Başıma gelenler! Yeter, hadi, yeter!” Hizmetçi güzeli Sam’i böyle azarlayarak duvara iterken başlığını altüst ettiğinden, buklelerini bozduğundan yakındı.  </p>
			<p class="paragraf">“Üstelik, size söyleyeceklerimi de söylememe mâni oluyorsunuz” diye ekledi. “Burada bir mektup var, dört gündür sizi bekliyor. Siz ayrıldıktan, yarım saat sonra geldi. Hem de üstünde ‘Acele’ yazıyor.”  </p>
			<p class="paragraf">“Nerde o, hayatım?”  </p>
			<p class="paragraf">“Sakladım sizin için, yoksa çoktan kaybolmuştu. Alın işte, layık değilsiniz ama...”  </p>
			<p class="paragraf">Böyle dedikten sonra bir sürü nazla ve şüphe ve korku ifade eden sözlerle ve arada kaybolmamış olsa bari diyerek Mary mektubu nefis dantellerle bezeli şık muslin yeleğinin derinliklerinde bir yerden çıkarıp Sam’e uzattı. Sam büyük bir nezaket ve sevda gösterisiyle mektubu hemen aldı ve öptü.  </p>
			<p class="paragraf">“Üstüme iyilik sağlık!” dedi Mary, yeleğini düzelterek ve hiçbir şeyden haberi yokmuş gibi davranarak. “Bi anda fena âşık olmuşa benziyorsunuz...”  </p>
			<p class="paragraf">Weller buna, ne anlama geldiği hiçbir tarife sığmayacak bir göz kırpmayla karşılık verdi, sonra bir pencere eşiğinde Mary’nin yanına oturdu, açtı mektubu, yazılanlara göz attı.  </p>
			<p class="paragraf">“Heey!” diye haykırdı. “Bu ne bu böyle?”  </p>
			<p class="paragraf">“Önemli bi şey olmasın?” Mary, Sam’in omuzu üzerinden bakarak konuştu.  </p>
			<p class="paragraf">“Sendeki bu gözler yok mu! Yani...” dedi Sam, başını çevirip ona bakarak.  </p>
			<p class="paragraf">“Siz benim gözlerimi bırakın da mektubunuzu okuyun” dedi güzel hizmetçi. Böyle derken öyle güler yüzlü güler yüzlü bakıyordu ki, dayanması sahiden imkânsızdı.  </p>
			<p class="paragraf">Sam genç kadını kucaklayıp öperek kendini tazeledi ve aşağıdaki satırları okudu:  </p>
			<p class="paragbos">  </p>
			<p class="paragraf">Markis Gran  </p>
			<p class="paragraf">Dorken dolayı  </p>
			<p class="paragraf">Çarşamba  </p>
			<p class="paragbos">  </p>
			<p class="paragraf">Sevgili Sammle,  </p>
			<p class="paragraf">Fena haber verceme çok üzgünüm oveyanan gırtlağına kadar boğma ve suyla dolduğundan gece geç vakte kadar susmasını bilmeyip neden sonra kendine gelen papaz olcak bi herifi dinlemekçin tedbirsiz davranıp yağmur altında ıslak çimler üstünde uzun süre oturma soncu soğuk almıştır, doktorun dediğine göre sıcak boğmalı suyu önce diil sonra yutsaymış o kadar fena olmıycakmıştı hemen topukları yağla ovuldu ve akla gelbilecek her bi şey yapıldı baban her zamanki gibi yine iyileşip ayağa kalkar diye ümit etmedeyken tam köşeyi dönüyordu oğlum yanış yola saparak görülmemiş bir hızla yokuş aşaa gitti hekim hemen çekti freni ama fayda etmedi dün akşam saat altıya yirmi kala son menzil parasını ödedi vasat vaktin çok altında aldı yolu belki kısmen çok az eşya almış olduğçündü yolda, babanın dediği Sammy beni bi görmeye gelversen fevkalade ihya olcakmış zira o kadar yalnızım ki Samivel Hamiş harfleri hep öyle yazıyım diye inat ediyor doğru diğil diyorum dinletemiyorum halletcek bi dolu iş var burda senin patron itiraz etmez diyor etmez tabi Sammy çünkü ben onu iyi tanırım hörmetlerini yolluyor benimkileri de ekleyver Samivel ebediyen seninleyim.  </p>
			<p class="paragbos">  </p>
			<p class="paragraf">Toni VELLER  </p>
			<p class="paragbos">  </p>
			<p class="paragraf">“Bu ne biçim anlaşılmaz bi mektup böyle!” dedi Sam. “Bütün bu o diyor, ben diyorum filan ne demek oluyor? Benim babamın el yazısı değil bu, bi tek büyük harflerle yazılı alttaki imza onun yazısı.”  </p>
			<p class="paragraf">“Belki bi başkasına yazdırdı, sonra kendi imzaladı” dedi güzel hizmetçi.  </p>
			<p class="paragraf">“Dur bi dakka” diyerek mektubu arada bir durup düşünerek yeniden okudu Sam. “Doğru söylüyorsun. Mektubu yazan adam felaketi anlatmaya çalışıyor olduğu gibi, sonra babam gelip omuzu üzerinden bakıyor ne yazdığına, burnunu sokup her şeyi karıştırıyor. Tam onun işi. Çok haklısın, Mary, hayatım.”  </p>
			<p class="paragraf">Sam bu konuda tatmin olunca mektubu baştan sona bir kere daha okudu ve muhtevası hakkında ilk defa açık seçik bir kanaate varmış görünerek düşünceli bir halde yeniden katlarken, “Zavallı kadıncaaz. Öldüğüne çok üzüldüm” diye konuştu, “kendisi kötü niyetli bi kadın değildi, papaz ol’cak o herifler rahat bırakmadılar onu. Çok üzgünüm, çook!”  </p>
			<p class="paragraf">Öyle ciddiyetle konuşuyordu ki, güzel hizmetçi gözlerini yere indirerek pek etkilenmiş bir hallere girdi.  </p>
			<p class="paragraf">“Her ne halse” dedi Sam. Hafifçe içini çekti, mektubu cebine koydu. “Kader işte. Olacaktı, oldu sonunda, uşakla evlendikten sonra yaşlı hanfendinin dediği gibi... Yap’cak bi şey yok artık, di mi, Mary?”  </p>
			<p class="paragraf">Mary bunu başıyla doğrulayıp içini çekti.  </p>
			<p class="paragraf">“Bizim imparatora gidip izin istemeliyim şimdi” dedi Sam.  </p>
			<p class="paragraf">Mary bir kere daha içini çekti. Mektup öyle acıklıydı ki!  </p>
			<p class="paragraf">“Alasmaladık!” dedi Sam.  </p>
			<p class="paragraf">“Alasmaladık!” dedi başını öte yana çeviren hizmetçi güzeli.  </p>
			<p class="paragraf">“E peki, el sıkışmıycak mıyız?”  </p>
			<p class="paragraf">Güzel hizmetçi elini uzattı; bir hizmetçi eli olmasına rağmen pek narin bir eldi. Güzel hizmetçi gitmek için ayağa kalktı.  </p>
			<p class="paragraf">“Çok kalmıycam orlarda” dedi Sam. Mary, çok belli belirsiz, başını geriye attı. “Zaten yoksunuz hiçbi zaman ki” dedi. “Gelmenizle gitmeniz bir oluyor, Bay Weller.”  </p>
			<p class="paragraf">Sam Weller ev güzelini iyice kendine çekerek fısıl fısıl bir şeyler konuştu onunla. Konuşmaları çok sürmedi, genç kadın lütfetti yüzünü Sam’e çevirdi. Ayrıldıkları zaman, her ne sebeptense, evin hanımının karşısına çıkabilmek için odasına gidip başlığını ve saçını düzeltmesi gerekiyordu; merdivene ayakları sürçe sürçe tırmanırken trabzanın üzerinden Sam’e baş sallamalar ve tebessümler saçarak öyle yapmaya koştu.  </p>
			<p class="paragraf">“Birkaç günden fazla kalmam, efendim” dedi Sam Weller, Mister Pickwick’e, babasının uğradığı kaybı haber verdikten sonra.  </p>
			<p class="paragraf">“Ne kadar kalman gerekiyorsa o kadar kalabilirsin” dedi Mister Pickwick. “Benden sana istediğin kadar müsaade.”  </p>
			<p class="paragraf">Sam eğilerek teşekkür etti.  </p>
			<p class="paragraf">“Babana söyle, bu durumda ona bir yardımım dokunabilirse elimden geleni yapmaya hazırım.”  </p>
			<p class="paragraf">“Sağ olun, efem. Söylerim kendisine” dedi Sam.  </p>
			<p class="paragraf">Efendi ile hizmetkârı bundan sonra karşılıklı iyi niyet ve bağlılık beyanlarıyla ayrıldılar.  </p>
			<p class="paragraf">Samuel Weller, Granby Markizinin iki üç yüz metre yakınında bir yerde, Dorking’den geçen bir posta arabasının sürücü yerinden indiğinde saat tam yediydi. Akşam vakti hava kapalı ve soğuktu. Küçük sokak pek kasvetli görünüyordu. Maun ağacından yapılma tabelada Markiz’in asil ve kibar çehresi, rüzgârda kederli kederli bir o yana bir bu yana gıcırdaya gıcırdaya savruldukça her zamankinden daha üzgün ve mahzun görünüyordu. Güneşlikler indirilmişti, kepenkler yarı yarıya kapalıydı. Her zaman kapının önünü dolduran aylak takımının yerinde yeller esiyordu. Ortalık sessiz ve kimsesizdi.  </p>
			<p class="paragraf">Önceden bir şeyler sorabileceği birilerini göremeyen Sam sessizce içeri girdi. Etrafa bakındı, salonun taa öte ucunda babasını gördü. Tezgâhın ardındaki ufak odada küçük bir yuvarlak masanın başında oturmuş, gözleri ateşe dalmış, piposunu tüttürüyordu. Cenazenin o gün kaldırılmış olduğu hâlinden anlaşılıyordu; başından hâlâ çıkarmadığı şapkasına ilişik nerdeyse bir buçuk metre boyunda bir şerit iskemlenin en üst kirişinden rastgele sarkmış, yerde sürünmekteydi. Bay Weller acayip içine kapalı, düşünceli bir havadaydı. Sam ona birçok defa ismiyle seslendiği halde, hiç değişmeyen sakin çehresiyle piposunu tüttürmeyi sürdürdü ve en sonunda oğlunun elini omuzuna koymasıyla kendine geldi.  </p>
			<p class="paragraf">“Hoş gelmişsin, Sammy” dedi.  </p>
			<p class="paragraf">Sam şapkasını bir askıya iliştirdi. “Kaçtır sesleniyorum, hiç işitmedin.”  </p>
			<p class="paragraf">“İşitmedim, Sammy.” Weller, düşünceli düşünceli ateşe bakmaya devam etti. “Daldım da.”  </p>
			<p class="paragraf">“Neye daldın?” Sam iskemlesini ocağın başına çekerek sordu.  </p>
			<p class="paragraf">“Daldım işte” dedi babası. “Onu düşünüyorum.” Başını, Dorking mezarlığını işaret edercesine kımıldattı şöyle bir, hiç konuşmadan, müteveffa Bayan Weller’ı kastettiğini belirtmek istiyormuş gibi.  </p>
			<p class="paragraf">“Düşünüyordum da, Sammy” diyerek piposunun üzerinden ciddi bir yüzle oğluna baktı; söyleyeceği şey olağanüstü ve akıl almaz gibi görünse de sükûnetle ve katiyetle dile getirildiğinden oğlunun emin olmasını istiyormuş gibi bir hâli vardı. “Düşünüyordum da, Sammy, aslına bakarsan, gittiğine öyle üzüldüm ki!”  </p>
			<p class="paragraf">“Ee, tabii, üzülmen gerekir” dedi Sam. Weller başıyla bu fikre katıldığını belli etti ve tekrar gözlerini ocağın ateşine dikerek tütün dumanları ortasında derin düşüncelere daldı.  </p>
			<p class="paragraf">“Çok akla yakın şeylerdi dedikleri, Sammy” dedi uzun bir suskunluktan sonra. Dumanı eliyle itip savurdu.  </p>
			<p class="paragraf">“Neydi ki dedikleri?”  </p>
			<p class="paragraf">“Hastalandığında bana söyledikleri.”  </p>
			<p class="paragraf">“Neydi onlar?”  </p>
			<p class="paragraf">“Şöyle bir şey: ‘Veller’ diyordu, “seninçin yapmam gerekenleri yaptım mı diye kendime soruyorum’ diyordu. ‘Sen’ diyordu, ‘çok iyi bir adamsın, seni evinde daha rahat yaşatabilirdim. Şimdi anlıyorum ki’ diyordu, ‘iş işten geçtikten sonra, bir kadın dindar olmak istiyorsa diyordu, işe evinden başlamalı, evdeki vaz’felerni yerine getirmeli, etrafı için sevinç ve neşe kaynağı olmalı, kiliseye filan da git’cekse bunu tembellik ve neme lâzımcılık için bir mazerete çevirmemeye çok dikkat etmeli. Ben dikkat etmedim. Üstelik de benden daha da beterini yapan başkalarına o kadar vakit ve para harcadım ama, Veller, benden sonra senin beni o insanları tanımadan önceki hâlimle, doğuştan hatırlamanı isterim’ diyordu. ‘Susan,’ dedim ona – o hâli bana çok dokunmuştu, Samivel, fena dokunmuştu, oğlum- ‘Susan’ dedim, ‘sen benimçin’ dedim, ‘çok iyi bir karı oldun aslına bakarsan’ dedim. ‘Hiç konuşma bu konuda, hoş tut yüreğini, canım benim’ dedim. ‘O Stiggins denilen herifin kafasını kıracağım günü de yaşayıp göreceksin’ dedim. Bunu işitince gülümsedi oveyanan, Samivel.” İhtiyar, içini çektiğini piposunun ardında gizlemeye çalışıyordu. “Ama öldü işte, yine de.”  </p>
			<p class="paragraf">Sam, “Ee, öyle, n’apalım, babacım, sonunda hepimizin başına gelecek” diyerek, yaşlı babasını asık suratla piposunu tüttürüp başını iki yana sallamasıyla geçen üç dört dakikalık bir sessizliğin ardından teselliye çalıştı.  </p>
			<p class="paragraf">“Tabii öyle, Sammy” dedi Weller.  </p>
			<p class="paragraf">“Hepsi kaderde yazılı” dedi Sam.  </p>
			<p class="paragraf">“Hem de nasıl!” dedi babası, hep aynı üzgün hâliyle. “Öyle olmasa cenazecilerin hâli n’olurdu be, Sammy?”  </p>
			<p class="paragraf">Bu düşüncenin önünde açtığı engin faraziye dünyasına dalıp giden yaşlı Weller piposunu masaya bırakarak düşünceli bir çehreyle ateşi karıştırdı.  </p>
			<p class="paragraf">O ocakla meşgulken, tezgâhta bir şeyler yapmakta olan matem kılığına bürünmüş bol memeli bir aşçı kadın sessizce odaya girdi, birtakım surat asmalarla Sam’i tanıdığını belli ederek yine sessizce babasının iskemlesinin arkasında bir yere yerleşti ve orada olduğunu kısık bir öksürükle ilan etti; kimse aldırmayınca daha bir gürültüyle öksürdü.  </p>
			<p class="paragraf">“N’oluyor?” dedi Weller. Ocak demirini elinden bırakıp etrafı gözden geçirdi. İskemlesini alelacele geriye çekti. “Şimdi ne var?”  </p>
			<p class="paragraf">“Bir fincan çay içiverin, hadi canım!” dedi bol memeli kadın, Weller’ın üzerine düşercesine.  </p>
			<p class="paragraf">Weller, sesinde asabi bir tınıyla “İçmiycem” dedi. Sonra, “Siz en iyisi daha...” derken birden tuttu kendini, kısık bir sesle ekledi: “Nereye giderseniz gidin işte!”  </p>
			<p class="paragraf">“Ah! Ah! Felaket nasıl da değiştiriyor insanları!” dedi kadın, başını kaldırıp göğe bakarak.  </p>
			<p class="paragraf">“Doktor hakkımda hükmünü verene kadar beni değiştirse değiştirse işte bu değiştirir” diye homurdandı Weller.  </p>
			<p class="paragraf">“Hiç böyle huysuz bir adam görmedim” dedi bol memeli kadın.  </p>
			<p class="paragraf">“Boş verin, aldırmayın. Bunlar hep benim iyiliğim için oluyor. Tövbekâr öğrencinin falakadan sonra kendini avutması gibi” diye karşılık verdi yaşlı Weller.  </p>
			<p class="paragraf">Bol memeli kadın acıyan ve halden anlayan bakışlarla Sam’e dönerek babasının olanlara katlanmaya gayret edip kendini yeise kaptırmaması gerekmiyor mu diye sordu.  </p>
			<p class="paragraf">“Bakın, Bay Samuel” dedi sonra, “dün akşam da kendisine söylediğim gibi, yalnızlık hissetmesi kaçınılmaz, n’apsın zavallı, ama yüreğini pek tutmalı, çünkü hakkaten yani biz hepimiz uğradığı kayba müthiş üzülüyoruz, onun için her şeyi yapmaya hazırız. Kaldı ki, hayatta, Bay Samuel, tamiri mümkünsüz olacak kadar fena hiçbir hal yoktur. Bunu benim kocam öldüğü zaman çok, çok üstün değerli bir insan söylemişti bana.”  </p>
			<p class="paragraf">Burada elini ağzına götürüp tekrar öksürdü ve şefkat saçan gözlerle Weller’lerin yaşlı olanına baktı. O, yaşlı Weller, ciddi ve metin bir sesle, “Şu anda sizinle konuşmak ihtiyacını duymuyorum, hanfendi, lütfen içeri gider misiniz?” dedi.  </p>
			<p class="paragraf">“Bana bakın, Bay Weller” dedi bol memeli kadın ona, “ben sizinle sırf iyiliğimden konuşuyorum böyle.”  </p>
			<p class="paragraf">“Herhalde, hanfendi, herhalde. Samivel, hanıma yolu göster, çıksın. Arkasından kapıyı kapatmayı unutma.”  </p>
			<p class="paragraf">Bol memeli kadın imayı anlamadı değil; hemen odayı terk edip kapıyı ardından çarptı gitti. Baba Weller, terden sırılsıklam olmuş bir halde iskemlesine çöküp, “Sammy” dedi, “burlarda bir hafta yalnız kalcak olsam, sadece bi hafta evladım, hafta geçmeden bu kadın zor ve şiddet kullanıp evlencek benimle!”  </p>
			<p class="paragraf">“Ne diyorsun, o kadar çok mu hoşlanıyor senden?” diye sordu Sam.  </p>
			<p class="paragraf">“Hoşlanıyor da söz mü? Hiç yanımdan ayrılmıyor! Ateş almayan bi sandığa kapatsalar beni, üstüme çifte kilit vursalar yine bi yolunu bulur gelir yanıma.”  </p>
			<p class="paragraf">Sam gülümsedi. “Ne iyi bi şey bu böyle, bu kadar arzu edlir olmak!” dedi.  </p>
			<p class="paragraf">O sırada asabi asabi ateşi karıştırmakta olan Weller, “Bu benim için asla bi gurur veslesi değil, feci bi durum” dedi. Bu yüzden evimden kovulmuş gibiyim. Zavallı oveyanan daha son nefesini vermeden kocakarının biri bir kavanoz reçel yolladı bana, bi başkası bi kâse dolusu reçel... Biri de, nah şu kadar bi sürahi papatya çayı demlemiş getirdi kendi eliyle!”  </p>
			<p class="paragraf">Yüzünde keskin bir tiksinti ifadesiyle Weller etrafı kolaçan ederek fısıldadı: “Hepsi dul bunların, Sammy, hepsi. Yalnız biri değil, papatya çayı getiren var ya hani, o işte. Hiç evlenmemiş bir genç kız... elli üç yaşında!”  </p>
			<p class="paragraf">Sam babasını az alaycı bir bakışla süzmekle yetindi. Yaşlı adam inatçı bir kömür topağını yüzünde sanki az önce sözü geçen dullardan birinin başıymış gibi kırıp parçaladıktan sonra, şöyle dedi:  </p>
			<p class="paragraf">“Hasılı, Sammy, arabada oturduğum yerden başka hiçbir yerde kendimi emniyette hissetmiyorum…”  </p>
			<p class="paragraf">“Nasıl oluyor da orda her yerden fazla emniyette oluyorsun?”  </p>
			<p class="paragraf">Weller gözünü oğluna dikti. “Çünkü bir arabacı kimseye benzemez” dedi. “Başka kimsenin yapamıyacağı bi şeyi bi arabacı hiç şüphe uyandırmadan pekâlâ yapar, çünkü bi arabacı seksen mil boyunca adım başı bi başka kadınla kırıştırabilir ama kimse onun onlardan biriyle evlenmek istiyceğini düşünmez. Başka kim için bunu söyliyebilirsin Sammy?”  </p>
			<p class="paragraf">“O da doğru ya!” dedi Sam.  </p>
			<p class="paragraf">“Senin patron arabacı olsaydı, Sammy” diye akıl yürütmeyi sürdürdü Weller, “sanıyor musun ki o jürideki adamlar iş oraya kadar varsaydı onu mahkûm edebilirlerdi? Gözleri yemezdi, Sammy.”  </p>
			<p class="paragraf">“Nedenmiş o?” diye sordu Sam.  </p>
			<p class="paragraf">“Neden mi? Çünkü vicdanları elvermezdi. Adam gibi bi arabacı bi nevi, bekârlığı evliliğe bağlar. Dünyadan haberi olan herkes bilir bunu.”  </p>
			<p class="paragraf">“Ne? Yani onlar herkesin gözdesidir, kimse onlara oyun etmez mi demek istiyorsun?”  </p>
			<p class="paragraf">Baba Weller bunu başıyla doğruladı. “Bu nasıl böyle olmuş bilemiyorum” dedi sonra. “Uzun yol posta arabacısında ne gibi bir tılsım var ki her daim içinden geçip gittiği her kasabada her genç kadın ondan gözünü alamaz –hattâ ona tapar diyebilirim– bu niye öyledir, bilemiyorum. Sadece, öyle olduğunu biliyorum. Tabiatın bi kaydesi... Allahın bi latifesi işte, oveyananın hep dediği gibi.”  </p>
			<p class="paragraf">“Latifesi değil, lûtfu” diye Sam ihtiyarı düzeltti.  </p>
			<p class="paragraf">“Tamam, peki” dedi Weller, “lûtfu olsun, Samivel, sen öyle istiyorsan.”  </p>
			<p class="paragraf">Sonra piposunu yeniden doldurup yaktı ve bir kere daha, derin düşünceye dalmış gibi yüzünü kasarak şöyle devam etti:  </p>
			<p class="paragraf">“Bununçin, oğlum, burada kalıp gırtlağıma basılaraktan zorla evlenmekte bir hayır olmadığını gördüğüm ve de cemyetin bu cana yakın fertlerinden kendimi hepten koparmaya da hiç niyetli olmadığımçin ‘Güvenlik<span class="dipp"><a class="_idFootnoteLink" href="#footnote-225-100" id="footnote-225-100-backlink">100</a></span>’i çalıştırmaya ve Bel Savage’a, huynu suynu iyi bildiğim yere yeniden yerleşmeye karar verdim.”  </p>
			<p class="paragraf">“Peki, iş n’ol’cak?” diye sordu Sam.  </p>
			<p class="paragraf">“Hava parası ve depo, demirbaşlar anlaşmayla satılacak. Elde edilen paradan iki yüz sterlin oveyananın ölmeden az önce benden ricası üzerine senin adına yatırılcak... ne deniyor o şeylere, söylesene?”  </p>
			<p class="paragraf">“Nelere?” dedi Sam.  </p>
			<p class="paragraf">“City’de habire bi çıkıp bi iniyorlar hani..?”  </p>
			<p class="paragraf">“Omnibüsler mi?”  </p>
			<p class="paragraf">“Saçmalama yahu! O şeyler hani, hep dalgalanıyorlar, şöyle ya da böyle milli borca ve haz’ne bonolarına filan batıp çıkıyorlar...”  </p>
			<p class="paragraf">“Ha, devlet tahvili” dedi Sam.  </p>
			<p class="paragraf">“Tamam, onlar işte. Tahviller. İki yüz sterlin senin adına yatırılcak, Samivel. Yüzde dört buçuk faizle.”  </p>
			<p class="paragraf">“Kocakarı iyi etmiş, beni düşünmüş. Ona minnettarım” dedi Sam.  </p>
			<p class="paragraf">“Geriye kalan benim adıma yatıyor. Benden sonra sana kalacak. Bir anda harcayıp bitirmiyesin, oğlum. Dikkat et, servetinden dul karıların haberi olmasın, yoksa mahvoldun demektir.”  </p>
			<p class="paragraf">Bu uyarıdan sonra Weller piposunu biraz daha dingin bir çehreyle tüttürür oldu; meselenin ortaya dökülmesi onu enikonu rahatlatmıştı.  </p>
			<p class="paragraf">“Birisi kapıya vuruyor” dedi Sam.  </p>
			<p class="paragraf">“Bırak vursunlar” dedi babası. Aldırmadı.   </p>
			<p class="paragraf">Sam de öyle yaptı. Bir daha vuruldu kapıya, sonra yine ve peş peşe birçok defa. Sam daha fazla dayanamadı, kapıya vuranın niçin içeri alınmadığını sordu.  </p>
			<p class="paragraf">“Şış!” diye fısıldadı Weller, tedirgin bakışlarla. “Boş ver, aldırma. Dul karılardan biridir.”  </p>
			<p class="paragraf">Kapının vurulması cevapsız kalınca, meçhul ziyaretçi kısa bir aradan sonra kapıyı açarak içeriye bir göz attı. Yarı aralık kapıdan görünen bir kadın başı değil, Bay Stiggins’in uzamış siyah zülüfleriyle çevrili kızarmış suratıydı. Weller’ın piposu elinden düştü.  </p>
			<p class="paragraf">Muhterem vaiz kapıyı fark edilemeyecek kadar küçücük fasılalarla aradan sıyrılıp geçebileceği kadar açtıktan sonra, ortaya çıkan daracık aralıktan sıska gövdesiyle içeri süzüldü; büyük bir dikkat ve nezaketle kapıyı arkasından kapattı, sonra Sam’e dönerek, ailenin başına gelen felaketten duyduğu kelimelere sığmaz müthiş üzüntüsünü ifade edercesine ellerini ve gözlerini havaya kaldırdı, ardından yüksek arkalıklı koltuğunu ocağın başında her zamanki yerine çekip hemen ucuna ilişti ve cebinden çıkardığı kahverengi bir mendili gözlerine değdirdi.  </p>
			<p class="paragraf">Bunlar olurken Weller’ların yaşlısı, gözleri kocaman kocaman açılmış, elleri dizlerine dayalı, iskemlesine oturuyordu. Müthiş bir şaşkınlık içerisinde olduğu yüzünden okunuyordu. Sam onun tam karşısında oturuyor ve hiçbir şey söylemeden, içi içini yiyen bir merakla sahnenin varacağı sonu bekliyordu.  </p>
			<p class="paragraf">Stiggins arada bir hafiften hafiften inlemekten geri kalmayarak kahverengi mendili bir iki dakika gözlerine bastırdı, tuttu öyle; sonra bir gayret, hissiyatına hâkim olarak mendili cebine koydu, cep düğmelerini ilikledi. Ardından, ateşi karıştırdı, ellerini ovuşturdu ve Sam’e baktı.  </p>
			<p class="resim"><span><img alt="042.tif" class="_idGenPageitem-45" src="image/042_fmt.jpeg"/></span>  </p>
			<p class="paragraf">Çok kısık bir sesle bozdu sessizliği. “Ah, benim genç dostum!” dedi. “Ne feci bir felaket bu böyle!”  </p>
			<p class="paragraf">Sam belli belirsiz başını salladı.  </p>
			<p class="paragraf">“Gazapların adamı için de!” diye ekledi Stiggins. “Kim bilir nasıl yüreği kanıyor!”  </p>
			<p class="paragraf">Sam Weller babasından, birisinin burnunu kanatmaya dair bir homurtu çıktığını duyar gibi oldu; Stiggins bir şey duymamıştı.  </p>
			<p class="paragraf">Koltuğunu Sam’e yaklaştırdı. “Hanımefendi, Emmanuel’e bir şey bırakmış mı acaba, bir şey biliyor musunuz?” diye sordu.  </p>
			<p class="paragraf">“O da kim?” dedi Sam.  </p>
			<p class="paragraf">“Bizim küçük kilisemiz” dedi Stiggins. “Şu bizim ağıl yani, Bay Samuel.”  </p>
			<p class="paragraf">“Ağıla hiçbir şey bırakmadı. Çobana da, kuzulara da bırakmadı, ne de köpeklere bıraktı” dedi Sam.  </p>
			<p class="paragraf">Stiggins kurnaz gözlerle baktı Sam’e; sonra ihtiyara baktı. O sanki uyuyormuş gibi oturup duruyordu yerinde. Gözleri kapalıydı. Stiggins iskemlesini daha da yakına çekip, “Bana da mı hiçbir şey bırakmamış, Bay Samuel?” dedi.  </p>
			<p class="paragraf">Sam, hayır anlamında başını salladı.  </p>
			<p class="paragraf">Stiggins’in benzi sapsarı kesildi. “Bence vardır bi şey, bi daha düşünün, Bay Samuel. Ufacık bi yadigâr da mı yok?”  </p>
			<p class="paragraf">“Şu sizin köhne şemsiyeniz değerinde bile bi şey yok.”  </p>
			<p class="paragraf">Stiggins birkaç saniye düşündü. Sonra, çekine çekine, “Beni gazapların adamına emanet etmiş olmalı” dedi.  </p>
			<p class="paragraf">“Öyle yapmışsa hiç şaşmam. Demincek sizden söz ediyordu kendisi.”  </p>
			<p class="paragraf">“Öyle mi, hakkaten?” Stiggins sevindi. “Ah! Değişmiş olmalı. Bunu söyleyebilirim. Şimdi artık ne güzel birlikte yaşar gideriz, değil mi, Bay Samuel? Siz burada olmadığınız zaman ben onun mallarına mukayyet olurum... İyi beceririm o işi.”  </p>
			<p class="paragraf">Uzun süren bir iç geçirmenin ardından Stiggins bir karşılık almak için sustu, bekledi. Sam başını eğdiği sırada baba Weller’dan acayip bir ses çıktı; ne bir inleme, ne bir homurdanma, ne bir nefes daralması ne de bir kükreyişti; hepsinden bir şeyler vardı içinde.  </p>
			<p class="paragraf">Bu sesi nedamet ya da pişmanlığa yoran Stiggins cesaretlenerek etrafına bakındı, ellerini ovuşturdu, ağladı, gülümsedi, yine ağladı ve sessizce odanın öbür tarafına kadar yürüdü; orada bir köşede çok iyi hatırladığı bir raftan bir bardak alıp gayet dikkatli hareketlerle içine dört tane şeker koydu. Bunları yaptıktan sonra tekrar etrafına bakındı ve acı acı içini çekti. Yine sessizce yürüyerek gitti tezgâhın arkasına geçti; orada çok kalmadan, elindeki bardak yarı yarıya ananas romuyla dolu bir halde, ateşin kıyısında şen şakrak sesler çıkaran çaydanlığın başına geldi. Su katıp karıştırdı romu, tadına bakıp dolu dolu uzun bir yudum aldıktan sonra soluklanmak için içmeye ara verdi.  </p>
			<p class="paragraf">Bütün bunlar olurken, birtakım tuhaf ve anlaşılmaz hareketlerle hâlâ uyuyormuş gibi görünmeye çalışan yaşlı Weller ağzını açıp tek kelime konuşmamıştı. Stiggins soluklanmak için içmeye ara verdiği anda birden üzerine atıldı. Bardağı elinden kapıp geri kalan sulu romu suratına, bardağı da ocağa fırlattı, sonra hiç beklemeden muhterem vaizin yakasına yapıştı; kollarına, bacaklarına, gözlerine, göğsüne anlaşılmaz, sert sözlerle bir bir lanet okuyarak çizmeli ayaklarıyla feci sûrette tekmelemeye başladı onu.  </p>
			<p class="paragraf">“Sammy” diye seslendi bir ara “şu şapkamı sıkıca bi geçirver başıma!”  </p>
			<p class="paragraf">Söz dinleyen evlat, Sam, uzun şeridiyle şapkayı babasının başına iyice geçirdi; tekmeleme eylemini daha da artan bir çeviklikle sürdüren ihtiyar, Stiggins’i paldır küldür tezgâhın içinden koridora, oradan ön kapıya, oradan sokağa iteleyip sürdü. Tekmeler hâlâ havada uçuyor, çizme her kalktığında şiddeti azalacak yerde büsbütün artıyordu.  </p>
			<p class="paragraf">Kırmızı burunlu adamın Weller’ın pençeleri arasında ardı kesilmeksizin tekmelenip kıvranırkenki hâli doğrusu görülecek şeydi. Sıkı bir mücadelenin ardından Weller’ın Stiggins’in kafasını içi su dolu bir at yalağına bastırıp, boğulup ölmesine ramak kalıncaya kadar orada tuttuğunu görmekse daha da heyecan vericiydi.  </p>
			<p class="paragraf">Weller en sonunda Stiggins’in başını sudan çıkarmasına müsaade ederek bütün gücünü olağanüstü karmaşık bir tekmeye yoğunlaştırırken, “Hadi bakalım şu tembel çobanlardan daha kim varsa çıksın şimdi karşıma!” dedi. “Çıksın da, önce peltesini çıkarayım, sonra suda boğup geberteyim onu da! Şimdi içeri girmeme yardım ediver, Sammy, evladım, sonra da bi küçük bardak boğma ver bana. Soluksuz kaldım.”  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-100-backlink" id="footnote-225-100">100</a>	 “Güvenlik”: Baba Weller’ın arabasının adı. (ç. n.)</p>
				</div>
			</div>
		</div>
	</body>
</html>