<html xmlns="http://www.w3.org/1999/xhtml">
	<head>
		<title>6-26</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-28">FASIL 27  </p>
			<p class="arabaslik_orta ParaOverride-9">Samuel Weller, Dorking’i tavafa gidiyor ve  </p>
			<p class="arabaslik_orta"> üvey annesiyle karşılaşıyor <span class="CharOverride-9">  </span></p>
			<p class="paragbas">Pickwickçilerin Dingley Dell’i ziyaret için yola çıkmalarına iki gün kala Samuel Weller, George ve Akbaba’da akşam yemeğini erkenden yemiş, odalardan birinde oturmuş, vaktini en iyi nasıl geçireceğini düşünmekteydi. Güzel mi güzel bir gündü. Sam daha on dakika enine boyuna düşünmemişti ki birdenbire bütün benliğini sıcacık bir evlat duygusu ve sevecenlik sardı. Gidip babasını görmek ve üvey annesine saygılarını sunmak için yandı tutuştu âdeta; daha önce böyle bir ahlaki sorumluluğun hiç aklına gelmemiş olmasına da çok şaştı. Geçmişteki ihmalini bir saat daha geciktirmeden giderme telaşıyla derhal bir üst kata, Mister Pickwick’in yanına çıktı, bu asil niyetini gerçekleştirmek için bir süre izin istedi.  </p>
			<p class="paragraf">Hizmetkârında gözlemlediği duyarlılık karşısında sevinçten gözleri parlayan Mister Pickwick. “Tabii, Sam, tabii, elbette” dedi.  </p>
			<p class="paragraf">Samuel Weller şükranla eğildi.  </p>
			<p class="paragraf">Mister Pickwick, “Evlatlık görevine bu kadar bağlı olduğunu gördüğüme çok memnun oldum, Sam” dedi.  </p>
			<p class="paragraf">“Ben hep öyleydim zaten, beyim” dedi Sam.  </p>
			<p class="paragraf">“Bu çok memnuniyet verici bir şey, Sam.”  </p>
			<p class="paragraf">“Çok, efendim. Benim ne zaman babamdan bi isteğim olmuşsa hep büyük saygıyla ve nezaketle istemişimdir. Onun vermeyceği tuttuğunda bi eksiklikten ötürü bi kusrum olmasın için, efendim, ben kendim almışımdır alacağımı. Bu sayede onu bi dolu zahmetten kurtarmışımdır.”  </p>
			<p class="paragraf">Mister Pickwick hafifçe gülümsedi.  </p>
			<p class="paragraf">“Ben tam onu demek istememiştim, Sam” dedi.  </p>
			<p class="paragraf">“Gönüller hoş olsun, beyim... Her şeyin başı iyi niyet... Yanında mutlu görünmeyen karısını terk edip tüyen beyzadenin dediği gibi.”  </p>
			<p class="paragraf">“Gidebilirsin, Sam.”  </p>
			<p class="paragraf">“Sağ olun, beyim” dedi Samuel Weller ve eğilerek, selamlarının en güzelini sergiledi. En iyi esvaplarını kuşandıktan sonra Arundel postasının tepesine yerleşip Dorking istikametinde yola çıktı.  </p>
			<p class="paragraf">Granby Markizi, Bayan Weller’ın zamanında iyilerin en iyisi sayılır bir yol kenarı hanıydı. Pekâlâ rahat olacak kadar büyük, sıcak samimiyetiyle insanın içini ısıtacak kadar ufacık kuytu bir yerdi. Yolun öbür tarafındaki bir tabelada, yüzü felçli gibi görünen, yaka kapakları lacivert renkte kırmızı palto giymiş bir beyzadenin başı ve omuzlarıyla üç köşeli şapkasının üstünde aynı renkte sözde gökyüzü resmedilmişti; başın ve omuzların yukarısında bir yerde bir çift bayrak, paltonun en alt düğmesinin altında bir çift top arabası çiziliydi. Hepsi, şanı dillere destan Granby Markizi’nin<span class="dipp"><a class="_idFootnoteLink" href="#footnote-225-45" id="footnote-225-45-backlink">45</a></span> tıpkısının aynısı oluyordu.  </p>
			<p class="paragraf">İçki salonunun penceresinde özenle yetiştirilmiş çeşit çeşit sardunyalar ve bir dizi tertemiz küçük boy içki şişesi görünüyordu; açık pancurlarda, altın sarısı harflerle, mis kokan yataklar ve cins şaraplara övgü sözleri okunuyordu; ahır kapısıyla at yalağının civarında eğleşen küçük bir köylü ve seyis kalabalığı da, içerde ikram edilen bira ve sert içkilerin yüksek kalitesine tanıklık etmekteydi. Sam Weller arabadan inince şöyle bir durdu; tecrübeli bir seyyah gözüyle, iyi iş yapan bir işletmenin bütün bu sıradan belirtilerini gözden geçirdi ve gördüğü her bir şeyden ziyadesiyle hoşnut kalmış olarak içeri daldı.  </p>
			<p class="paragraf">“Vay! Vay!” dedi cırlak bir kadın sesi, Sam kapıdan içeri başını uzatır uzatmaz. “Ne istediniz, genç adam?”   </p>
			<p class="paragraf">Sam sesin geldiği yöne baktı. Görünüşe göre halli vakitli, tombul bir kadından geliyordu ses. Tezgâhın arkasında şöminenin yanında oturmuş, çay suyunun kaynaması için ateşi havalandırmakla meşguldü. Yalnız değildi. Şöminenin öbür tarafında yüksek arkalıklı bir iskemlede dimdik oturan, sırtı nerdeyse iskemlenin arkalığını aşan ve onun kadar kaskatı, bakımsız kara esvaplara bürünmüş bir adam Sam’in hemen dikkatini çekti.  </p>
			<p class="paragraf">Lâgar suratında çıngıraklı yılanı andırır zeki gözleri kötü kötü bakan, kırmızı burunlu, kasıntı bir adamdı. Siyah pamuklu çoraplarının üstünde, bütün giysileri gibi eski püskü pantolonu kısacıktı. Genelde derli toplu görünüyordu ama beyaz boyun bağı hiç öyle değildi: Uzun, gevşek uçları, sımsıkı düğmeli yeleğinin üstüne göze hiç hoş gelmeyen bir biçimde rastgele sarkmıştı. Yanındaki iskemlenin üstünde bir çift kunduz derisi eski, yıpranmış eldiven, geniş kenarlı bir şapka, balenlerinin birçoğu tepe düğmesinin eksikliğini dengelemek için sanki dışarı fırlamış bir yeşil şemsiye duruyordu. Hepsinin pek bir derli toplu ve dikkatle yerleştirilmiş olması kırmızı burunlu adamın –neyin nesi idiyse– kalkıp gitmekte hiçbir acelesi olmadığını belli ediyordu.  </p>
			<p class="paragraf">Kırmızı burunlunun hakkını yememek için söyleyeyim: Öyle bir şeye niyetlenecek olsaydı aklından şüphe ederdik. Zira görünüşe bakılırsa, başka bir yerde bu kadar rahat edebileceğini düşünebilmesi için olağanüstü geniş bir tanışlar çevresi olması gerekirdi. Ateş, körüğün etkisiyle harıl harıl yanarken çaydanlık ikisinin birden etkisiyle şakıyıp duruyordu; masada bir tepsi içinde küçük bir çay takımı vardı; bir tabak dolusu tereyağlı kızarmış ekmek ateşin önünde sıcacık mayalanırken, burnu kızarmış adam uzun bir kızartma çatalıyla kocaman bir dilim ekmeği ağzına layık bir lokmaya dönüştürmekle meşguldü. Kızarmış ekmeklerden bir dilim alıp neye benzediğine bakmak için gözüne her yaklaştırdığında, yanında duran, içinde limon dilimleriyle buharı tüten su katılı ananaslı romdan usulca bir yudum alıyor, ateşi karıştırıp duran tombul kadına bakıp gülümsüyordu.  </p>
			<p class="paragraf">Sam bu mutlu sahneyi seyre öyle dalmış gitmişti ki tombul kadının sorusuna cevap vermeye fırsat bulamadı; aynı soru iki kere, her birinden daha da cırlak perdeden tekrarlanıncaya kadar da bu davranışındaki nezaketsizliğin farkına varmadı.  </p>
			<p class="paragraf">“Patron burda mı?” diyerek cevap verdi soruya.  </p>
			<p class="paragraf">“Hayır, değil” dedi Bayan Weller (çünkü tombul hatun, müteveffa Bay Clarke’ın sabık eşi ve yegâne vârisinden başkası değildi). “Burada değil, olacağı da yok.”  </p>
			<p class="paragraf">“Bugün Londra’ya gidecekti galiba?”  </p>
			<p class="paragraf">“Belki gider... Gitmeyebilir de” dedi Bayan Weller, kırmızı burunlu adamın kızarttığı dilimlere tereyağı sürerken. “Bilmiyorum. Hiç de umurumda değil. Hadi bir dua edin şimdi, Bay Stiggins.”  </p>
			<p class="paragraf">Kırmızı burunlu adam ondan istenileni yaptı ve hemen ardından az görülür bir açgözlülükle kızarmış ekmeğe yumuldu.  </p>
			<p class="paragraf">Adamın görünüşü Sam’e, daha ilk gördüğünde, muhterem pederinin sözünü ettiği papaz yamağının o olabileceğini düşündürmemiş değildi; onu yemek yerken görünce hiç şüphesi kalmadı ve birkaç gününü orada geçirecekse hiç vakit kaybetmeden oraya demir atmanın şart olduğunu anladı. Bu nedenle tezgâhın arkasına açılan kapının kanadı üzerinden kolunu aşırıp sürgüyü çekti ve âheste adımlarla içeri girdi.  </p>
			<p class="paragraf">“Öveyana, nassınız?” dedi.  </p>
			<p class="paragraf">Bayan Weller gözlerini kaldırıp yüzünde hoşnutsuz bir ifadeyle Sam’e baktı. “Al işte bir Weller daha!”  </p>
			<p class="paragraf">Sam tınmadı. “Öyle galiba, hem de bu papaz efendi, sizin ait olduğunuz Weller keşke ben olsaydım dememi umarım mazur görür, öveyanacığım” dedi.  </p>
			<p class="paragraf">Katmerli bir iltifattı bu. Bayan Weller’ın çok cazip bir dişi, Bay Stiggins’in de papaz benzeri biri olduğunu ima ediyordu. Etkisi görülmekte gecikmedi ve Sam üvey annesini öperek işi daha da ileri götürdü.  </p>
			<p class="paragraf">“Git işine hadi, sen de!” dedi Bayan Weller, Sam’i iterek.  </p>
			<p class="paragraf">“Ne o öyle, delikanlı, ayıp, ayıp!” dedi kızarmış burunlu adam.  </p>
			<p class="paragraf">“Niçin ayıp oluyormuş?” dedi Sam. “Ama haklısınız yine de. Öveyana genç ve güzelse, olcak şey değil, tabii... di mi, efendim?”  </p>
			<p class="paragraf">“Her şey gelip geçer!” dedi Bay Stiggins.  </p>
			<p class="paragraf">“Tabii ya!” dedi Bayan Weller da, başlığını düzelterek.  </p>
			<p class="paragraf">Sam de öyle olduğunu düşünüyordu ama bir şey demedi.  </p>
			<p class="paragraf">Papaz yamağı Sam’in gelişinden hiç hoşnut kalmışa benzemiyordu. İltifattan duyulan ilk heyecan kabarması yatışınca Bayan Weller da Sam’in orda olduğunu görmezden gelir gibi bir hâllere girdi. Ne ki Sam ordaydı; terbiye hudutları içinde baştan savılamayacağı için üçü birlikte çay içmeye oturdular.  </p>
			<p class="paragraf">“Babam nasıl?” dedi Sam.  </p>
			<p class="paragraf">Bayan Weller ellerini havaya kaldırıp hiç lafı edilmemesi gereken üzücü bir mevzu açılmış gibi gözlerini belertti.  </p>
			<p class="paragraf">Bay Stiggins’den inler gibi bir ses çıktı.  </p>
			<p class="paragraf">“Bu beyin nesi var?” diye sordu Sam.  </p>
			<p class="paragraf">“Babanın davranışlarını hiç tasvip etmiyor.”  </p>
			<p class="paragraf">“Ha, ondan mı?”  </p>
			<p class="paragraf">“Çok da haklı” diye ekledi Bayan Weller, asık bir suratla.  </p>
			<p class="paragraf">Bay Stiggins yeni bir dilim kızarmış ekmek alıp uzun uzun içini çekti.  </p>
			<p class="paragraf">“Nâlet bir günahkâr, senin o baban!” dedi Bayan Weller.  </p>
			<p class="paragraf">“Gazapların adamı!” dedi yüksek sesle Bay Stiggins. Kızarmış ekmek diliminden koca bir yarım halka ısırıp yine içini çekti.  </p>
			<p class="paragraf">Muhterem peder Stiggins’i iyice ahlatıp oflatacak bir şeyler yapmak geldi Sam’in içinden ama tuttu kendini, sordu sadece:  </p>
			<p class="paragraf">“Şimdi n’apmakta bizim ihtiyar?”  </p>
			<p class="paragraf">“Ne mi yapmakta?” dedi Bayan Weller. “Ooo... Ne kalpsiz bir adam o, bir bilsen! Bu mükemmel insan her gece hiç aksatmaz... çatmayın kaşlarınızı öyle, Bay Stiggins, mükemmel bir insan olduğunuzu söyliycem pekâlâ, siz ne derseniz deyin... gelir oturur burda, saatlerce, seninkisi hiiiç oralı olmaz.”  </p>
			<p class="paragraf">“Sahiden çok garip” dedi Sam. “Ben çok okurdum onun yerinde olsam, eminim.”  </p>
			<p class="paragraf">“İşin hakkati şu ki, genç dostum” dedi Stiggins, ağırbaşlı ağırbaşlı, “çok inatçı bir kalbi var. Ah, ah, genç dostum! Güzeller güzeli on altı hemşiremizin yalvar yakar olmalarına kulaklarını tıkayıp asil derneğimizin düzenlediği Batı Hint Adaları’ndaki zenci bebelere fanila ve nasihat işlemeli mendil yardımı kampanyasına katılmaması olacak iş miydi yani?”  </p>
			<p class="paragraf">“Nasihat işlemeli mendil de ne? Ben hiç öyle bir şey görmedim” dedi Sam.  </p>
			<p class="paragraf">“Eğlenceyle öğrenmeyi birleştiren bi şey işte, genç dostum” dedi Stiggins. “Ahşap baskı işleri ve seçilmiş masallar bir arada.”  </p>
			<p class="paragraf">“Ha, bildim!” dedi Sam. “Hani o manfatracılarda asılı duran dilenci arzhallerinde yazılanlar gibi?”  </p>
			<p class="paragraf">Bay Stiggins bir üçüncü dilim kızarmış ekmeğe el atarken bunu doğrulama niyetine başını salladı.  </p>
			<p class="paragraf">“Hanımlar da kandıramamış demek onu” dedi Sam.  </p>
			<p class="paragraf">“Oturdu öyle, piposunu tüttürüp zenci bebelerin... neydi o dediği?” dedi Bayan Weller.  </p>
			<p class="paragraf">“Düzenbaz bacaksızlar...” dedi Bay Stiggins. Pek etkilenmişti.  </p>
			<p class="paragraf">“Zenci bebelerin bacaksız düzenbazlar olduklarını söyledi” diye tekrarladı Bayan Weller. Her ikisi birden, ihtiyarın bu korkunç davranışı karşısında inler gibi iç çektiler.  </p>
			<p class="paragraf">Buna benzer daha birçok günah ortaya dökülecekti ama yenecek kızarmış ekmek kalmadığı, çayın demi hemen hepten kaçtığı ve Sam’de de orda kalmayacağına dair hiçbir emare görülmediği için Bay Stiggins papaz efendiyle çok âcil bir işi olduğunu birdenbire hatırlayarak ortadan kayboldu.  </p>
			<p class="paragraf">Londra postası Bay Weller’ı kapının önüne kadar getirip bıraktığında çay takımları daha yeni kaldırılmış, ocak yeni süpürülüp toparlanmıştı. Weller’ın bacakları kendisini tezgâha kadar getirdi, gözleri ona oğlunu gösterdi.  </p>
			<p class="paragraf">“Ooo, Sammy!” diye gürledi baba.  </p>
			<p class="paragraf">“Vay, koca didon!” dedi oğlu. Baba oğul hararetle el sıkıştılar.  </p>
			<p class="paragraf">“Çok sevindim seni gördüğüme, Sammy” dedi yaşlı Weller, “ama oveyananın nasıl hakkından geldin, onu anlamadım. Bana da yazsan reçtesini diyorum, başka ne diyeyim!”  </p>
			<p class="paragraf">“Şış” dedi Sam. “Kadın orda, içerde, yahu!”  </p>
			<p class="paragraf">“İşitmez, aldırma. Çaydan sonra iner mutfağa, homurdanır durur, iki saat. Biz burda şöyle birer tane atarız, ha, Sammy?”  </p>
			<p class="paragraf">Böyle diyerek Weller iki bardağa suyla karışık sert içki doldurdu, iki de pipo çıkardı cebinden; babayla oğul Sam ocağın bir tarafındaki arkası yüksek koltukta, yaşlı Weller öbür taraftakinde karşı karşıya oturdular, keyiflerine baktılar.  </p>
			<p class="paragraf">Uzunca bir suskunluktan sonra, baba Weller, “Kimse var mıydı, Sammy?” diye sordu, kısaca.  </p>
			<p class="paragraf">Sam, vardı anlamına iştiyakla başını salladı.  </p>
			<p class="paragraf">“Kırmızı burunlu herif?”  </p>
			<p class="paragraf">Sam yine başını salladı.  </p>
			<p class="paragraf">“Hoş adamdır!” dedi Weller, piposunu fosurdatarak.  </p>
			<p class="paragraf">“Öyle gibi.”  </p>
			<p class="paragraf">“Hesabı kuvvetlidir.”  </p>
			<p class="paragraf">“Sahi mi?”  </p>
			<p class="paragraf">“Pazartesi günü senden yüz kuruş borç alır, salıya gelir yüz elli daha ister, iki buçuk olsun için. Çarşamba günü iki buçuk daha aldı mı... eder beş şilin. Böyle böyle bir de bakarsın, beş isterline kadar katlanmış! Aritmetik kitabındaki at nalının çivileri gibi yani, Sammy...”  </p>
			<p class="paragraf">Sam bir baş hareketiyle babasının değindiği problemi hatırladığını belli etti.  </p>
			<p class="paragraf">“Fanila kampanyasına katılmadın demek?” diye konuştu bir süre daha susup piposunu tüttürdükten sonra.  </p>
			<p class="paragraf">“Tabii ki katılmadım. Taa orlarda zenci çocukların nesine lazım pamuklu fanlalar filan? Ama bak ne diycem sana, Sammy” diyerek sesini alçalttı, ocağın önünden doğru eğildi, “burlarda bazılarına deli gömleği giydirmelerine iyi para koyardım, doğrusunu istersen, Sammy.”  </p>
			<p class="paragraf">Bunu söylerken ağır ağır eski yerini alan Weller ilk gözağrısına havalı bir göz kırptı.  </p>
			<p class="paragraf">“Kullanmasını bilmeyenlere mendil göndermenin n’âlemi var ki zaten?” dedi Sam.  </p>
			<p class="paragraf">“Hep böyle abuk işlerle uğraşıyorlar, Sam. Geçen pazar günü yolda giderken bir küçük kilsenin kapısında elinde mavi çorba kâsesiyle kimi göreyim? Oveyananı! Hiç yoksa iki altın lira kadar bozuk para vardı kâsenin içinde, eminim, Sammy, hepsi yarımşar kuruştan. Kilseden çıkanlar art arda kuruşları atıp kâseyi şakır şakır doldurdukça nasıl çatlatıp dağıtmadıklarına sen de olsan şaşardın. Neyçindi dersin o kadar mangır, Sammy?”  </p>
			<p class="paragraf">“Yine bir çay ziyafetiyçinmiştir belki” dedi Sam.  </p>
			<p class="paragraf">“Hiç alakası yok!” dedi babası. “Papazın su parası için, su parası!”  </p>
			<p class="paragraf">“Papazın su parası mı?”  </p>
			<p class="paragraf">“Tabii, ya! Dokuz aylık borcu birikmiş, tek kuruş ödememiş, iyi mi? O su öyle çok bi işine yaramadığı içinmiştir, çünkü o musluktan hemen hiç su içmez o, çok az içer, emin ol. Niye içsin, enayi mi? Neyse, para ödenmeyince suyu kesiyorlar. Papaz efendi mazlum aziz pozlarında kilseye koşuyor, suyu kesen muslukçu belki ona acır da doğru yöne döner diye ama orda anlıyor neye çattığını. Bunun üzerine kadınlar toplanıyorlar, ilahi okumaya durup oveyananı reis seçiyorlar, gelecek pazara para toplamaya gönüllü olup ne toplarlarsa götrüp papaza veriyorlar. Aldığı para herifin su hesabına ömür boyu yetmezse” diye sözünü tamamladı Bay Weller, “sana da, bana da na şu hayat haram olsun, işte o kadar!”  </p>
			<p class="paragraf">Bay Weller birkaç dakika hiç konuşmadan piposunu tüttürdü. “İşin en kötüsü ne, biliyor musun, oğlum” dedi sonra. “Bu papazlar burda genç hanımların başını döndürür hep. Sağ olsunlar, hiçbir şeyin farkında değildir kadıncaazlar, neyin ne olduğunu bilmez, tava gelirler hep, Samivel, oğlum.”  </p>
			<p class="paragraf">“Herhalde” dedi Sam.  </p>
			<p class="paragraf">“Öyle, ya!” Weller başını iki yana sallayıp kasıldı. “Burlarda bunca muhtaç düzgün tenli Hırstiyan dururken tutup elin bakır tenli adamlarına hiç ihtiyaç duymaycakları esvaplar dikmeye vakitlerini, emeklerini harcamalarına öyle bozuluyorum ki! Bana bıraksalar, Samivel, burdaki bu aylak papazlardan bazısını lök gibi bir el arabasının arkasına bağlar, gün boyu iki karış eninde bir kalasın üzerinde bi aşağı bi yukarı öyle bi koştururdum ki! Bak o zaman akılları nasıl başlarına gelirdi!”  </p>
			<p class="paragraf">Weller bu pek nâzik reçeteyi çeşit çeşit baş sallamalar ve göz devirmelerle vurgulayarak dile getirdikten sonra bardağındaki içkiyi bir dikişte bitirdi ve göğsünü gererek piposunun külünü yere boşalttı.  </p>
			<p class="paragraf">O bu işle meşgulken koridordan cırlak bir ses işitildi. Weller’ın, “Sevgili anan geldi, Sammy” demesine kalmadan Bayan Weller hızla içeri girdi.  </p>
			<p class="paragraf">“Ooo, döndün geldin mi sen?” dedi.  </p>
			<p class="paragraf">“Geldim, sevgilim” dedi Weller, piposunu yeniden doldururken.  </p>
			<p class="paragraf">“Bay Stiggins döndü mü?”  </p>
			<p class="paragraf">“Hayır, canım, o dönmedi” dedi Weller, ocaktan maşayla aldığı kıpkırmızı küçük bir kor parçasını piponun çanağına bastırıp tütünü ateşleyerek. “Ve de üstelik, canımın içi, hiç dönmese umrum değil.”  </p>
			<p class="paragraf">“Pis herif, sen de!” dedi Bayan Weller.  </p>
			<p class="paragraf">“Canın sağ olsun, sevgilim!”  </p>
			<p class="paragraf">“Olacak şey mi şimdi bu?” dedi Sam. “Bırakın herkesin önünde böyle cilveleşmeyi şimdi. Bakın, muhterem geliyor işte.”  </p>
			<p class="paragraf">Bunu duyan Bayan Weller tam o sırada zorla akıtmaya başladığı gözyaşlarını çabucak silerken, Weller suratını asıp koltuğunu şöminenin yanına çekti. Bay Stiggins’i önce bir bardak, sonra bir ikinci bardak, daha sonra bir bardak daha sıcak su katılı ananaslı rom almaya, sonra da birkaç lokma bir şeyle nefsini köreltmeye ikna etmek zor olmadı. Yaşlı Weller ile yan yana oturuyorlardı; Weller (hepsi birazdan tekrarlanmak üzere) fırsat buldukça karısına yakalanmadan yumruğunu papaz yamağının başı üzerinde sallayarak yüreğinde esen fırtınayı oğluna sergiliyor, Sam de bundan duyduğu müthiş zevkle, bilhassa Stiggins’in olan bitenin hiç farkında olmadan sıcak sulu ananas romunu sükûnetle içmekte olduğuna bakıp keyfinden havalarda uçuyordu.  </p>
			<p class="paragraf">Sohbet daha çok Bayan Weller’la muhterem peder arasındaydı. Özellikle öne çıkan ve ses çıkaran konular, çobanın faziletleri, sürüsünün hasletleri ve başka herkesin ağır cürüm ve kabahatleriyle alakalıydı. Baba Weller söylenenlere arada bir yarım ağızla Walker<span class="dipp"><a class="_idFootnoteLink" href="#footnote-225-46" id="footnote-225-46-backlink">46</a></span> adında birisine atıfta bulunarak ya da ona benzer başka yorumlarla müdahale ediyordu.  </p>
			<p class="paragraf">En sonunda Bay Stiggins bir yerine bir zarar gelmeden kaldırabileceği miktarda sulandırılmış ananaslı romu soğurmuş olduğunun her türden âşikâr ârâzı ile şapkasını alıp müsaade isteyerek gitti; babası da Sam’e hemen onun ardından yatağın yolunu gösterdi. Adamcağız, oğluna bir şeyler söylemek istiyormuş gibi ellerini ovuşturup duruyordu ama Bayan Weller üzerine yürümeye kalkınca niyetinden vazgeçmiş göründü ve uzatmadan oğluna iyi geceler diledi.  </p>
			<p class="paragraf">Sam ertesi gün erkenden kalktı, hızlı bir kahvaltının ardından Londra’ya gitmek için yola çıkmaya hazırlandı. Evden dışarı ilk adımını atmasına kalmadan babası önünde dikildi.  </p>
			<p class="paragraf">“Gidiyor musun, Sammy?”  </p>
			<p class="paragraf">“Hemen çıkıyorum.”  </p>
			<p class="paragraf">“Keşke şu Stiggins’i de paketleyip yanında götüreydin!”  </p>
			<p class="paragraf">“Utanıyorum senden!” dedi Sam, serzenişle. “Kırmızı burunu Granby Markizi’ne sokmasına niçin müsaade ediyorsun ki?”  </p>
			<p class="paragraf">Weller’ların yaşlısı oğlunu asık yüzle süzerek karşılık verdi: “Çünkü ben evli bir adamım, Samivel, evli bir adamım! Sen de evli bir adam olduğun zaman şimdi anlamadığın bir dolu şeyi anlıycaksın. Ama yetim mektebindeki oğlanın alfabeyi hatmettikten sonra dediği gibi, o kadar az bir şeyi öğrenmek için o kadar derde girmeye değer miydi, değmez mi, orası bir zevk meselsidir. Bana sorarsan, değmez!”  </p>
			<p class="paragraf">“İyi, pekâlâ, hadi hoşça kal” dedi Sam.  </p>
			<p class="paragraf">“Hoşça kal!” dedi babası.  </p>
			<p class="paragraf">Sam tam gidecekken durdu. “Yalnız şunu söyliyim ki” dedi, “Granby Markizi’nin sahibi ben olsaydım ve de o Stiggins gelip benim tezgâhımda kızarmış ekmek tıkınsaydı ben onun...”  </p>
			<p class="paragraf">“Ne?” diye araya girdi Weller, bir hayli ilgilenerek. “Ne?”  </p>
			<p class="paragraf">“... sulu romuna zehir katardım!”  </p>
			<p class="paragraf">“Deme!” Bay Weller, oğlunun eline sarıldı. “Sahiden mi, Sammy? Hakkaten mi öyle yapardın?”  </p>
			<p class="paragraf">“Yapardım ama, ilkin pek üzerine varmazdım. Onu su fıçısına batırır, kapağı kapatırdım üstüne. İyilikten anlamadığını görürsem öbür usulü denerdim.”  </p>
			<p class="paragraf">Yaşlı Weller oğluna tarifi mümkünsüz bir hayranlıkla uzun uzun baktıktan sonra bir kere daha elini sıktı ve nasihatlerinin yol açtığı çeşitli düşünceleri aklında evire çevire ağır adımlarla uzaklaştı.  </p>
			<p class="paragraf">Yolda köşeyi dönüp gözden kayboluncaya kadar Sam babasının arkasından baktı, sonra Londra yolunda yürümeye koyuldu. Söylediklerinin muhtemel sonuçları ve babasının öyle yapıp yapmayacağı ihtimalleri üzerinde düşündü bir süre. Ama çok geçmedi, bu gibi düşünceleri zihninden kovup, neyin ne olacağını zaman gösterir diyerek avunmaya baktı. Darısı okurun başına!  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-45-backlink" id="footnote-225-45">45</a>	Granby Markizi, Yedi Yıl Harpleri’nde ünlenen bir İngiliz ordu kumandanıydı. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-46-backlink" id="footnote-225-46">46</a>	Walker: Şüphe ve inanmazlık ifade eden bir argo deyiş. (ç. n.)</p>
				</div>
			</div>
		</div>
	</body>
</html>