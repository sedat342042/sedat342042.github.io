<html xmlns="http://www.w3.org/1999/xhtml">
	<head>
		<title>6-23</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-25">FASIL 24  </p>
			<p class="arabaslik_orta ParaOverride-9">Bay Peter Magnus’un kıskançlık krizine   </p>
			<p class="arabaslik_orta ParaOverride-9">yakalanmasını, orta yaşlı hanımın   </p>
			<p class="arabaslik_orta ParaOverride-9">telaşa kapılmasını ve Pickwickçilerin nasıl   </p>
			<p class="arabaslik_orta ParaOverride-9">mahkemeye düştüklerini   </p>
			<p class="arabaslik_orta">anlatır fasıldır   </p>
			<p class="paragbas">Mister Pickwick bir önceki akşamı Bay Peter Magnus’la birlikte geçirdikleri odaya indiği zaman o zâtı, iki çanta, deri kaplı şapka kutusu ve ambalaj kâğıdına sarılı paketin içindekilerin çoğunu kuşanmış ve kendine pek yakıştırmış olarak, aşırı bir heyecan ve telaşın pençesinde odayı bir baştan öbür başa arşınlarken gördü.   </p>
			<p class="paragraf">“Günaydın, beyfendi” dedi Bay Peter Magnus. “Ne diyorsunuz...? Nasılım?”   </p>
			<p class="paragraf">Mister Pickwick, Peter Magnus’un esvaplarını iyi yürekli bir gülümsemeyle gözden geçirerek, “Çok münasip, gerçekten” dedi.   </p>
			<p class="paragraf">“Evet, iyi olacak sanıyorum” dedi Peter Magnus ve ekledi: “Mister Pickwick, kartımı yolladım kendisine.”   </p>
			<p class="paragraf">“Öyle mi?”   </p>
			<p class="paragraf">“Garson haber getirdi: Saat on birde beni göreceğini söylemiş. Saat on birde, beyfendi... sadece bir çeyrek saat sonra!”   </p>
			<p class="paragraf">“Pek bir vakit kalmamış” dedi Mister Pickwick.   </p>
			<p class="paragraf">“Kalmadı, evet. Üstelik telaşımı yenmeme yetmeyecek kadar inanılmaz az bir zaman, değil mi, Mister Pickwick?”   </p>
			<p class="paragraf">“Bu durumlarda kendine güven çok önemlidir.”   </p>
			<p class="paragraf">“Öyledir, bence de. Kendime güveniyorum, inanılmaz güveniyorum, beyfendi. Biliyor musunuz, Mister Pickwick, böyle bir olayda insan niye bu kadar telaşlanır, ben hiç anlamamışımdır. Niye dersiniz? Utanılacak bir şey yok ki... Karşılıklı anlaşma, hepsi bu. Bir tarafta koca, öbür tarafta karısı. Bence olay bundan ibarettir, Mister Pickwick.”   </p>
			<p class="paragraf">“Çok feylesofca bir telakki” dedi Mister Pickwick. “Ama kahvaltı bizi bekliyor, Bay Magnus... Gidelim.”  </p>
			<p class="paragraf">Kahvaltıya oturdular. Oturdular ama, Peter Magnus ne kadar övünüp böbürlense de iştihasının kesilmesi, sık sık çay takımlarını devirip etmesi, aşırı acayip komiklikler yapmaya kalkışması ve ikide birde saatine bakıp durması gibi ârâzdan son derece asabi olduğu pekâlâ anlaşılıyordu.   </p>
			<p class="paragraf">“Hi... .! hi... .! hi... .!” diye kikirdedi, neşeli görünmeye çalışarak. Helecandan soluğu kesilmiş gibiydi. “İki dakika bi şey kaldı, Mister Pickwick. Nasıl, solgun muyum, beyfendi?”   </p>
			<p class="paragraf">“Çok değil” dedi Mister Pickwick.   </p>
			<p class="paragraf">Kısa bir sessizlik oldu.   </p>
			<p class="paragraf">“Afedersiniz ama, Mister Pickwick, siz gençliğinizde hiç böyle bir şey yaptınız mı?”   </p>
			<p class="paragraf">“Evlenme teklifi mi demek istiyorsunuz?”   </p>
			<p class="paragraf">“Evet.”   </p>
			<p class="paragraf">“Hiçbir zaman” dedi Mister Pickwick, sesini yükselterek. “Asla!”   </p>
			<p class="paragraf">“En iyi nasıl başlanır? Buna dair hiçbir fikriniz yok mu yani?”   </p>
			<p class="paragraf">“Bu mevzuda biraz fikir edinmiş olabilirim ama tecrübe sınavından hiç geçmediğim için benim fikirlerime rağbet etmezseniz daha iyi olur derim.”   </p>
			<p class="paragraf">Bay Peter Magnus, bir kere daha saate bakıp yelkovanın beş dakikaya yakın bir gecikmeyi gösterdiğini tespit etti. “En ufak bir nasihatiniz için dahi size inanılmaz minnettar olacağımı bilmenizi isterim, beyfendi” dedi.   </p>
			<p class="paragraf">Mister Pickwick, “Yani, efendim” dedi, o büyük adamın – istediği zaman – görüşlerini dile getirirkenki muhteşem ciddiyetiyle, “hanımın güzelliğini ve mükemmel hasletlerini överek söze başlar, ordan sözü, efendim, kendimin ne kadar değersiz olduğuna getirirdim.”  </p>
			<p class="paragraf">“Çok güzel” dedi Bay Magnus.   </p>
			<p class="paragraf">“Ama, onun nezdinde değersiz demek istediğime dikkatinizi çekerim” diye ekledi Mister Pickwick. “Hepten değersiz biri olmadığımı tebarüz ettirmek için geçmişime ve şimdiki durumuma kısaca değinirdim. Yani kıyasen kendisinden başka herkes için çok arzu edilir bir kimse olduğumu gösterirdim. Sonra da sevgimin sıcaklığı ve hayranlığımın derinliği üzerine üç beş kelâm ederdim. Ondan sonra, belki, dayanamayıp elini tutmayı denerdim.”  </p>
			<p class="paragraf">“Evet, görüyorum” dedi Bay Magnus. “Burası işte çok mühim.”   </p>
			<p class="paragraf">Konu giderek daha da göz alıcı renklere bürününce Mister Pickwick büsbütün coştu. “Ondan sonra da, basit ve net soruyu sorardım, beyfendi” dedi. “‘Bana varır mısınız?’ Bu soru üzerine yüzünü sizden kaçıracağına ihtimal vermem için makul sebepler olduğunu düşünüyorum.”  </p>
			<p class="paragraf">“Bundan emin misiniz? Tam zamanında olmazsa sıkıntı yaratır da... ”   </p>
			<p class="paragraf">“Bence öyle yapacaktır” dedi Mister Pickwick. “Sonra da, beyfendi” diye ekledi, “ben sizin yerinizde olsam, elini sıkardım. Öyle sanıyorum ki – yani, hakkaten, Bay Magnus! – öyle yaptıktan sonra, eğer teklif reddedilmemişse, insan tabiatına dair yetersiz bilgime istinaden o sırada gözlerine götürmüş olacağını söyleyebileceğim mendili usulca çeker alır ve kendisinden nâzik bir öpücük çalardım. Evet, bana kalırsa onu öpmelisiniz Bay Magnus. Ve tam işte bu noktada, Bay Magnus, eğer hanım beni reddetmeye kesin kararlı değildiyse, kesin kanaatim o ki, Bay Magnus, birkaç çekingen kabul sözü fısıldardı kulağıma.”   </p>
			<p class="paragraf">Bay Magnus irkildi. Bir süre hiç konuşmadı, Mister Pickwick’in zekâ fışkıran çehresine baktı kaldı; sonra (saat onu on geçeyi gösterirken) hararetle elini sıkıp çılgınlar gibi fırladı gitti.   </p>
			<p class="paragraf">Mister Pickwick bir aşağı bir yukarı birkaç adım gidip gelmiş, saatin kısa kolu da onunla birlikte yol alıp yarı saati gösteren rakama ulaşmıştı ki, birden kapı açıldı; Mister Pickwick Bay Magnus’u karşılamak üzere dönünce onun yerine Tupman’ın sevinçten parıldayan yüzüyle, Winkle’ın sakin çehresi ve Snodgrass’ın entelektüel yüz hatlarıyla karşılaştı. Kendisi onlarla selamlaştığı sırada Magnus şıkır şıkır adımlarla içeri girdi.   </p>
			<p class="paragraf">“Arkadaşlar, size sözünü ettiğim Bay Magnus, bakın, işte burada” dedi Mister Pickwick.   </p>
			<p class="paragraf">Peter Magnus, “Hizmetinize âmadeyim, beyler” derken çok heyecanlı olduğu her hâlinden anlaşılıyordu. “Mister Pickwick, sizinle çabucak bir iki kelime konuşabilir miyim, istirham ediyorum” diye ekledi.   </p>
			<p class="paragraf">Böyle diyerek işaret parmağını Mister Pickwick’in düğme deliğine soktu ve onu bir pencerenin önüne çekti.   </p>
			<p class="paragraf">“Beni tebrik edebilirsiniz, Mister Pickwick, nasihatinize tastamam uydum” dedi.   </p>
			<p class="paragraf">“Her şey yolunda gitti, yani?”   </p>
			<p class="paragraf">“Evet, efendim. Daha iyisi olamazdı. Mister Pickwick, o benimdir artık!”   </p>
			<p class="paragraf">“Sizi bütün kalbimle tebrik ederim” dedi Mister Pickwick, yeni dostunun elini sıkarak.   </p>
			<p class="paragraf">“Onu görmelisiniz, beyfendi” diye konuştu Bay Magnus. “Burdan, lütfen. Bize bir dakika müsaade, beyler.” Telaşla ilerleyip Mister Pickwick’i peşi sıra sürükledi, odadan çıktı. Koridorda bir sonraki kapının önünde durdu. Usulca tıklattı kapıyı.   </p>
			<p class="paragraf">“Girin” dedi bir kadın sesi.   </p>
			<p class="paragraf">Girdiler.   </p>
			<p class="paragraf">“Bayan Witherfield” dedi Bay Magnus, “çok yakın bir dostumu, Mister Pickwick’i size takdim etmeme izin verin. Mister Pickwick, sizi Bayan Witherfield’le tanıştırmaktan şeref duyuyorum, efendim.”   </p>
			<p class="paragraf">Hanım, odanın öbür ucundaydı. Mister Pickwick’in eğilip selam verirken, yeleğinin cebinden gözlüğünü alıp takmasıyla bir şaşkınlık nidası çıkarıp birkaç adım geriye fırlaması ve hanımın da boğuk bir çığlıkla ellerini yüzüne kapayarak bir koltuğa çökmesi bir oldu. Peter Magnus bu sahne karşısında apışıp kalmıştı; dehşet içinde bir kadına, bir Mister Pickwick’e bakıp duruyordu.   </p>
			<p class="paragraf">Görünüşe göre hiç anlaşılabilir gibi değildi bu davranışlar. Ne var ki, Mister Pickwick gözlüklerini takar takmaz, müstakbel Bayan Magnus’ta bir gece önce öylesine bağışlanmayacak bir tarzda odasını işgal etmiş olduğu hatun kişiyi tanıdı; gözlük Mister Pickwick’in burnuna oturur oturmaz da hatun kişi bir gece takkesi dehşeti içinde gördüğü çehreyi ânında teşhis etti. Bu yüzden hatun kişi feryadı basarken Mister Pickwick öyle bakakaldı.   </p>
			<p class="paragraf">“Mister Pickwick!” diye haykırdı Peter Magnus, şaşkınlıktan kendini kaybetmiş bir halde. “Bu ne demek oluyor, beyfendi...? Ne demek oluyor, efendim!”   </p>
			<p class="paragraf">Mister Pickwick, kendisini tehdit eder gibi bağıran Peter Magnus’un böyle birdenbire emir kipine geçmesine az kızmadı.   </p>
			<p class="paragraf">“O soruya cevap vermeyi reddediyorum!” dedi.   </p>
			<p class="paragraf">“Red mi ediyorsunuz, beyfendi?”   </p>
			<p class="paragraf">“Reddediyorum, efendim! O hanımefendiyi güç durumda bırakabilecek ya da kalbinde can sıkıcı hâtıralar uyandıracak hiçbir şey söylemeyeceğim... Kendi rızası ve izni olmadıkça.”   </p>
			<p class="paragraf">“Bayan Witherfield, bu şahsı tanıyor musunuz?” diye sordu Bay Magnus.   </p>
			<p class="paragraf">“Onu tanıyıp tanımadığımı mı soruyorsunuz?” dedi orta yaşlı hatun, ikirciklenerek.   </p>
			<p class="paragraf">“Evet, tanıyor musunuz dedim, hanfendi, tanıyor musunuz?”   </p>
			<p class="paragraf">Peter Magnus kudurmuştan farksızdı.   </p>
			<p class="paragraf">“Gördüm kendisini” dedi orta yaşlı hatun.   </p>
			<p class="paragraf">“Nerede?” dedi Bay Magnus. “Nerede?”   </p>
			<p class="paragraf">Orta yaşlı hatun, oturduğu yerden kalkarak başını yana çevirdi. “Bunu dünyada açıklamam!”   </p>
			<p class="paragraf">“Sizi anlıyorum, hanfendi” diye Mister Pickwick araya girdi, “anlıyorum ve zarafetinizi takdir ediyorum. Benim tarafımdan da asla açıklanmayacaktır, emin olabilirsiniz.”   </p>
			<p class="paragraf">“Yani, hanfendi” dedi Peter Magnus, “şahsınız nezdindeki konumum düşünülecek olursa, bu meselede inanılmaz kayıtsız davranmaktasınız... hem de çok, hanfendi.”   </p>
			<p class="paragraf">Orta yaşlı hatun, “Çok zalimsiniz, Bay Magnus” diyerek bolca gözyaşı dökmeye başladı. Bunun üzerine Mister Pickwick, “Ne diyecekseniz bana deyin, beyfendi” diye söze karıştı. “Suçlanacak biri varsa, benim.”   </p>
			<p class="paragraf">“Ya, demek suç yalnız sizde, öyle mi, beyfendi? Ben... ben... şimdi anlıyorum her şeyi. Kararınızdan pişmansınız, değil mi?”   </p>
			<p class="paragraf">“Kararımdan mı?”  </p>
			<p class="paragraf">“Kararınızdan, efendim! Hiç bakmayın bana öyle gözlerinizi açarak. Dün geceki sözleriniz hâlâ hatırımda. Dürüstlüğüne ve namusuna kesin güvendiğiniz bir şahsın ihanetini ve sahtekârlığını teşhire gelmemiş miydiniz siz buraya, ha...?”   </p>
			<p class="paragraf">Bundan sonra Bay Magnus uzunca bir süre pis pis sırıttı; yeşil camlı gözlüğünü çıkararak –bir kıskançlık nöbetinde onlara yer olmadığını düşünüyordu belki de– küçücük gözlerini, görenlerin içine korku salarcasına belertti.   </p>
			<p class="paragraf">“Ha?” dedi ve daha da fena sırıttı. “Bedelini ödeyeceksiniz, beyfendi!”   </p>
			<p class="paragraf">“Ne bedeli?” dedi Mister Pickwick.   </p>
			<p class="paragraf">“Boş verin ne olduğunu” dedi Magnus, sert adımlarla odanın içinde volta atıp durarak. “Boş verin onu şimdi.”   </p>
			<p class="paragraf">Bu “Boş ver” sözünün, hep bir araya toplanıp sıkışmış çok geniş bir anlamı olmalı ki, sokakta, bir tiyatroda, bir toplantı salonunda ya da bir başka yerde her çeşit kavgacı, saldırgan sorulara verilen cevabın bundan başka bir şey olduğu bugüne kadar hiç görülmemiştir. “Sen kendini adam mı sanıyorsun?” – “Boş ver sen onu şimdi”... “Genç hanıma ben ne dedim ki, beyfendi?” – “Boş ver sen onu şimdi... ” “Kafanı şu duvara çarpıyım istiyorsun, galiba?”– “Boş ver sen onu şimdi...” Söylenmesi gereken bir nokta daha: Bu cihanşumul “Boş ver sen onu şimdi ” sözünde, muhatap olan kişiyi en ağza alınmayacak hakaretlerden daha çok öfkelendiren gizli bir alay, meydan okuma olduğu anlaşılıyor. Bu kısacık aşağılama sözüne muhatap olmanın Mister Pickwick’te sıradan bir kimsede doğuracağı kaçınılmaz öfkenin aynısını doğurduğunu söylemek istemiyoruz; sadece şunu kayda geçirelim yeter: Mister Pickwick odanın kapısını açtı ve kısaca, “Tupman, buraya gelin!” diye seslendi.   </p>
			<p class="paragraf">Tupman şaşkınlıktan allak bullak olmuş bir yüzle kapıda göründü.   </p>
			<p class="paragraf">“Tupman” dedi Mister Pickwick, “o hanımefendiyi ilgilendiren hassas bir durum, bir sır bu beyle aramda ihtilafa yol açmış bulunuyor. Bu sırrın onun şahsıyla uzaktan yakından hiçbir alakası olmadığını sizin huzurunuzda kendisine temin ettiğim zaman bunu kabule yanaşmamakta ısrar etmesi durumunda benim samimiyetimden şüphe beyan etmiş olacağını, benim de bunu kendime çok ağır bir hakaret sayacağımı not etmenizi sizden rica ediyorum.” Böyle derken, Bay Peter Magnus’a koca bir ansiklopediyi doldurmaya yetecek manidar bir bakış fırlattı Mister Pickwick.   </p>
			<p class="paragraf">Onun özü sözü bir, mert duruşu, mümtaz vasfı olan belagati ve enerjisiyle birleşince her mâkul adamı ikna etmeye yeterdi; ama tam o sırada Peter Magnus’un hâli mâkul olmaktan çok uzaktı; dolayısıyla Mister Pickwick’in açıklamalarını kabul etmek yerine, hemen kendini kıpkızıl sıcak bir öfkeyle tahrik ederek hissiyatına gösterilmesi gereken saygıdan vesaire söz etmeye girişti. Bağırıp çağırmalarına daha bir güç katmak için, ordan oraya koşturup duruyor, saçını başını yoluyordu; arada bir de, değişiklik olsun diye, Mister Pickwick’in âlicenap yüzüne yumruğunu sallıyordu.   </p>
			<p class="paragraf">Mister Pickwick ise kendi masumiyetinin ve haklılığının şuuru ve orta yaşlı hanımı durup dururken böyle üzmüş olmaktan duyduğu kızgınlıkla, her zamanki kadar sakin değildi. Tartışmanın harareti bu yüzden gitgide arttı, sesler daha da yükseldi; en sonunda Bay Peter Magnus, Mister Pickwick’e, ona diyeceği daha pek çok şey olduğunu söyledi; Mister Pickwick her zamanki övülesi terbiyesiyle, ne söylenecekse hiç beklenmeden söylenmesinin iyi olacağını beyan etti; bunun üzerine orta yaşlı hanım dehşete kapılıp odadan kaçarken Tupman’ın Mister Pickwick’i peşinden sürükleyip odadan çıkarmasıyla Peter Magnus orda efkârıyla baş başa bırakıldı.   </p>
			<p class="paragraf">Orta yaşlı hatun biraz dünya yüzü görmüş ya da kanun ve moda koyucuların gelenek ve âdetlerine az da olsa âşina olmuş olsaydı, tabiatta bu tür vahşetten daha zararsız bir şey olmadığını bilirdi. Oysa hayatının büyük bölümünü taşrada geçirdiği ve Parlamento’nun müzakere zabıtlarını hiç okumadığı için, medeni hayatın bu kabil inceliklerine çok az vâkıftı. Yatak odasına ulaşıp da kapının sürgüsünü çekip kendini emniyete aldığı, az önce şahit olduğu sahneyi düşünmeye başladığı vakit, muhayyelesi tüyler ürpertici katliam ve enkaz tablolarıyla doldu taştı. Bunlardan en az korkunç olanı, gövdesinin sol yanına gömülü bir namlu dolusu kurşunla Bay Peter Magnus’un dört kişi tarafından taşınan tam boy bir portresiydi. Orta yaşlı hatun düşündükçe aklı başından gitti ve en sonunda şehrin en üst yöneticisinin evine koşup Mister Pickwick ile Bay Tupman’ın hiç vakit kaybedilmeden nezaret altına alınmalarını istemeye karar verdi.   </p>
			<p class="paragraf">Orta yaşlı hatunu bir karara varmaya sevk eden çeşitli saikler arasında başta geleni, bunun Bay Peter Magnus’a sadakatinin tartışma götürmez kanıtı olacak olması ve onun başına bir iş gelebileceğinden endişe duymasıydı. Peter Magnus’un ne kadar kıskanç tabiatlı biri olduğunu çok iyi biliyordu; Mister Pickwick’i görmekten duyduğu tedirginliğin gerçek sebebine hiçbir sûrette atıfta bulunamazdı. Mister Pickwick’in o civardan uzaklaştırılmasıyla yeni bir kavganın patlak vermesi önlenecek olursa küçük adamın (Peter Magnus’un) çığırtkan kıskançlığını yatıştırmada kendisinin onun üzerindeki nüfuzuna ve ikna gücüne güveniyordu. Bu mülahazalarla, orta yaşlı hanımefendi bonesini ve şalını kuşanıp doğru Belediye Reisi’nin evinin yolunu tuttu.   </p>
			<p class="paragraf">Söz konusu üst yönetici, Georges Nupkins Hazretleri, yani dünyanın en ayağı tez adamının takvimlere göre yılın en uzun günü olduğu için araştırmalarının gerektirdiği en uzun süreyi ona bağışlayan 21 Haziran gününün şafakla gurup vakti arasında bulup erişebileceği en yüce şahsiyet, o günün sabahı fevkalade heyecanlı ve asabi idi: Şehirde isyan çıkmıştı. En büyük yatısız mektebin bütün talebeleri gizli tezgâh kurup münasebetsiz bir manavın camlarını kırmışlar, kilisenin kayyumunu yuhalamışlar, olayı bastırmaya çağrılan ve nerdeyse çocukluğundan beri –yani en azından yarım asırdır– asayişten sorumlu, ayağı çizmeli, ileri yaşlarda bir zatın şahsında şehrin kolluk kuvvetlerini taşa tutmuşlardı.   </p>
			<p class="paragraf">Bunlar olurken Bay Nupkins, kaşları çatılı, öfkesi burnunda, olanca haşmetiyle koltuğuna kurulmuş oturduğu sırada bir hanımın çok âcil ve mahrem bir mesele için görüşme isteği kendisine bildirildi. Bay Nupkins sakin bir ciddiyetle, hanımın içeri alınmasını buyurdu; buyruğu, imparatorların, yüksek memurlarının ve dünyanın sair ulularının buyrukları gibi ânında yerine getirildi ve Bayan Witherfield dikkatleri üzerine çeken telaşlı hâliyle içeri alındı.   </p>
			<p class="paragraf">“Muzzle!” dedi belediye reisi.   </p>
			<p class="paragraf">Muzzle küçümen bir hademeydi. Belden yukarısı uzun, altı kısa.   </p>
			<p class="paragraf">“Muzzle!”  </p>
			<p class="paragraf">“Buyrun, reisim.”   </p>
			<p class="paragraf">“Bir iskemle koy ve çık odadan!”   </p>
			<p class="paragraf">“Başüstüne, reisim.”   </p>
			<p class="paragraf">“Şimdi, hanfendi, nedir mesele... söyleyin?” dedi reis.   </p>
			<p class="paragraf">“Çok üzücü bir şey, beyfendi.”   </p>
			<p class="paragraf">“İhtimal, öyledir, hanfendi. Sükûnet bulunuz, lütfen. (Bu noktada Bay Nupkins’in yüzünde iyi niyetli bir ifade belirdi.) “Sonra da sizi buraya getiren hukuki meseleyi anlatın.” (Burada âmir, insana baskın çıktı.) Nupkins’in bakışları yine serteldi.   </p>
			<p class="paragraf">“Size anlatacağım şey benim için çok can sıkıcı bir şey, beyfendi” dedi Bayan Witherfield, “ama burada bir düello yapılacağının endişesini taşımaktayım.”   </p>
			<p class="paragraf">“Burada mı, hanfendi? Nerede, efendim?”  </p>
			<p class="paragraf">“Ipswich’te.”   </p>
			<p class="paragraf">“Ipswich’te, hanfendi? Ipswich’te düello!” Reis çok şaştı. “İmkânsız, efendim! Bu şehirde böyle bir şey kimsenin aklından geçmez, eminim. Mahalli idarecilerimizin faaliyetlerinden haberdar değilsiniz galiba, hanfendi. Geçen mayıs ayının dördüncü günü gönüllü zabıta kuvvetlerinden yanıma sadece altmış kişi alarak bir profesyonel boks ringine baskın yaptığımı ve gürûhun kudurgan öfkesine meydan okuyarak Middlesex Dumpling ile Suffolk Bantam arasındaki maçı menetmiş olduğumu işitmediniz mi yoksa? Ipswich’te düelloymuş! Bu şehirde böyle bir asayişsizliğe cüret edebilecek iki insan olabileceğini hiç düşünmüyorum, düşünemiyorum.”  </p>
			<p class="paragraf">Orta yaşlı hatun, “Size söylediklerim maalesef doğrudur” dedi. “Kavga sırasında oradaydım.”   </p>
			<p class="paragraf">“Asla, asla olmayacak bir şey!” Reis donakaldı.   </p>
			<p class="paragraf">“Muzzle!”   </p>
			<p class="paragraf">“Buyrun, reis bey?”   </p>
			<p class="paragraf">“Bay Jinks’i gönder bana. Hemen, şimdi!”   </p>
			<p class="paragraf">“Peki, reis bey.”   </p>
			<p class="paragraf">Muzzle çekildi. Solgun yüzlü, sivri burunlu, karnı aç, kılığı pejmürde, orta yaşlarda bir kâtip girdi içeri.   </p>
			<p class="paragraf">“Bay Jinks” dedi reis, “Bay Jinks!”   </p>
			<p class="paragraf">“Buyrun, efendim.”   </p>
			<p class="paragraf">“Bay Jinks, bu hanımefendi, bu şehirde yapılacak bir düelloyu haber vermeye gelmiş.”   </p>
			<p class="resim"><span><img alt="021.tif" class="_idGenPageitem-25" src="image/021_fmt.jpeg"/></span>  </p>
			<p class="paragraf">Bay Jinks tam ne yapacağını bilemedi; kölece bir gülümseme belirdi yüzünde.   </p>
			<p class="paragraf">“Neye gülüyorsunuz, Bay Jinks?” dedi reis.   </p>
			<p class="paragraf">Bay Jinks, boynu bükük bir duruşla kaleminin ucunu ısırarak büyük adama baktı.   </p>
			<p class="paragraf">“Aldığımız bu bilgide çok komik bir şey görmüş olabilirsiniz ama, size şunu söyleyeyim ki, Bay Jinks, sizi güldürecek bir şey yok bu işte.”   </p>
			<p class="paragraf">Karnı aç görünen Jinks neşelenmesi için sahiden de çok az sebep olduğunu çok iyi biliyormuş gibi içini çekti ve hanımefendinin söyleyeceklerini kayda geçirmesi emredilince bir iskemleye ilişip yazmaya koyuldu.   </p>
			<p class="paragraf">“Bu şahıs, Pickwick, esas fail oluyor, anladığıma göre” dedi reis bey, ifadenin alınması sona erince.   </p>
			<p class="paragraf">“Evet” dedi orta yaşlı hanım.   </p>
			<p class="paragraf">“Peki, öteki sergerde... onun adı neymiş, Bay Jinks?”   </p>
			<p class="paragraf">“Tupman, efendim.”   </p>
			<p class="paragraf">“Tupman tanık oluyor, öyle mi?”   </p>
			<p class="paragraf">“Evet.”   </p>
			<p class="paragraf">“Öbür fail, dediğinize göre, hanfendi, yok ortalarda, kaçmış?”   </p>
			<p class="paragraf">“Evet” dedi bayan Witherfield, kısaca öksürerek.   </p>
			<p class="paragraf">“Tamam o zaman” dedi reis bey. “Bunlar Majestelerinin tebaasını katletmeye Londra’dan kalkıp gelmiş iki azılı câni. Merkezi hükümetten bu kadar uzakta kanunun eli zannettikleri gibi zayıf mıymış, tutmaz mıymış görürler şimdi. İbreti âlem yapacağız onları! Tevkif müzekkerelerini hazır edin, Bay Jinks. Muzzle!”   </p>
			<p class="paragraf">“Evet, reisim?”   </p>
			<p class="paragraf">“Grummer aşağıda mı?”   </p>
			<p class="paragraf">“Aşağıda, reisim.”   </p>
			<p class="paragraf">“Gönder yukarı!”   </p>
			<p class="paragraf">Muzzle ezile büzüle çekildi, az sonra dönerek hemen ilk bakışta dikkati çeken kallavi burnuyla kısık sesli, enfiye rengi pardösülü, ayağı çizmeli ve bir gözü şaşı yaşlıca birini içeri aldı.   </p>
			<p class="paragraf">“Grummer” dedi reis.   </p>
			<p class="paragraf">“Riisim?”   </p>
			<p class="paragraf">“Şehirde sükûnet sağlandı mı?”   </p>
			<p class="paragraf">“Fena diğil, riis bey. Gençler krikete dağılıp gidince halkın galyanı biraz dinmiştir.”   </p>
			<p class="paragraf">“Bu zamanda başarı için en sert tedbirleri almak lazım geliyor, Grummer.” Yüksek memurun kararlılığı sesinden de anlaşılıyordu. “Kralın memurlarının otoritesine meydan okunması durumunda İsyan Kanunu’nun hükümlerini okutacağız. Sivil otorite bu camları kırılmaktan koruyamıyorsa Grummer, sivil otoriteyi de, camları da askeriye korur. Sanıyorum temel, anayasal umdelerimizden biridir bu, değil mi, Bay Jinks?”   </p>
			<p class="paragraf">“Kesinlikle, efendim.”   </p>
			<p class="paragraf">“Çok iyi.” Reis bey tevkif müzekkerelerini imzaladı. “Grummer, bu şahısları bu akşamüstünden tezi yok önüme getireceksiniz. Onları bulacağınız yer Yüce Kırat’tır. Middlesex Dumpling ve Suffolk Bantam hadisesi hatrınızda değil mi, Grummer?”   </p>
			<p class="paragraf">Bay Grummer geçmişe atfen bir baş hareketiyle o vakayı asla unutmayacağını belli etti; zaten hatırlamadığı gün yoktu, nasıl unutabilirdi...   </p>
			<p class="paragraf">“Bu defaki kanunlarımıza daha da aykırı” dedi üst yönetici. “Amme nizamının daha vahim bir ihlali, Majestelerinin otoritesinin daha da fütursuzca çiğnenmesi. Düellonun Majestelerinin imtiyazında olduğunun tartışılamayacağı kanaatindeyim, haksız mıyım, Bay Jinks?”   </p>
			<p class="paragraf">“Bahusus Magna Karta’da zikredilmiştir, efendim” dedi Bay Jinks.   </p>
			<p class="paragraf">“İngiltere tacının en parlak mücevherlerinden birisidir. Baronlar tarafından Majesteleri Kral’dan koparılıp alınmıştı. Doğru değil midir, Bay Jinks?”   </p>
			<p class="paragraf">“Çok doğrudur, efendimiz.”   </p>
			<p class="paragraf">Belediye reisi göğsünü gururla şişirip dikeldi. “Öyle işte! Majestelerinin mülkü üzerinde otoritenin tecavüze uğradığı yer burası olmayacak! Grummer, yanınıza yardımcı alın, bu müzekkereleri en kısa zamanda infaz edin. Muzzle!”   </p>
			<p class="paragraf">“Buyrun, reis bey?”   </p>
			<p class="paragraf">“Hanımefendiye yolu göster, çekilsin.”  </p>
			<p class="paragraf">Bayan Witherfield memur beyin ilim ve müktesebatından çok etkilenmiş olarak huzurdan çıktı. Bay Nupkins öğle yemeğini yemeye çekildi; Bay Jinks kendi içine çekildi (gündüzleri pansiyoncu kadının ailesince işgal edilen yatak odası/sofadan gayri çekileceği yegâne yer orasıydı); Bay Grummer de o sabah saatlerinde kendisine ve Majesteleri’nin diğer temsilcisi – mübaşire – bulaşan hakareti yeni vazifesini yerine getirmedeki hareket tarzıyla yıkayıp temizlemek için işinin başına çekildi.  </p>
			<p class="paragraf">Amme nizamını koruma amaçlı böylesine enerjik ve azimli hazırlıklar sürmekteyken Mister Pickwick ve arkadaşları onları bekleyen vahim olaylardan külliyen habersiz, uslu uslu yemeğe oturmuşlardı. Hepsi de çok konuşkan ve dost canlısıydılar. Mister Pickwick bir gece önceki macerasını anlatarak başta Tupman olmak üzere müritlerini eğlendirirken kapı açıldı ve insanda hiç de iyi duygular uyandırmayan bir yüz göründü.   </p>
			<p class="paragraf">O yüzdeki gözler birkaç saniye Mister Pickwick’i süzdü, büyük bir dikkatle; görünüşe göre gördüklerinden tatmin olmuş olmalıydılar ki, insanda hiç iyi duygular uyandırmayan yüzün ait olduğu gövde ağır ağır odanın içine sokularak ayağı çizmeli yaşlıca bir adam sûretine büründü. Okuru daha fazla merak içinde bırakmamak için diyelim ki, o gözler Bay Grummer’in bomboş bakan gözleri, gövde de aynı şahsa ait bir gövdeydi.   </p>
			<p class="paragraf">Bay Grummer’in işini görme tarzı olabildiğince profesyoneldi ama kendine özgüydü de aynı zamanda. İlk yaptığı, kapıyı içerden sürgülemek oldu. İkincisi, kafasını ve yüzünü bir patiska mendille uzun uzun cilalaması; üçüncüsü, şapkasını –pamuklu mendil şapkanın içinde olmak üzere– en yakınındaki iskemlenin üzerine koyması; dördüncüsü, paltosunun iç cebinden tepesi pirinç topuzlu kısa bir cop çıkarıp onunla, hortlağı andırır kötü bir bakış eşliğinde, Mister Pickwick’i yanına çağırması oldu. Ürkünç sessizliği ilk Snodgrass bozdu. Grummer’in yüzüne bir süre dik dik baktıktan sonra, “Burası hususi bir oda” dedi, sertçe, “hususi bir oda!”   </p>
			<p class="paragraf">Grummer başını iki yana sallayarak karşılık verdi: “Sokak kapısından içeri girdikten sonra Majesteleri için hususi oda yoktur. Kanun böyle. Kimileri, bir İngilizin evi onun kal’asıdır derler. Halt ederler!”   </p>
			<p class="paragraf">Pickwickçiler hayret dolu gözlerle birbirlerine baktılar.   </p>
			<p class="paragraf">“Bay Tupman hanginiz?” Grummer sordu.   </p>
			<p class="paragraf">Hangisinin Mister Pickwick olduğunu sezgiyle çıkarmış, onu ilk bakışta tanımıştı.   </p>
			<p class="paragraf">“Benim adım Tupman” dedi Bay Tupman.   </p>
			<p class="paragraf">“Benimki de, kanun!”   </p>
			<p class="paragraf">“Ne?”   </p>
			<p class="paragraf">“Kanun” dedi Grummer, “kanun! Sivil otorite ve icra. Tamam mı? ... Tupman, ... Pickwick, efendimiz Kral Hazretleri’nin asayişine kastetmekten... alakalı her mevzuat görülüp gereğine bakılmakla, sizi tutukluyorum... adı geçen Pickwick’le adı geçen Tupman!”  </p>
			<p class="paragraf">“Bu ne biçim bir küstahlık böyle?” diyerek Tupman birden ayağa fırladı. “Hemen çıkın gidin bu odadan!”   </p>
			<p class="paragraf">“Alooo!” diye seslendi Grummer. Hızla geri geri gidip kapıyı birkaç santim araladı. “Dubbly!”   </p>
			<p class="paragraf">“Evet?” Koridordan boğuk bir ses geldi.   </p>
			<p class="paragraf">“Gelin buraya, Dubbly.”   </p>
			<p class="paragraf">Buyruğu işiten nerdeyse iki metre boyunda kapı gibi bir adam kirli yüzüyle aralık kapıdan içeri süzüldü. (Gayretten, yüzü kıpkırmızı kesildi.)   </p>
			<p class="paragraf">“Öbür gönüllüler orda dışardalar mı, Dubbly?”   </p>
			<p class="paragraf">Dubbly az konuşur biriydi, evet anlamına başını salladı.   </p>
			<p class="paragraf">“Emrinizdeki müfrezeyi getirin buraya” dedi Grummer.   </p>
			<p class="paragraf">Bay Dubbly öyle yaptı. Her biri pirinç topuzlu kısa bir cop taşıyan yarım düzine adam odaya doluştu. Grummer kendi sopasını cebine soktu, Dubbly’ye baktı; Dubbly sopasını cebine atıp müfrezesine baktı; gönüllüler sopalarını ceplerine tıkıştırdılar Tupman ve Mister Pickwick’e baktılar.   </p>
			<p class="paragraf">Mister Pickwick ve müritleri hep birden ayağa fırladılar.   </p>
			<p class="paragraf">“Mahremiyetime bu menfur tecavüz de ne oluyor böyle?” dedi Mister Pickwick.   </p>
			<p class="paragraf">“Beni yakalamaya cüret eden kim?” dedi Tupman.   </p>
			<p class="paragraf">“Ne yapmaya geldiniz buraya? Namussuzlar!” dedi Snodgrass.   </p>
			<p class="paragraf">Winkle hiçbir şey söylemedi ama gözlerini Grummer’e dikip öyle bir baktı ki, Grummer’de his diye bir şey olmuş olsaydı o bakış beynini deler geçerdi! Lakin bu defa onun da göze görünür bir etkisi olmadı.   </p>
			<p class="paragraf">İdarenin adamları, Mister Pickwick ve arkadaşlarının kanuna karşı gelmeye niyetlendiklerini anlayınca, onları önce yere serip sonra toplayıp götürmek mesleklerinin sıradan görevlerinden biri olarak ilk akla geldiği anda kolaycacık yerine getirilecek bir işmiş gibi, mânidar bir tarzda paltolarının yenlerini sıvamaya başladılar. Bu nümayiş Mister Pickwick’i hiç etkilemedi değil. Tupman’ı bir kenara çekip onunla biraz görüştü, sonra da Belediye Reisinin makamına gitmeye razı olduğunu, ama oraya, sadece, orada toplanmış bulunanlara bir İngiliz olarak haiz olduğu imtiyazlara vâki bu akıl almaz tecavüzden, serbest kalır kalmaz şikâyetçi olacağını bildirmeye gideceğini beyan etti. Bunun üzerine orda toplanmış bulunan herkes buna çok güldü; tek gülmeyen, âlî memurların ilâhî hakkının bir nebzecik olsun ciddiye alınmamasının asla tahammül edilemeyecek bir günah olduğunu düşündüğü yüzünden okunan Bay Grummer’di.   </p>
			<p class="paragraf">Ne var ki, Mister Pickwick memleketinin kanunlarına boyun eğmeye hazır olduğunu bildirdiği zaman ve tam da onun bu yırtıcı imalarının yol açacağı tadına doyum olmaz kargaşayı beklemekte olan garsonlar ve seyisler ve oda hizmetçileri ve meydancı çocuklar hayal kırıklığına uğrayıp nefretle geri çekilmeye başladığı sırada, önceden öngörülmeyen bir güçlük baş gösterdi. Mister Pickwick amme otoritesine saygısı tam ve bâki olmakla birlikte, halka açık caddelerde adli memurlarca âdi bir mücrim gibi etrafı muhafızlarla sarılı bir halde götürülmeye şiddetle itiraz etti. Grummer da ahali daha hâlâ galeyan hâlindeyken (zira okullar öğle sonrası tatiline girmişti ve çocuklar henüz evlerine dağılmamışlardı) Mister Pickwick’in doğruca Belediye’ye gitme sözünü kabul edip karşı kaldırımdan yürümeye aynı şiddetle karşı çıktı. Mister Pickwick ve Tupman saygınlıklarına halel gelmeden nakledilmelerine elverir tek araç olan bir kiralık arabanın masrafını ödemeye de aynı ısrarla karşı çıktıkları için ihtilaf büyüdü, sıkıntı sarpa sardı. Tam idare, Mister Pickwick’in adli makama kadar yürümeye itirazını herkesin bildiği bir yöntemle, yani kendisini oraya zorla taşıtmak sûretiyle aşmak üzereydi ki, han avlusunda vaktiyle damla hastası zengin bir kişi için yaptırılmış olan, Mister Pickwick ve Bay Tupman’ın yeni moda bir arabaymış gibi içine rahatça sığabilecekleri bir tahtırevan olduğu hatırlara geldi. Tahtırevan kiralanarak giriş aralığına getirildi; Mister Pickwick ve Bay Tupman sıkışa sıkışa içine girdiler ve güneşlikleri indirdiler. Çabucak iki taşıyıcı tedarik edildi ve kafile âlâyı vâlâ ile yola revân oldu. Gönüllüler vasıtanın çevresini sarmıştı; en önde muzaffer adımlarla Bay Grummer ve Bay Dubbly yürüyorlardı; Snodgrass ve Winkle kol kola onların arkasından gidiyorlardı; sabun yüzü görmemiş Ipswich gürûhu en arkadan gelmekteydi.   </p>
			<p class="paragraf">Şehir esnafı söz konusu kabahatin ne olduğuna dair pek bir şey bilmedikleri halde, bu temaşadan gurur ve sevinç duymaktan geri kalmadılar. Kanunun güçlü pençesi, hükümet merkezinden gelmiş olan iki mücrimin tepesine yirmi varak dövücüsü gücüyle inmekteydi; bu kudretli makina kendi âmirleri tarafından yönlendirilmekte, kendi memurları tarafından işletilmekteydi. Onların müşterek gayretleri sayesinde her iki mücrim de tek bir tahtırevanın dar sınırları içine tıkılmışlardı işte! Elinde cobuyla kalabalığın en başında yürüyen Grummer tasvip ve takdir nidalarına muhatap oluyor, sabun yüzü görmemiş gürûhun bağırıp çağırmalarının ardı arkası kesilmiyordu. Ahalinin sevinç gösterileri ortasında yürüyüş kolu ağır ve azametli adımlarla ilerledi.   </p>
			<p class="paragraf">Sam Weller, üzerinde yeleği ve siyah basmadan kol ağızlıklarıyla, bahçe kapısı yeşile boyalı esrarangiz evi inceleme işinden başarısızlıkla ve süngüsü düşük bir havada dönmekteyken, gözlerini kaldırınca caddeden aşağı akıp gelen kalabalığı gördü. Orta yerde, bir tahtırevana pek benzeyen bir nesne vardı. Yeşil kapılı evdeki başarısızlığını düşünmekten kurtulma arzusuyla kalabalığa yol vermek için kenara çekildi; herkesin, alkış çığrış, hayatlarından çok hoşnut olduklarını görünce o da biraz neşelenmek için var gücüyle ve gayretiyle bağırıp çağıranlar arasına katıldı.   </p>
			<p class="paragraf">Grummer, Dubbly ve gönüllülerden bir muhafız takımı önünden geçerken Sam de gürûhun coşkusuyla coşuyor ve sevinçten kabına sığmayarak şapkasını sallayıp duruyordu. (Neler olup bittiğinden hiç haberi yoktu gerçi, ama... ) Tam bu sırada, ansızın, Bay Winkle ile Bay Snodgrass’ı hiç beklemezken karşısında gördü. Durdu.   </p>
			<p class="paragraf">“N’oluyor, beyler, ne bu şamata?” diye sordu. “Bu yas kokan nöbet kulelesi içinde kimi götürüyorlar böyle?”   </p>
			<p class="paragraf">Beyler birlikte cevap verdiler ama o patırtıda sesleri işitilmedi.   </p>
			<p class="paragraf">“Kim?” diye bağırdı Sam, bir kere daha.   </p>
			<p class="paragraf">Bir kere daha, müşterek bir cevap geldi. Kelimeler işitilir gibi değildi ama Sam iki çift dudağın hareketinden sihirli kelime “Pickwick”in telaffuz edildiğini fark etti.   </p>
			<p class="paragraf">Bu kadarı yetti. Bir dakika sonra Bay Weller kalabalığın içinden kendine yol açmış, taşıyıcıları yollarından alıkoymuş, muhteşem Grummer ile yüz yüze duruyordu.   </p>
			<p class="paragraf">“Hey, hey! N’oluyoruz, beyler?” dedi. “Kimi götürüyorsunuz siz o teknenin içinde?”   </p>
			<p class="paragraf">“Geri dur!” dedi Grummer. Haysiyeti –başka birçoklarının haysiyeti gibi– bir parça halk desteğine mazhar olmakla hayret edilecek kadar artmıştı.   </p>
			<p class="paragraf">“Yıkın yere, geri durmazsa!” dedi Dubbly de.   </p>
			<p class="paragraf">“Çok müteşkirim size, beybaa” dedi Sam, “rahatımla alakdar olduğunuz için. Ordaki o deve kervanı kaçkını canavar suratlı beye daha da müteşkirim deminki o çok hoş niyeti için. Ama sorduğum soruya cevap isterim, bi mahzuru yoksa... Nasılsınız, beyfendi?” Bu son söz, himayekâr bir edâyla, o sırada ön penecereden dışarıyı dikizlemekte olan Mister Pickwick’e hitaben söylenmişti.   </p>
			<p class="paragraf">Öfkeden dili tutulan Grummer pirinç taçlı cobu yerinden çekti çıkardı, Sam’in gözleri önünde ileri geri savurmaya başladı.   </p>
			<p class="paragraf">“Bak sen şuna” dedi Sam, “ne de güzelmiş! Bilasa o taç... sahicisine de fena benzemiyor hani!”   </p>
			<p class="paragraf">Deliye dönen Grummer, “Geri bas!” diye haykırdı. Emrine güç katmak için de bir eliyle pirinç kraliyet kokartını Sam’in boyunbağına bastırırken öbür eliyle yakasına yapıştı. Sam Weller bu iltifata Grummer’i bir yumrukta yere devirmekle mukabele etti; odan önce de, düşünceli davranmış, tahtırevan taşıyıcılarından birini Grummer tam üstüne düşsün diye yere sermişti.   </p>
			<p class="paragraf">Winkle hakarete uğradığı duygusundan gelen geçici bir çılgınlık nöbetine mi tutuldu, yoksa Sam Weller’ın yiğitlik nümayişinden gaza mı geldi kesinlikle bilinmiyor; bilinen şu: Grummer’ın devrildiğini görür görmez yanında duran ufak bir oğlan çocuğuna korkunç bir saldırıya girişti. Bunun üzerine Snodgrass, tam Hıristiyanca bir ruhla ve de bir kimseye onun haberi olmadan el atmış olmamak için, avazı çıktığı kadar bağırarak kavgaya karışmak üzere olduğunu haber verdi ve hiç telaşsız, acelesiz, paltosunu çıkarmaya koyuldu. Hemen çevresi sarılarak gözaltına alındı. Gerek onun, gerekse Winkle’ın hakkını yememek için söylememiz gerekiyor: İkisi de ne kendilerini, ne de Sam Weller’ı kurtarmak için en ufak bir teşebbüste bulundular. Sam, çetin mi çetin bir mukavemetin ardından sayı üstünlüğüne yenik düştü ve teslim alındı. Bundan sonra yürüyüş kolu yeni baştan düzüldü; tahtırevan taşıyıcılar yerlerini aldılar; yola devam edildi.  </p>
			<p class="paragraf">Bütün bunlar olurken, Mister Pickwick mübalağalı öfkelenmişti. Sam’in gönüllüler müfrezesini karıştırıp önüne gelene yumruk salladığını görebiliyordu ama, bütün görebildiği işte o kadardı, çünkü tahtırevanın kapıları açılmaz, güneşlikler yukarı çekilemez olmuştu. Sonunda Tupman’ın yardımıyla tavan kapağını açmayı başardı; kerevetin üzerinde ayağa kalktı, dostunun omuzuna dayanıp elinden geldiğince dik durarak kalabalığa seslenmeye başladı: Nasıl hiçbir sûrette haklı görülemeyecek bir muameleye maruz kaldığını ısrarla belirttikten sonra, hizmetkârının nasıl saldırıya uğradığına herkesin şahit olduğunun dikkate alınmasını istedi.  </p>
			<p class="paragraf">Belediye başkanının evine şu sırayla ulaşıldı: En önde tırısa kalkmış koşan tahtırevan taşıyıcıları, onları izleyen tutuklular, nutuk atan Mister Pickwick ve avaz avaz haykırıp çığıran kalabalık.  </p>
		</div>
	</body>
</html>