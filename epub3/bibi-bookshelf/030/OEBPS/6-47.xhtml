<html xmlns="http://www.w3.org/1999/xhtml">
	<head>
		<title>6-47</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-49">FASIL 48  </p>
			<p class="arabaslik_orta ParaOverride-9">Mister Pickwick’in, Samuel Weller’ın yardımıyla,   </p>
			<p class="arabaslik_orta ParaOverride-9">Benjamin Allen’ın kalbini yumuşatıp Robert Sawyer’ın   </p>
			<p class="arabaslik_orta">gazabını dindirmeyi denediğini anlatan fasıl  </p>
			<p class="paragbas">Ben Allen ve Bob Sawyer dükkânın arkasındaki küçük muayene odasında oturmuş, kıymalı aş yiyerek geleceği konuşuyorlardı. Konu, ister istemez, Bob’un devralmış olduğu tıbbi hizmet mıntıkası ve kendini adadığı şerefli mesleği sayesinde ele güne muhtaç olmadan yaşama şansı üzerinde yoğunlaştı.   </p>
			<p class="paragraf">“...Bana kalırsa, Ben” diyordu Bob Sawyer, “bana kalırsa, kuşkulu.”   </p>
			<p class="paragraf">“Kuşkulu olan ne?” diye sordu, o sırada bir yudum birayla zekâsına cila çekmekte olan Ben Allen.  </p>
			<p class="paragraf">“Ne olacak? Çalışma şansı” dedi Bob.   </p>
			<p class="paragraf">“Unuttuydum ben onu” dedi Ben Allen. “Unuttuğumu bana bu bira hatırlattı... Evet, kuşkulu, taabi. Haklısın.”   </p>
			<p class="paragraf">Bob Sawyer, düşünceye dalmış bir halde, “Yoksul insanların bana bu kadar düşkün olmalarına şaşmamak elde değil” dedi. “Gecenin her saatinde kapım çalınıyor, hiç beklemediğim kadar ilaç alıyorlar; lüzumlu lüzumsuz yakı yahut sülük kullanmaya pek meraklılar; aile fertleri feci sûrette çoğalıyor. Son gelen vâdeli altı senedin altısı da hastalarımdan, Ben.”   </p>
			<p class="paragraf">“Çok memnuniyet verici bi şey değil mi peki bu?” dedi Ben Allen, biraz daha kıyma almak için tabağını uzatırken.   </p>
			<p class="paragraf">“Öyle, elbette” dedi Bob, “öyle ama, harcıycak birkaç hazır şilinleri olsa daha iyi olurdu. Reklamlarda yazılanlar mükemmeldi, Ben. Hasta olmasına hasta çok ama, işte hepsi o kadar.”   </p>
			<p class="paragraf">“Bob” dedi Ben Allen. Çatalını bıçağını elinden bırakıp gözünü arkadaşının yüzüne dikti. Bob, söyliyim mi sana ne yapacağını?”   </p>
			<p class="paragraf">“Ne?”   </p>
			<p class="paragraf">“Hiç vakit kaybetmeden Arabella’nın bin sterlinine sahip olman gerekiyor.”   </p>
			<p class="paragraf">“İngiltere Merkez Bankası Müdür ve İdare Heyeti’nin kayıtlarında onun adına yazılı yüzde üç konsolide yıllık ödeme hesabı” diye Bob Sawyer resmiyet diliyle ekledi.   </p>
			<p class="paragraf">“Ta kendisi!” dedi Ben. “Reşit olunca ya da evlenince onun olacak. Yaşını doldurmasına bir sene var. Sende yürek olsa bir aya kalmaz evlenmiş olur.”   </p>
			<p class="paragraf">“Çok cazip bir genç kız, nefis!” dedi Robert Sawyer. “Bilebildiğim kadarıyla tek kusuru, zevk fukarası olması. Maalesef benden hoşlanmıyor.”   </p>
			<p class="paragraf">“Bana sorarsan, neden hoşlandığını bilmiyor o.” Ben Allen dudak büktü.   </p>
			<p class="paragraf">“Belki” dedi, Bob Sawyer. “Fakat bana sorarsan neden hoşlanmadığını o çok iyi biliyor. Önemli olan da bu.”  </p>
			<p class="paragraf">Ben Allen kıymalı aşını çatal bıçakla yiyen akıllı uslu bir genç değilmiş de, elleriyle parçaladığı çiğ kurt etiyle beslenen vahşi bir savaşçıymış gibi, dişlerinin arasından konuştu: “Alçağın biri ona musallat oldu da hisleriyle mi oynuyor acaba, bilmek isterdim? Öldürebilirim o herifi, Bob.”   </p>
			<p class="paragraf">Sawyer uzun bir bira yudumunu yarıda kesip bardağın üstünden kötü kötü baktı. “Onu bulursam basıcam kurşunu. İşi bitmemişse kurşunu çıkararak öldürürüm onu” dedi.   </p>
			<p class="paragraf">Benjamin Allen bir şey demeden birkaç dakika dalgın dalgın baktı arkadaşına. Sonra, “Sen ona hiç açık açık evlenme teklif etmedin, değil mi, Bob?” dedi.  </p>
			<p class="paragraf">“Etmedim. İşe yaramayacağını biliyorum çünkü.”   </p>
			<p class="paragraf">“Yirmi dört saat daha yaşlanmadan yapacaksın bunu!” dedi Ben, kesin kararlılıkların sükûnetiyle. “Evet diyecek sana, demezse niye demediğini bana açıklayacak. Otoritemi koyacağım ortaya!”  </p>
			<p class="paragraf">“Hadi bakalım” dedi Bob Sawyer. “Göreceğiz.”   </p>
			<p class="paragraf">Ben Allen serteldi. “Göreceğiz, taabi ki, dostum.” Birkaç saniye tereddütten sonra, heyecandan titreyen bir sesle, “Sen ona o daha çocukken âşık oldun” diye ekledi. “Biz okul yaşlarındayken seviyordun onu ama o zaman da uçarıydı o, hafife aldı senin hislerini. Hatırlıyor musun, hani o gün, iki ufak kimyonlu bisküviyle bir elmayı yazı defterinin sayfalarına sarıp derli toplu bir paket yapmıştın da ona vermek istemiştin?”   </p>
			<p class="paragraf">“Hatırlıyorum” dedi Bob Sawyer.  </p>
			<p class="paragraf">“Hiç kaale almamıştı senin hediyeni.”  </p>
			<p class="paragraf">“Evet” dedi Bob. “Güya paketi kadife pantolonumun cebinde o kadar çok taşımışım ki, elma ısınmış, kötülemişmiş, öyle demişti.”   </p>
			<p class="paragraf">“O öyle deyince elmayı biz, bi sen, bi ben sırayla ısırıp yemiştik” dedi Ben Allen, canı sıkkın bakışlarla.   </p>
			<p class="paragraf">Bob Sawyer bu ayrıntıyı da hatırladığını, hüzünlü bir kaş çatışıyla belli etti; iki arkadaş bir süre kendi düşünceleriyle baş başa kaldılar.   </p>
			<p class="paragraf">Bay Bob Sawyer ile Bay Benjamin Allen arasında bu kabil bir görüş alış verişi sürerken ve gri kisveli oğlan öğle yemeğinin neden bu defa öyle uzadığına hayret edip sonunda kendi iştahını tatmin etmeye ayrılacak kıyma aşı miktarı konusunda duyduğu gizli kuşkulardan aklı karışmış bir halde endişeyle camlı kapıya bakıp dururken, Bristol sokaklarında hususi bir araba ağır ağır ilerlemekteydi. Tombul bir atın çektiği, ayaklarında seyislerinkine benzer pantolonu, üzerinde bir arabacı paltosu olan asık yüzlü bir adamın sürdüğü mahzuni yeşil renkte bir araba.  </p>
			<p class="paragraf">Bunlar, eli sıkı yaşlı hanımlara ait ya da onların kullanımına tahsis edilmiş çoğu arabalarda sık rastlanılır özelliklerdir. Nitekim bu arabada da onun hem hanımı, hem sahibi olan yaşlı ve muhterem bir hanımefendi oturmaktaydı.   </p>
			<p class="paragraf">“Martin!” Asık yüzlü adama pencereden seslendi yaşlı hanımefendi.   </p>
			<p class="paragraf">“Evet, ne var?” dedi asık yüzlü adam, elini şapkasına götürerek.   </p>
			<p class="paragraf">“Bay Sawyer’ın oraya çek!”   </p>
			<p class="paragraf">“Oraya gidiyorum zaten” dedi asık yüzlü adam.   </p>
			<p class="paragraf">Yaşlı hanım başını sallayarak asık yüzlü adamın basiretinden duyduğu memnuniyeti belli etti. Asık yüzlü adam tombul atın sırtında şöyle güzel bir kırbaç şaklattı, hep beraber Bob Sawyer’ın muayenehanesine ulaştılar.   </p>
			<p class="paragraf">Araba, Bay Robert Sawyer –müteveffa Nockemorf’un kapısında durunca, yaşlı hanım seslendi:   </p>
			<p class="paragraf">“Martin!”  </p>
			<p class="paragraf">“Evet?” dedi Martin.   </p>
			<p class="paragraf">“Delikanlıya söyle, çıksın atla meşgul olsun.”   </p>
			<p class="paragraf">“Atla ben kendim meşgul olucam” dedi Martin, kırbacını arabanın tepesine bırakarak.   </p>
			<p class="paragraf">Yaşlı hanım, “Buna katiyen müsaade edemem!” dedi. “Senin ne diyeceğin çok önemli, benimle içeri geleceksin, görüşme bitene kadar yanımdan ayrılmayacaksın. Duyuyor musun?”   </p>
			<p class="paragraf">“Duyuyorum.”   </p>
			<p class="paragraf">“Peki öyliyse, yerinden kalkmak için ne bekliyorsun?”   </p>
			<p class="paragraf">“Hiçbir şey” dedi Martin. Ve böyle dedikten sonra sağ ayağının parmak uçları üstünde dengede durduğu tekerleğin üstünden âheste âheste inip gri kisveli oğlana seslendi, seyyar basamakları aşağı saldı ve koyu renk güderi eldivenli bir elini kapıdan içeri uzatıp hanımefendiyi umursamaz bir tavırla, sanki bir şapka kutusuymuş gibi çekti dışarı çıkardı.   </p>
			<p class="paragraf">“Hay Allah!” diye haykırdı büyükhanım. “Buraya gelince çok heyecanlandım, Martin. Bak, nasıl titriyorum.”   </p>
			<p class="paragraf">Martin güderi eldivenli elini yüzünün önüne tutarak öksürdü, söyleneni duymazdan geldi. Hanımefendi kendini toparlayarak Bob Sawyer’ın dükkân basamaklarını tırmandı. Martin arkasından çıktı. Hanımefendi dükkâna girer girmez, içkileri ve suyu gözler önünden kaldırıp tütün kokusunu gidermek için mide bulandırıcı ilaç şişelerini oraya buraya boşaltıp serpiştirmekte olan Benjamin Allen ile Bob Sawyer onu büyük bir memnuniyet ve sevinç humması içinde karşıladılar.   </p>
			<p class="paragraf">“Sevgili halacığım” diye haykırdı Ben Allen, “bize uğramanız ne büyük iltifat! Bay Sawyer, halacığım. Sizinle konuşmuştuk, hani... biliyorsunuz.” Ben Allen olağanüstü ayık bir ânında değildi; fısıldar gibi söylemeye niyetlendiği halde, kimsenin istese de işitmeden edemeyeceği açık seçik bir sesle, “Arabella” deyiverdi.   </p>
			<p class="paragraf">“Benjamin, canım” dedi yaşlı hanım, soluk soluğa ve tir tir titreyerek, “sen hiç telaş etme, benim Bay Sawyer’la bir dakika yalnız konuşmam gerekiyor, sadece bir dakika.”   </p>
			<p class="paragraf">“Bob, halamı muayene odasına alır mısın, lütfen?” dedi Ben Allen.   </p>
			<p class="paragraf">Bob en meslekten sesiyle, “Elbette” dedi. “Şöyle buyrun, hanımefendi. Korkmayın efendim. Sizi hemen iyileştireceğiz, bundan hiç şüphe etmiyorum, efendim. Buyrun, hanfendiciğim. Şimdi, efendim?”   </p>
			<p class="paragraf">Yaşlı kadını bir iskemleye oturttuktan sonra kapıyı kapattı, bir başka iskemleyi ziyaretçinin yanına çekti ve kendisine bir hayli kazanç ve yarar sağlayacağını umduğu bir hastalık ârâzının teferruatını dinlemeye hazırlandı.   </p>
			<p class="paragraf">Yaşlı hanımın ilk yaptığı şey, başını sallayıp sallayıp sonra ağlamaya başlamak oldu.   </p>
			<p class="paragraf">“Asap bozukluğu” dedi Bob Sawyer, sükûnetle. “Kâfur şurubu ve su. Günde üç defa. Gece, sakinleştirici losyon.”   </p>
			<p class="paragraf">“Nasıl başlayacağımı bilemiyorum, Bay Sawyer” dedi yaşlı hanım. “Çok feci, üzücü bir şey.”   </p>
			<p class="paragraf">“Başlamaya lüzum yok, hanfendi. Söyleyeceklerinizi tahmin edebiliyorum. Problem kafada.”   </p>
			<p class="paragraf">“Kalpte olsaydı çok üzülürdüm” dedi yaşlı hanım, hafiften inler gibi.   </p>
			<p class="paragraf">“Orada endişe doğuracak hiçbir şey yok, hanfendi” dedi Bob Sawyer. “Esas sebep mide.”   </p>
			<p class="paragraf">Büyükhanım irkildi.   </p>
			<p class="paragraf">“Bay Sawyer!” diye haykırdı.   </p>
			<p class="paragraf">Bob, bilgiç pozlarda, “En ufak bir şüphe yok, hanfendi” dedi. “Zamanında alınsaydı ilaçla önlenirdi.”   </p>
			<p class="paragraf">“Bay Sawyer” dedi büyükhanım, büsbütün heyecanlanarak. “Bu davranışınız ya benim durumumda bir kimse karşısında büyük bir küstahlıktır ya da ziyaretimin sebebini anlamamış olmanızdandır. Olanları önlemek tıbbın imkânları dahilinde ya da benim basiretime kalmış olsaydı muhakkak ki her şeyi yapardım. Derhal yeğenimi görmeliyim.”   </p>
			<p class="paragraf">Küçük el çantasını bir hışım fırıldatarak, daha konuşması bitmeden ayağa kalktı büyükhanım.   </p>
			<p class="paragraf">“Durun bir dakika” dedi Bob Sawyer. “Sizi yanlış anladım, galiba? Nedir mesele, efendim?”   </p>
			<p class="paragraf">“Yeğenim, Bay Sawyer. Arkadaşınızın kız kardeşi.”   </p>
			<p class="paragraf">“Evet, efendim?” dedi Bob, sabırsızlıktan yerinde duramaz bir halde. Zira yaşlı hanım müthiş heyecanlıydı ama, yaşlı hanımlarda çoğu kez görüldüğü gibi, insanı çileden çıkaracak kadar da temkinli konuşuyordu.   </p>
			<p class="paragraf">“Evet, hanfendi?”   </p>
			<p class="paragraf">“Evimi terk etti, Bay Sawyer, üç gün önce. Sözde kız kardeşime, üçüncü mil taşının hemen öte yanında çok büyük bir sarı salkımla bir meşe kapı vardır, hemen o arada bir yatılı mektebi olan bir başka halasına gitmek üzere” diye konuştu hanımefendi ve tam bu noktada gözlerinin yaşını kurulamak için durdu.   </p>
			<p class="paragraf">Bob, telaşından, mesleki vakarını hepten unutmuştu. “Sarı salkımın cehenneme kadar yolu var, hanfendi! Siz daha hızlı ilerleyin, lütfen, oyalanmayın o kadar. Çok rica ediyorum!” dedi.  </p>
			<p class="paragraf">“Bu sabah” dedi hanımefendi, ağır ağır, “bu sabah...”   </p>
			<p class="paragraf">“Geri mi geldi?” dedi Bob, heyecanla. “Döndü mü?”   </p>
			<p class="paragraf">“Hayır, dönmedi. Bir şey yazmış, bana onu gönderdi.”   </p>
			<p class="paragraf">“Ne yazmış?”   </p>
			<p class="paragraf">“Diyordu ki, Bay Sawyer...” dedi büyükhanım, “ben de işte sizin, Benjamin’i buna usulca, tedricen hazırlamanızı istiyorum, diyordu ki... mektup cebimde, Bay Sawyer, fakat gözlüğüm arabada kaldı, o olmadan mektubun o kısmını size göstermeye kalksam vaktinizi ziyan etmiş olurum sadece. Kısacası, Bay Sawyer, evlendiğini söylüyordu.”   </p>
			<p class="paragraf">“Ne!” diye irkildi, daha doğrusu az kalsın bağırıyordu Bob Sawyer.   </p>
			<p class="paragraf">“Evlenmiş” diye tekrarladı yaşlı hanım.   </p>
			<p class="paragraf">Bob Sawyer daha fazlasını işitmek için beklemedi. Muayenehaneden dükkânın dış bölümüne koştu, davudi bir sesle haykırdı:   </p>
			<p class="paragraf">“Ben, oğlum, kız tüydü!”   </p>
			<p class="paragraf">Tezgâhın arkasında başı dizlerinden hayli aşağı sarkmış bir halde uyuklamakta olan Ben Allen bu müthiş haberi duyar duymaz Bay Martin’in üzerine atıldı, o ağzı var dili yok hizmetkârın boyunbağını bir eliyle burup sıkarak onu hemen oracıkta boğma niyetini, yeisten çılgına dönmüş insanlarda sık sık görüldüğü gibi büyük bir gayretle ve cerrahi beceriyle gerçekleştirmeye girişti.   </p>
			<p class="paragraf"> Az konuşan ve hemen hiçbir belagat ve ikna gücüne sahip olmayan Martin bu harekete çok sakin ve mülayim bir yüz ifadesiyle birkaç saniye boyun eğdiyse de, bu işin onu hızla bir daha hiçbir zaman herhangi bir maddi karşılık (iaşeli ya da iaşesiz) talep edemeyeceği bir konuma sokabileceğini anlayınca, abuk sabuk bir şeyler homurdanarak Ben Allen’ı bir vuruşta yere yuvarladı, ama Ben’in eli kendisinin boyunbağına dolaşmış olduğu için kendi de ister istemez onunla beraber yeri boyladı. İkisi yerde dövüşürlerken kapı açıldı, orada bulunanların sayısı, hiç beklenmeyen iki ziyaretçiyle çoğaldı: Mister Pickwick ve Samuel Weller.   </p>
			<p class="paragraf">Samuel Weller’ın gördüklerinden hemen o anda edindiği izlenim, Martin’in, Sawyer-müteveffa Nockemorf müessesesine, kuvvetli bir ilaç almak ya da üzerinde deney yapılmadan önce havale geçirmek, ya da bazı yeni panzehirlerin tesirinin sınanması için arada sırada zehir yutmak veya yüce tıp ilminin gelişmesi, o ilmin iki genç icracısının bağırlarında yanan ateşli araştırma ruhunun tatmin olması uğruna istenildiği gibi şöyle ya da böyle davranmak üzere kiralanmış olduğu idi. Bu nedenle Sam araya girmeye kalkmadı ve hiç kıpırdamadan olduğu yerde kalarak, o sırada gerçekleşmekte olan deneyin sonucunu pek merak ediyormuş gibi, olanları seyre koyuldu. Mister Pickwick hiç öyle yapmadı. O derhal her zamanki enerjik tavrıyla, şaşkın dövüşçülerin üzerine atılıp sesini yükselterek seyircileri olaya müdahaleye çağırdı.   </p>
			<p class="paragraf">Bunun üzerine, o zamana kadar dostunun kendini kaybedecek kadar öfkelenmesi karşısında hareketsiz kalan Bob Sawyer gayrete geldi. Onun yardımıyla Mister Pickwick, Benjamin Allen’ı ayağa kaldırırken yerde yalnız kaldığını gören Martin de ayağa kalkıp etrafına bakındı.   </p>
			<p class="paragraf">“Bay Allen” dedi Mister Pickwick. “Ne oluyor burada?”   </p>
			<p class="paragraf">“Sizi alakadar eden bir şey değil” dedi Ben Allen.   </p>
			<p class="paragraf">Mister Pickwick, Bob Sawyer’a baktı. “Nesi var bunun? Rahatsız mı?” dedi.   </p>
			<p class="paragraf">Bob’un cevap vermesine fırsat kalmadan Ben Allen, Mister Pickwick’in eline sarıldı, sesinde üzgün vurgularla, “Kız kardeşim, beyfendiciğim, kız kardeşim...” dedi.   </p>
			<p class="paragraf">“Ha, hepsi o mu?” dedi Mister Pickwick. “O meseleyi çok kolay halledeceğimizi düşünüyorum. Kız kardeşiniz için endişe duymanıza hiç lûzum yok. Çok iyi. Ben de buraya geldim ki...”   </p>
			<p class="paragraf">Bir süredir camlı kapıdan içerisini dikiz etmekte olan Samuel Weller, “Parlamentoyu fesettiği zaman Kıralın demiş olduğu gibi, tatlı sohbetinizi yarıda kestiğim için çok üzgünüm” diyerek araya girdi. “Burda bir deney daha var, efem. Bakın, muhterem bir hanımefendi halının üstüne serilmiş, teşrih ya da galvanze edilmeyi bekliyor, yahut da başka kim bilsin hangi ilmi yeniden canlandırma işlevinden geçmeyi...”   </p>
			<p class="paragraf">“Sahi, yahu, unuttum gitti!” diye haykırdı Ben Allen. “O benim halam.”   </p>
			<p class="paragraf">“Hay Allah!” dedi Mister Pickwick. “Yazık hanımefendiye. Sarsmadan, Sam, sarsmadan!”   </p>
			<p class="paragraf">Sam Weller, büyükhanımı kaldırıp bir koltuğa yerleştirirken, “Aileden biri için tuhaf bi durum doğrusu” diye konuştu. “Hadi bakalım, kasap yamağı, çıkar şimdi ne ruhu çıkaracaksan ortaya da görelim!”   </p>
			<p class="paragraf">Bu son sözler, arabayı sokak bekçisine emanet ettikten sonra ne oluyor orda diye görmeye gelen gri kisveli oğlana söylenmişti. Griler içindeki oğlanla, Bob Sawyer’ın ve halasını korkutarak bayılmasına sebep olan, şimdi de sımsıcak bir ihtimamla kendine gelmesi için uğraşan Benjamin Allen’ın gayretleriyle en sonunda yaşlı hanımefendi ayıltıldı. Ondan sonra Ben Allen, meraklı bakışlarla Mister Pickwick’e dönerek, sözü kaygı uyandırıcı bir tarzda yarıda kesildiği sırada ne diyecek olduğunu sordu.   </p>
			<p class="paragraf">Mister Pickwick sesini ayarladı, tombiş atın çektiği arabanın asık yüzlü suskun sürücüsüne bir baktı, “Burda hep dostlar arasındayız, değil mi?” dedi.   </p>
			<p class="paragraf">Mister Pickwick’in bu sözü griler giymiş delikanlının kocaman kocaman açılmış gözlerle kulak kabartmış, onları seyretmekte olduğunu Bob Sawyer’a hatırlattı. Acemi eczacı, ense köküne yapışılıp kapının dışına konulduktan sonra Bob Sawyer, Mister Pickwick’e, hiç tereddüt etmeden konuşabileceğini belirtti.   </p>
			<p class="paragraf">Mister Pickwick, Benjamin Allen’a dönerek konuştu: “Kız kardeşiniz Londra’da sağ sâlim ve mutlu, azizim.”   </p>
			<p class="paragraf">“Onun mutluluğu ile hiç ilgilenmiyorum” dedi Benjamin Allen, elini silkerek.   </p>
			<p class="paragraf">“Ben kocasıyla ilgileniyorum” dedi Bob Sawyer. “On iki adım ötemde öyle bir ilgilenecem ki onunla... âdinin bayağısı, alçak herif!” Sawyer’ın dedikleri, o kadarıyla, pekâlâ düzgün bir suçlamaydı ve haklılığına bir diyecek yoktu ama, Bob sözlerini kırılan kafalara, oyulan gözlere dair birtakım basmakalıp deyişlerle takviye edince pek de bir ciddiyeti kalmadı.   </p>
			<p class="paragraf">“Bir dakika, azizim” dedi Mister Pickwick, “bu sıfatları adı geçen beyfendiye yakıştırmadan önce, kusurunun şümulünü böyle heyecana kapılmadan tâyin etmeniz ve de, en önemlisi, kendisinin benim bir arkadaşım olduğunu hatırdan çıkarmanız icap eder.”   </p>
			<p class="paragraf">“Ne?” Dedi Bob Sawyer.   </p>
			<p class="paragraf">“Adı?” diye haykırdı Ben Allen. “Adını söyleyin!”   </p>
			<p class="paragraf">“Bay Nathaniel Winkle.”   </p>
			<p class="paragraf">Benjamin Allen gözlüğünü dikkatle topuğunun altına yerleştirerek acımasızca ezdi; sonra parçaları toplayıp ayrı ayrı üç cebine yerleştirdi; kollarını kavuşturdu, dudaklarını ısırdı, tehditkâr bakışlarla gözünü Mister Pickwick’in halim selim, mûnis çehresine dikti.   </p>
			<p class="paragraf">“O halde bu evlilik sizin başınızın altından çıkmış olmalı, öyle değil mi, beyfendi?” dedi sonunda.   </p>
			<p class="paragraf">“O halde” diye yaşlı hanımefendi araya girdi, “benim evimin etrafında dolanıp hizmetçilerimi hanımlarına karşı kışkırtmaya çalışan da bence bu beyin hizmetkârıydı. Martin!”   </p>
			<p class="paragraf">“Ne var?” diye ileri çıktı asık suratlı adam.   </p>
			<p class="paragraf">“Bu sabah ara yolda gördüm dediğin genç adam bu muydu?”   </p>
			<p class="paragraf">Az konuşan Martin, Sam Weller’a baktı; başını eğip kaldırarak, “Buydu” diye homurdandı. Weller, gözleri asık yüzlü seyisin gözleriyle karşılaşınca, her zamanki alçakgönüllülüğü ve bilinen dostça tebessümüyle nezaket gösterip kendisini “bi yerlerden tanıdığını” kabullendi.   </p>
			<p class="paragraf">“Az daha boğazını sıkıp öldürecek olduğum sadık yaratık da buymuş işte!” diye haykırdı Ben Allen. “Mister Pickwick, adamınız benim kız kardeşimin kaçırılmasında kullanıldı; buna ne hakla müsaade ettiniz, açıklayın bana, beyfendi?”   </p>
			<p class="paragraf">“Açıklayın, efendim!” diye öfkeyle kükredi Bob Sawyer da.   </p>
			<p class="paragraf">“Bu bir tertiptir!” dedi Ben Allen.   </p>
			<p class="paragraf">“Tam bir tuzak!” diye ekledi Bob Sawyer.   </p>
			<p class="paragraf">“Terbiyesizlik!” dedi büyükhanım.   </p>
			<p class="paragraf">“Su katılmadık kaşkariko!” dedi Martin.   </p>
			<p class="paragraf">Ben Allen, hastaların kan akıtılırken oturdukları bir koltuğa çöküp elini mendiline atarken Mister Pickwick, hararetle, “Beni dinleyin, lütfen” dedi. “Benim bu girişime verdiğim destek, sadece, gençlerin önleyemeyeceğim bir görüşmeleri sırasında yanlarında hazır bulunmamdan ibarettir. Öyle yapmadığım takdirde o tür bir görüşme üzerine düşecek en ufak bir gölgenin önüne geçilemeyebileceğini düşündüğüm için öyle davrandım. O görüşmeye dahlim bundan ibarettir; âcil bir izdivacın bahis mevzuu olduğundan katiyen haberdar değildim. Yine de, doğrusu bu ya” diye az bir duraksayarak ekledi, “öyle bir niyet olduğunu biliyor olsaydım önüne geçerdim diyemem.”   </p>
			<p class="paragraf">“Duydunuz işte! Hepiniz duydunuz!” dedi Benjamin Allen.   </p>
			<p class="paragraf">“Umarım duymuşlardır” dedi Mister Pickwick, tatlılıkla, etrafındakilere bir bir bakarak ve konuştukça yüzü daha da kızararak. “Şunun da ayrıca duyulmasını isterim: Bana söylenenlere dayanarak iddia ediyorum, kız kardeşinizin hislerini zorla yönlendirmeye hiçbir sûrette hakkınız yoktu; öyle yapmak yerine, onun çocukluğundan beri mahrum kaldığı ana baba yakınlığından boş kalan yeri şefkatinizle ve hoşgörünüzle siz kendiniz doldurmaya gayret etmiş olmalıydınız. Benim genç dostuma gelince, müsaade edin, şunu ekleyeyim: Hayatta sahip olduğu imkânlar bakımından durumunun sizden çok daha iyi değilse bile en azından sizinki kadar olduğunu ve eğer mesele icap ettiği şekilde sükûnet ve itidalle görüşülmeyecekse bu konuda daha fazla bir laf işitmek istemediğimi bilmenizi isterim.”   </p>
			<p class="paragraf">Weller da öne atıldı ve “Hörmetli beyfendinin az önceki söylediklerine ilavten ben de bikaç laf etmek istiyorum” dedi. “Şöle: Burda demin birsi benim için birnin adamı dediği...”   </p>
			<p class="paragraf">Mister Pickwick hemen Sam’in sözünü kesti: “Bunun bu meseleyle hiçbir alakası yok, Sam, lütfen kes sesini!”  </p>
			<p class="paragraf">“O hususta bişey diycek diğilim, efendim” diye karşılık verdi Sam. “Sadece şunu diycem: Belki bu bey burda önceden bi kalp bağı falan bi şey vardır diye sanmış olabilir yani... hiç yoktu öyle bi şey, şundan ki, daha ilk yan yana geldiklerinde küçükhanım öbürne hiç tahammülü olmadığını söylediydi. Kimsenin ona bi kastı olmamıştır. Küçükhanım Bay Winkle’ı hiç görmemiş de olsaydı bi şey değişmezdi. Demek istediğim buydu, umarım beyfendi şimdi rahatlamıştır.”   </p>
			<p class="paragraf">Sam Weller’ın ortalığı yatıştırıcı sözlerinin ardından kısa bir sessizlik oldu. Sonra Ben Allen iskemlesinden kalkarak bir daha asla Arabella’nın yüzüne bakmayacağını söyledi: Bob Sawyer da, her ne kadar Sam’in sözlerinden enikonu gururlanmış olsa da mutlu damattan korkunç bir intikam almaya yemin etti.   </p>
			<p class="paragraf">Ne var ki işler tam bu nâzik noktaya varmışken ve de orada kalacağa benzerken, yaşlı hanımefendiden Mister Pickwick’e hatırı sayılır bir destek geldi. Hanımefendi, besbelli, yeğeni genç hanıma sahip çıkan Mister Pickwick’in hareket tarzından bir hayli hoşnut kalmıştı; bu münasebetle, Benjamin Allen’a birtakım avutucu mütalaalar beyan etmeyi göze aldı: Ne olduysa olmuş, hiç değilse daha kötüsü olmamıştı: Olanlardan ne kadar az söz edilirse işler o kadar çabuk düzelirdi ve zaten, ona kalırsa, ortada hiç de öyle felaket bir durum yoktu; olan olmuştu bir kere, elden bir şey gelmeyince katlanmaktan başka çare yoktu... yollu genel geçer, güven telkin edici kimi düşünceler. Bütün bunlara Benjamin Allen, halasına ve orada bulunan başkalarına saygısızlık etmek istemediğini, onlar için bir mahzuru yoksa ve kendisinin doğru bildiğini yapmasına müsaade edilecekse, kız kardeşinden ölünceye kadar ve öldükten sonra da nefret etmekten büyük zevk duyacağını söyleyerek karşılık verdi.   </p>
			<p class="paragraf">Bu kararlılık yarım yüz kere filan tekrarlandıktan sonra, yaşlı hanımefendi birden gayrete geldi ve hararetle konuşmaya başladı: Ne gibi bir günah işlemişti ki yaşına ve sosyal mevkiine gösterilmesi gereken saygı gösterilmiyor, yirmi beş sene önce doğumunu ve ağzında daha tek bir dişi yokkenki hâlini hatırladığı kendi öz yeğenine böyle yalvar yakar olmaya zorlanıyordu? Onu saçı ilk kez kesilirken görmüş, bebekliğinin daha başka birçok olayına ve merasimine tanık olmuş olmasının da mı, ondan sevgi, itaat ve hüsnüniyet beklemesine yetecek kadar önemi yoktu?   </p>
			<p class="paragraf">Hanımefendi Ben Allen’ı böyle azarlarken Bay Sawyer ile Mister Pickwick içerdeki odada hararetli bir sohbete dalmışlardı. Orada, Sawyer’ın sık sık koyu renkli bir şişeyi ağzına götürdüğü, bunun tesiriyle yüz hatlarının yavaş yavaş keyifli ve hattâ enikonu neşeli bir ifadeye bürünüp şenlendiği görülüyordu. En sonunda Bob elinde şişeyle çıktı odadan ve maalesef aptalca davranmış olduğunu söyleyerek kadehini Bay ve Bayan Winkle’ın sıhhat ve saadetlerine kaldırmak istediğini, onların saadetini kıskanmaktansa, bilakis, tebrik eden ilk insanın kendisi olacağını açıkladı. Bunu işiten Ben Allen birdenbire iskemlesinden fırlayıp koyu renkli şişeyi kaptı ve söz konusu sıhhate ve saadete içmeye öyle bir katıldı ki, alkolün sertliğinden suratı nerdeyse şişenin kendisi kadar karardı. Sonunda siyah şişe elden ele dolaşarak boşalırken el sıkışmalar ve karşılıklı iltifatlaşmalar öylesine aldı yürüdü ki, teneke suratlı Martin bile gülümsemeye gönül indirdi.   </p>
			<p class="paragraf">“İşte nihayet şimdi neşeli bir gece geçirebiliriz” dedi Bob Sawyer, ellerini ovuşturarak.   </p>
			<p class="paragraf">Mister Pickwick buna, “Ben maalesef otele dönmek zorundayım, epeydir yorulmaya fazla dayanamaz oldum, bu seyahat de fazlasıyla yordu beni” diyerek karşılık verdi.   </p>
			<p class="paragraf">Yaşlı hanımefendi, karşı konulamaz bir nezaketle “Bir çay içeceksiniz ama değil mi, Mister Pickwick?” deyince de “Teşekkür ederim, içmesem daha iyi olacak” dedi. Aslına bakılacak olursa, yaşlı hanımefendinin gözle görülürcesine artmakta olan takdir duygularıydı Mister Pickwick’in bir an önce ayrılmak istemesinin başta gelen nedeni. Bayan Bardell geliyordu aklına, büyükhanımın gözleri kendisine her çevrildiğinde sırtından aşağı soğuk terler iniyordu.   </p>
			<p class="paragraf">Mister Pickwick orada kalmaya hiçbir sûrette ikna edilemeyince, yine onun teklifi üzerine, Benjamin Allen ile birlikte Winkle’ın babasıyla görüşmeye gitmesi, bunun için de ertesi sabah saat dokuzda bir arabanın kapıya gelmesine hemen karar verildi. Bunun ardından Pickwick orada bulunanlarla vedalaşarak Samuel Weller’la birlikte Bush Hanı’na gitti. Bu münasebetle şunu belirtmeden geçmesek iyi olur: Ayrılırlarken Sam’le el sıkışan Bay Martin’in suratından düşen bin parçaydı; zoraki tebessümüne ağzından kaçan bir sövgü sözünün eşlik ettiği işitildi bir ara. Kendisinin şahsi özelliklerine âşina olanların tahminlerine göre, Bay Weller ile bir arada bulunmuş olmaktan çok hoşnut kalmıştı ve de onu ileride daha iyi tanımayı arzu etmekteydi.   </p>
			<p class="paragraf">Bush’a ulaştıklarında Sam, “Bi hussi oturma odası ayırtayım mı, beyim?” diye sordu.   </p>
			<p class="paragraf">“Yok, hayır” dedi Mister Pickwick. “Daha önce karnımı doyurduğum için fazla gecikmeden yatmak istiyorum. Değmez. Yolcu salonunda kimse var mı, sen ona bir bak, Sam.”   </p>
			<p class="paragraf">Weller söyleneni yapmaya gitti ve hemen dönüp gelerek, yolcu salonunda hancıyla baharatlı sıcak şarap içmeye oturmuş tek gözlü bir adamdan başka kimseler olmadığını haber verdi.   </p>
			<p class="paragraf">“Ben de katılsaydım onlara...” dedi Mister Pickwick.   </p>
			<p class="paragraf">“Hergelenin birine benziyor o tek gözlü herif” dedi Sam, öne düşüp yürürken. “Ağzından girip burnundan çıkmakta hancının; zavallı, potinlerinin tabanları üstünde mi, yoksa şapkasının tepesi üstünde mi durduğunu bilemez bi halde.”   </p>
			<p class="paragraf">Hakkında böyle konuşulan kişi, Mister Pickwick içeri girdiği sırada odanın üst tarafında oturmuş, ağzında kocaman bir porselen pipo, gözlerini dikmiş hancının yüzüne bakmaktaydı: Güleç bir ihtiyardı hancı, adamın ona –tek gözlünün dik bakışı altında ağzından sık sık, “Bak sen, inanılır gibi değil! Hiç böylesini işitmemiştim! Olacak şey mi şimdi!” gibi şaşkınlık ifadesi sözlerin döküldüğüne bakılacak olursa– az önce çok tuhaf bir şey anlatmış olduğu anlaşılıyordu.   </p>
			<p class="paragraf">“Hizmetkârınızım, efendim” dedi tek gözlü adam Mister Pickwick’e. “Ne güzel bir gece, değil mi, efendim?”   </p>
			<p class="paragraf">“Hakikaten öyle” dedi Mister Pickwick, garson önüne küçük bir şişe içinde boğma içki ile biraz sıcak su koyarken.   </p>
			<p class="paragraf">Mister Pickwick, içkiyle suyu karıştırırken, bir gözü görmeyen adam zaman zaman büyük bir dikkatle ona bakıyordu. Sonunda konuştu:   </p>
			<p class="paragraf">“Sizi daha önce görmüştüm galiba?”   </p>
			<p class="paragraf">“Ben sizi hatırlamadım.”   </p>
			<p class="paragraf">“Herhalde. Siz beni tanımıyordunuz ama ben seçimler sırasında Eatanswille’deki Tavuskuşu’nda kalan iki arkadaşınızı tanımıştım.”   </p>
			<p class="paragraf">“Sahi mi?” diye bağırıverdi Mister Pickwick.   </p>
			<p class="paragraf">“Evet” dedi öteki, “Tom Smart adında bir arkadaşımın başından geçen ufak bir olaydan söz etmiştim onlara. Belki anlatmışlardır.”   </p>
			<p class="paragraf">“Evet, sık sık anlatırlar. Sizin amcanızmış galiba?”   </p>
			<p class="paragraf">“Yok, hayır, amcamın bir arkadaşıydı sadece.”   </p>
			<p class="paragraf">Hancı, “Harika bir adamdı sizin o amcanız” dedi.   </p>
			<p class="paragraf">“Ne diyeyim bilmem ki, öyleydi galiba. Öyle olduğunu söyleyebilirim” diye karşılık verdi tek gözlü. “O aynı amcam hakkında tuhafınıza gidecek bir hikâye daha anlatabilirim size, isterseniz.”   </p>
			<p class="paragraf">“Sahi mi?” dedi Mister Pickwick. “Dinleyelim o zaman.”   </p>
			<p class="paragraf">Tek gözlü seyyar satıcı kâseden bardağına bir kepçe şarap aldı; şarabı içtikten sonra porselen pipodan uzun bir nefes çekti, kapının yanında duran Sam Weller’a, istemiyorsa bir yere gitmeyebileceğini, zira hikâyenin bir sır olmadığını söyleyerek gözünü hancıya dikti, gelecek fasılda okunacakları anlatmaya koyuldu.   </p>
		</div>
	</body>
</html>