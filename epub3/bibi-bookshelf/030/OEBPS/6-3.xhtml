<html xmlns="http://www.w3.org/1999/xhtml">
	<head>
		<title>6-3</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-5">FASIL 4  </p>
			<p class="arabaslik_orta">Bir tatbikat ve açık ordugâh. Yeni tanışlar. Kıra dâvet   </p>
			<p class="paragbas">Kimi yazarlar elde ettikleri değerli bilgilerin kaynağını açıklamaktan kaçınmak gibi, ahmakça olduğu kadar dürüstlükle de bağdaşmaz bir tavır sergilerler. Bizim öyle bir takıntımız yok. Biz, sadece, editörlük işlevimiz gereği yüklendiğimiz görevleri sorumlulukla ve dürüstçe yerine getirmeye gayret ediyoruz. Bu serüvenlerin yazarlığı üzerinde hak iddia etme gibi bir ihtirasa başka koşullarda belki kapılabilirdik; lakin gerçeğe saygımız, onları hakkaniyetle düzenlemek ve yan tutmaksızın anlatmaktan başka bir şey yaptığımızı ileri sürmekten bizi menediyor. Pickwick zabıtları bizim Yeni Bend’imizdir;<span class="dipp"><a class="_idFootnoteLink" href="#footnote-225-10" id="footnote-225-10-backlink">10</a></span> biz de Yeni Bent Şirketi’ne benzetilebiliriz. Başkalarının emeği, önemli olguları bir araya getirip biriktiren muazzam bir hazne yaratmıştır bizim için. Biz onları bölüştürerek, saydam ve sakin bir dere yatağından Pickwick hikmetine susamış bir dünyaya bu tefrikalar aracılığıyla iletmekten başka bir şey yapmıyoruz.  </p>
			<p class="paragraf">Bu anlayıştan hareketle ve danıştığımız yetkili bilgi mercilerine minnet borcumuzu dile getirme kararlılığımızdan milim şaşmayarak, bu ve bundan sonraki fasılda aktarılanları Bay Snodgrass’ın not defterinden aldığımızı açık yüreklilikle belirtiyoruz. Böylece vicdanımızı rahatlattıktan sonra sözü uzatmadan her şeyi tüm ayrıntılarıyla anlatmaya başlayabiliriz.  </p>
			<p class="paragraf">Bütün Rochester ve civar şehirler halkı ertesi günün sabahı erken saatte büyük bir telaş ve heyecanla yataklarından kalktılar. İstihkâm hattında tam teşekküllü bir geçit töreni yapılacaktı. Yarım düzine alayın katılacağı manevralar kartal bakışlı başkomutan tarafından bizzat denetlenecekti. Geçici istihkâmlar kurulmuştu; kale saldırıya hedef olacak ve ele geçirilecekti; bir lağım patlatılacaktı.   </p>
			<p class="paragraf">Mister Pickwick, kendisinin Chatham’ı tasvirinden aktardığımız kısa alıntıdan okuyucularımızın anlamış olabilecekleri gibi, sıkı bir ordu hayranıydı. Dünyada bunun kadar iç açıcı bir sahne olamazdı onun için; hiçbir şey dostlarının da her birinin kendine has duyarlığına bu ölçüde denk düşemezdi. O nedenle sabahın köründe ayaklanıp yollara dökülmüşler, çeşitli mahallelerden büyük kalabalıkların akmakta olduğu harekât alanına doğru yürümeye koyulmuşlardı.   </p>
			<p class="paragraf">İstihkâm hattında her şey, yaklaşan merasimin son derece muhteşem ve ehemmiyetli olacağını gösteriyordu. Alana askerlerden başka kimsenin girmemesi için nöbetçiler dikilmişti; topçu bataryaları üzerinde hizmetkârlar hanımlara yer tutmaktaydılar; başçavuşlar koltuklarının altında tirşe kaplı defterlerle dört bir yana seğirtiyorlardı; at sırtında merasim üniforması kuşanmış Albay Bulder, bilinebilir hiçbir nedeni ya da gereği olmaksızın ordan oraya doludizgin koşturuyor, kâh atını ahalinin üstüne üstüne geri bastırıyor, kâh zıplatıp şaha kaldırıyor, sesi kısılıp suratı mosmor kesilene dek bağırıp çağırıyordu. Subaylar ileri geri koşuşuyorlardı: Önce Albay Bulder’la görüşüp başçavuşlara emirler yağdırıyorlar, sonra koşarak çekip gidiyorlardı. Erlerin bile top arabalarının parlatılmış dingilleri ardında pek esrarengiz bir ciddiyete bürünmüş olmaları günün özelliğini öne çıkarmaya yetiyordu.   </p>
			<p class="paragraf">Mister Pickwick ve üç arkadaşı kalabalığın en önünde yer tutarak merasimin başlamasını sabırla beklediler. Her geçen dakika izdiham arttığından, yerlerini koruyabilmek için sürdürmek zorunda kaldıkları çabalar bundan sonraki iki saat boyunca bütün dikkatlerini işgal etti. Bazen arkadan âni bir baskı sonucu Mister Pickwick her zamanki ağırbaşlı duruşuna bir hayli aykırı düşen bir hız ve esneklikle birkaç metre birden ileri fırlıyordu; bazen de, “Geri çekilin!” diyen ricacı bir sesin önden duyulmasıyla bir tüfeğin dipçiği, o dileği Mister Pickwick’e hatırlatma kabilinden ayak parmaklarının üstüne düşürülmediyse gereğinin yerine getirilmesini sağlamak için göğsünün üstüne iniyordu. Derken sol tarafta birkaç şakacı zât hep birden yana abanıp Bay Snodgrass’ı bir insanın katlanabileceği işkencenin en son raddesine dek sıkıştırdıktan sonra nâzik bir dille, “Öyle onu bunu dürtüp ne yana gettiği”ni soruyorlardı; Winkle da durup dururken vâki olan bu saldırı karşısında kapıldığı aşırı öfkeyi dile getirdiğinde arkadan birisi şapkasını itip gözünün üstüne düşürerek terso etmesini rica ediyordu. Bunlar ve benzeri daha başka eşek şakaları, Bay Tupman’ın anlaşılmaz gaybubetiyle birlikte (Tupman birden sırra kadem basmış, hiçbir yerde bulunamaz olmuştu) bizimkileri genelde yerlerinden hoşnut kılmaktan çok, canlarından bezdirdi.   </p>
			<p class="paragraf">Nihayet, beklenenin gelmekte olduğunu haber veren o çok sesli basık uğultu sardı kalabalığı. Bütün gözler kalenin Huruç Kapısı’na çevrildi. Birkaç heyecanlı bekleme ânından sonra havada kıpır kıpır uçuşan sancaklar göründü. Güneşin alnında silahlar parıldadı, yürüyüş kolu ardı sıra yürüyüş kolu geldi doldurdu düzlüğü. Askerler duruş vaziyetine geçip nizama girdiler, komut sesi ortalığı çınlattı, silah şakırtıları arasında selama duruldu ve maiyetinde Albay Bulder ve birçok subayla başkomutan, atını eşkin sürerek öne çıktı. Askeri bandolar hep birden çalmaya başladı; atlar şaha kalktı, geri geri basıp her bir yöne kuyruk savurdular; köpekler havlar, kalabalık avaz avaz haykırırken erler silah indirdi, her iki yanda, göz alabildiğine, kaskatı ve hareketsiz bir sıra kırmızı ceket ve beyaz pantolondan başka bir şey görünmez oldu.   </p>
			<p class="paragraf">Mister Pickwick ikide bir yerlere yuvarlanarak atların bacakları arasından her nasılsa sıyrılıp kurtulmakla uğraşmaktan o kadar başını alamamıştı ki, önündeki sahneyi bu anlatılan görünümü almazdan önceki hâliyle seyretmeye fırsat bulamamıştı. Neden sonra iki ayağı üstünde sağlamca doğrulabilir hâle gelince duyduğu memnuniyet ve sevinç sonsuz oldu.   </p>
			<p class="paragraf">“Bundan daha güzel, daha hoş bir şey olabilir mi?” diye sordu Winkle’a.  </p>
			<p class="paragraf">“Olamaz” diye cevap verdi, son on beş dakikadır her bir ayağının üstünde bir bodur adam taşıyan o zat.  </p>
			<p class="paragraf">Yüreği şiir alazıyla tutuşmuş coşan Snodgrass, “Kahraman yurt savunucularının mutlu yurttaşları önünde böyle parıl parıl saf tutmaları gerçekten çok soylu ve göz alıcı bir sahne” dedi. “Yüzlerinde savaşçıl ilkellik değil, uygarlığın sevecenliği parlıyor; gözleri çakmak çakmak ama kaba çapul ve intikam hırsından değil, insancıl zekânın dingin pırıltısından... ”  </p>
			<p class="paragraf">Mister Pickwick bu kasidenin ruhuna cânıgönülden katılmakla birlikte, lafzına uygun düşen kelamı telaffuzda yaya kaldı; zira dingin zekâ pırıltısı silahşörlerin gözlerinde bir hayli söngün yanıyordu: “İleri bak!” komutu verildiğinde, seyircilerin bütün görebildiği, her ifadeden arınmış, bomboş ileri bakan birkaç bin çift göz oldu.  </p>
			<p class="paragraf">“Yerimiz şimdi harika” dedi Mister Pickwick, çevresine bakınarak. Yanıbaşlarındaki kalabalık zamanla dağılmış, neredeyse bir başlarına kalmışlardı.  </p>
			<p class="paragraf">“Harika!” diye Snodgrass ile Winkle ikisi birden onu yankıladılar.  </p>
			<p class="paragraf">Mister Pickwick, gözlüklerini düzelterek, “Şimdi ne yapıyorlar?” diye sordu.  </p>
			<p class="paragraf">“Ba... bana kalırsa” dedi yüzü sapsarı kesilen Winkle, “bana kalırsa ateş edecekler!”  </p>
			<p class="paragraf">Mister Pickwick birden irkildi. “Saçmalamayın!” dedi.  </p>
			<p class="paragraf">“Ga... galiba sahiden öyle yapacaklar” diye Snodgrass telaşla üsteledi.  </p>
			<p class="paragraf">“İmkânsız!” dedi Mister Pickwick. Ve demesine kalmadan, yarım düzine alay tek ortak hedefleri varmış ve o hedef Pickwickçilermiş gibi hep birden tüfeklerini doğrulttular, dünyayı taa merkezine ya da orta yaşlı bir çelebiyi şakülünü yitirene kadar sarsan salvoların en müthişini patlattılar.  </p>
			<p class="paragraf">İşte tam da bu zor durumda, âsap bozucu kurusıkı yaylım ateşi ile, yeni bir bölümü karşı tarafta saf tutmaya başlayan askeriyenin harekâtı arasında kalan Mister Pickwick, müstesna şahsiyetlerin vazgeçilmez bileşenleri olan soğukkanlılık ve nefse hâkimiyetin mükemmel bir örneğini sergiledi. Winkle’ın koluna yapışarak onunla Snodgrass’ın arasına sokuldu, yaylım ateşinden korkulacak –gürültüden sağır olma ihtimali dışında– yakın bir tehlike olmadığını ısrarla hatırlattı onlara.  </p>
			<p class="paragraf">“İyi ama... ya askerlerden bazısında kazara dolu mermi varsa!” diye kendi kuruntusundan beti benzi atan Winkle itiraz edecek oldu. “Havada bir şeyin uçup geçtiğini duydum şimdi... vınn diye... kulağımın dibinden geçti.”  </p>
			<p class="resim"><span><img alt="007.tif" class="_idGenPageitem-10" src="image/007_fmt.jpeg"/></span>  </p>
			<p class="paragraf">“Yüzükoyun yatsak mı, ne dersiniz?” dedi Snodgrass.  </p>
			<p class="paragraf">“Yok... yok, geçti artık” dedi Mister Pickwick. Dudakları titremiş, yüzünde renk kalmamış da olsa o ölümsüz insandan korku ya da endişe ifade eder hiçbir söz sâdır olmazdı.  </p>
			<p class="paragraf">Mister Pickwick haklıydı... Ateş kesildi; kesildi ama, Mister Pickwick düşüncesindeki isabetten ötürü kendini kutlamaya ancak vakit bulabilmişti ki, saflarda hızlı bir hareketlenme belirdi; bağırmaktan kısılmış bir komut sesinin sıraları bir baştan öbür başa kat etmesiyle, Mister Pickwick ve dostları bu yeni manevranın ne olabileceğini kestirene kadar tam yarım düzine alay süngü takıp onların durduğu yere doğru koşar adım saldırıya geçti.  </p>
			<p class="paragraf">İnsanoğlu ne de olsa ölümlüdür. Onun da cesaretinin bir sınırı vardır. Mister Pickwick yaklaşan yığına gözlüklerinin ardından bakmasıyla birlikte basbayağı yüzgeri edip kaçtı demeyeceğiz, çünkü önce, öyle demek yakışık almaz; ikincisi, çünkü Mister Pickwick’in gövdesi o türden bir ricate hiç mi hiç uygun değildi, bacaklarının taşıyabildiği hızla tırısa kalktı, hem öyle bir kalktı ki, içine düştüğü durumun sakarlığını tam tamına kavradığında iş işten geçmişti.  </p>
			<p class="paragraf">Saf tutuşları birkaç saniye önce Mister Pickwick’in garibine gitmiş olan karşı sıradaki askerler, rol icabı kaleyi kuşatanların yapmacık saldırısını püskürtmek için mevzilenmişlerdi. Dolayısıyla Mister Pickwick ve iki arkadaşı bir anda kendilerini biri hızla ilerleyen, öbürü savaş düzenine girerek gözünü kırpmadan çatışmaya hazır bekleyen upuzun iki sıranın tam arasında buldular.  </p>
			<p class="paragraf">“Hey!” diye seslendi ilerleyen safın subayları.  </p>
			<p class="paragraf">“Çekilin aradan!” diye haykırdı yerinde duran safın subayları.  </p>
			<p class="paragraf">Telaşa kapılan Pickwickçiler, “Nereye gidelim, peki?” diye feryat ettiler.  </p>
			<p class="paragraf">Tek cevap, “Hey... hey... hey!” oldu. Bir an yoğun bir şaşkınlık yaşandı, sonra yeri döven ağır postal sesleri işitildi... sert bir çarpışma, biri gülmesini güç tuttu; yarım düzine alay üç yüz metre ötedeydi ve Mister Pickwick’in botlarının tabanları havayı dövüyordu.  </p>
			<p class="paragraf"> Snodgrass ve Winkle dikkate değer bir çeviklikle birer zoraki perende atmışlardı ki, kıçüstü oturduğu yerde burnundan boşanan can suyunu sarı bir mendille durdurmaya çalışan Winkle’ın gözüne çarpan ilk şey, ötede bir yerde hoplaya zıplaya yuvarlanıp giden şapkasının ardından koşan saygıdeğer önderi oldu.  </p>
			<p class="paragraf">Bir insanın hayatında, kendi şapkasını kovalarkenki kadar gülünç bir sıkıntı yaşadığı ya da acınmaya o kadar az müstahak göründüğü anlar çok enderdir. Bir şapkayı yakalamak aşırı soğukkanlılık ve çok özel bir muhakeme gücü gerektirir. Aceleci olmamalısınız, yoksa şapkayı çiğnersiniz; karşıt uca savrulursanız, onu hepten yitirirsiniz. En iyisi, izlenen nesnenin usulca peşinden gitmek, tetikte ve ihtiyatlı olmak, fırsatı kollamak, az ilerleyip önüne geçtikten sonra hızlı bir dalış yaparak tepesinden yakalamak ve sımsıkı kafaya geçirmektir. Bir de, bütün bu süre boyunca işi şakaya vurmakta kimseden aşağı kalmadığınızı dünyaya göstermek için tatlı tatlı gülümseyeceksiniz.   </p>
			<p class="paragraf">Mister Pickwick’in şapkası yumuşacık esen rüzgâra sırtını vermiş serazat uçuyordu. Rüzgâr püfürdüyor, Mister Pickwick pofurduyordu; şapka hızlı akıntıya kendini koyvermiş giden afacan bir yunus gibi güle oynaya yuvarlanıyordu. O sırada, tam da Mister Pickwick artık onu kaderine terk etmekten başka çare kalmadığına karar vermek üzereyken, takdiri ilahi yolunu kesmemiş olsaydı kim bilir daha nerelere kadar ele geçmeden yuvarlanıp gidecekti.  </p>
			<p class="paragraf">Evet, dediğimiz gibi, Mister Pickwick’in soluğu tükenip de kovalamacanın peşini bırakmasına ramak kalmışken, rüzgâr şapkayı uçura uçura ileride sıraya girmiş duran yarım düzine arabadan birinin tekerine savurdu. Fırsatı yakalayan Mister Pickwick hemen atıldı, malını kapıp başına geçiriverdi ve soluk almak için bir duraladı. Orada hiç kımıldamadan yarım dakika ya kalmış ya kalmamıştı, Bay Tupman’a ait olduğu besbelli tanıdık bir sesin heyecanla kendi adını çağırdığını işitti. Başını kaldırıp baktığı zaman onu hayret ve sevince boğan bir sahneyle karşılaştı.  </p>
			<p class="paragraf">O kalabalıkta yanaştığı yere sığabilmesi için atları çözülmüş üstü açık bir faytonda parlak düğmeli mavi palto, kadife külot pantolon ve konçları devrik çizmeler giymiş ileri yaşlarda, tombul bir beyle eşarplar ve kuş tüyleri içinde iki genç hanım, eşarplı ve kuş tüylü genç hanımlardan birine tutkun olduğu anlaşılan genç bir bey, yaşı meçhul bir hanımefendi -belki de sözü geçenlerin teyze ya da halaları- ve taa ilk bebelik günlerinden beri aileden biriymişçesine teklifsiz ve kayıtsız hâliyle Tupman ayakta duruyorlardı. Faytonun arkasına koskocaman bir sepet -derin düşünmeye yatkın bir dimağda her zaman haşlanmış kuş eti ve dil ve bol şarap şişesi çağrışımları uyandıran o sepetlerden biri- bağlanmıştı. Sürücü yerinde uykudan gözleri kapanan, yanakları kıpkırmızı şişman bir delikanlı oturuyordu. Hiçbir meraki gözlemci, sözü geçen sepetin yükünü hafifletme zamanı çattığında ikram görevini <span class="CharOverride-10">onun üstleneceğini</span> düşünmeden edemezdi.  </p>
			<p class="paragraf">Mister Pickwick bu ilginç nesnelere alelacele bir göz attığı sırada sadık çömezi bir kere daha seslendi ona:  </p>
			<p class="paragraf">“Pickwick... Pickwick” diyordu Tupman. “Gelin buraya çıkın haydi, çabuk olun!”  </p>
			<p class="paragraf">“Buyrun, efendim. Lütfen çıkınız” dedi tombul zât da. “Joe!..Kahrolası velet, uyudu yine... Joe, basamağı indir!” Şişman oğlan sürücü yerinden yavaşça aşağı koyverdi kendini, basamağı indirdi, dâvetkâr bir duruşla arabanın kapısını açtı. O sırada Snodgrass’la Winkle çıkageldiler.  </p>
			<p class="paragraf">“Herkese yer var, beyler” dedi tombul şahıs. “İki kişi içerde, biri dışarda... Joe, bu beylerden birine yanında yer aç... Evet, beyfendi, buyrun efendim.” Ve kolunu uzatarak, önce Mister Pickwick’i, sonra Snodgrass’ı âdeta kaba kuvvetle faytonun içine çekti. Winkle sürücü yerine tırmandı, şişman oğlan badi badi çıktı, onun yanına tünedi ve hemen o anda derin bir uykuya daldı.  </p>
			<p class="paragraf"> “Evet, efendim” dedi tıknaz adam, “görüştüğümüze çok memnun oldum. Siz belki beni hatırlamıyorsunuzdur ama ben sizleri gayet iyi tanırım. Geçen kış kulübünüzde üç beş akşam geçirmiştim... Bu sabah burda dostum Bay Tupman’a rastgeldim; çok memnun oldum onu gördüğüme... Eee, beyfendi, nasılsınız bakalım? Hani ya doğrusu çok iyi görünüyorsunuz.”  </p>
			<p class="paragraf">Mister Pickwick bu iltifata teşekkür ederek devrik çizmeli tombul zatla el sıkıştı.  </p>
			<p class="paragraf">“E, peki, siz nasılsınız beyfendi?” dedi öteki, babaca bir merakla Snodgrass’a hitap ederek. “Çok câzip, değil mi, ha? Ya, öyle, öyle. Siz nasılsınız, efendim (Winkle’a)? Eh, iyi olduğunuzu duyduğuma memnun oldum, doğrusu bu ya çok memnun oldum. Kızlarım, beyler... benim kızlar. Bu da kız kardeşim, Rachel Wardle. Matmazeldir kendisi, matmazel. Ama değildir de hani... ha, beyfendi, ha?” Dirseğini Mister Pickwick’in kaburgaları arasına batırıp bastı kahkahayı.  </p>
			<p class="paragraf">“Aman sen de, abi!” dedi Bayan Wardle, yukardan bakar bir tebessümle.  </p>
			<p class="paragraf">“Öyle, öyle. Kimse inkâr edemez bunu. Beyler, bağışlayın beni, size dostum Bay Trundle’ı tanıştırayım. Şimdi artık hepiniz birbirinizi tanıdığınıza göre, rahatımıza bakıp mutlu olalım ve burda daha neler oluyor görelim derim ben.” Bunu dedikten sonra iri göbekli zât gözlüğünü taktı. Mister Pickwick dürbününü çıkardı, herkes arabanın içinde ayağa kalkarak diğerlerinin omuzları üzerinden askerlerin manevralarını seyre koyuldu.  </p>
			<p class="paragraf">Doğrusu şaşılacak manevralardı. Saflardan biri bir başka saftaki askerlerin başları üzerinden havaya ateş ederek kaçıyor, ondan sonra öbür saftakiler bir başka saftakilerin başları üzerinden ateş edip kaçıyordu; sonra subaylar ortada olmak üzere dört köşe nizama giriyor ve istihkâm merdivenleriyle hendeğin bir yanında dibine kadar inip yine istihkâm merdivenleriyle öteki yanında tepesine çıkıyorlardı. Küfelerden yapılma barikatları yıkıp deviriyorlar, akla hayale gelmedik yiğitlikler sergiliyorlardı. Bir ara bataryanın heybetli toplarının namlularına büyütülmüş tavan süpürgesine benzeyen birtakım âletlerle o kadar çok tıkı dolduruldu ve toplar ateşlenmeden önce öyle hazırlıklara girişildi ve toplar ateşlendiği zaman öyle dehşetli bir gümbürtü koptu ki, yer gök hanım çığlıklarıyla yankılandı. Matmazel Wardle’lar çok korkmuşlardı. Birini Bay Trundle arabanın içinde zor zaptediyordu; Snodgrass öbürüne destek olmak zorunda kalmıştı; Bay Wardle’ın kız kardeşi de âsabı bozulup telaşa kapılınca Tupman, ayakta kalabilsin diye kolunu onun beline dolamaktan başka çare bulamadı. Herkes çok heyecanlıydı. Yalnız şişman oğlan, ninni niyetine top gümbürtüsü dinlemeye alışkın biriymiş gibi, mışıl mışıl uyuyordu.  </p>
			<p class="paragraf"> “Joe... Joe!” dedi şişman amca, kale ele geçirilip de kuşatmacılarla kuşatılanlar birlikte yemeğe oturdukları zaman. “Hay Allah kahretsin, uyudu yine! Bi zahmet bi çimdik atıverin şuna, beyfendi... bacağına, lütfen! Başka hiçbir şey onu uyandırmaz... Teşekkür ederim. Sepeti çöz, Joe.”  </p>
			<p class="paragraf"> Bacağının bir nahiyesi Winkle’ın bir parmağı ile baş parmağı arasında sıkıştırılarak uykusundan uyandırılan şişman oğlan oturduğu yerden paldır küldür inerek önceki hareketsizliğinden hiç beklenmeyecek bir çeviklikle sepeti açmaya koyuldu.  </p>
			<p class="paragraf"> “Şimdi sıkışık oturmamız gerekiyor” dedi tombul ihtiyar. Hanımların yenlerinin buruşacağına dair bir sürü şakadan ve hanımlar beylerin kucağında otursalar olmaz mı gibisinden bazı şakacı öneriler üzerine bol miktarda kızarıp bozarmalardan sonra faytonun içine tıklım tıkış sığışıldı; iri göbekli amca şişman oğlandan aldıklarını (şişman oğlan bunun için arabanın arkasına tırmanmıştı) içeri aktarmaya başladı.  </p>
			<p class="paragraf"> “Çatal bıçağı ver şimdi, Joe.” Çatal bıçak uzatıldı ve herkes, hanımlarla beyler arabanın içinde, Winkle sürücü yerindeydi, bu yararlı araçlarla donatıldı.  </p>
			<p class="paragraf"> “Tabaklar, Joe, tabaklar!” Aynı yöntem çanak çömlek dağıtımında uygulandı.  </p>
			<p class="paragraf"> “Haydi şimdi kuş etlerini uzat, Joe... Kahrolası uyudu yine... Joe! Joe! (Bastonla kafaya birkaç hafif vuruş ve şişman oğlanın uyuşukluğu üzerinden atmakta bir hayli zorlanıp kendine gelmesi.) “Hadisene, uzat şu yiyecekleri!”  </p>
			<p class="paragraf"> Bu en son kelimede ne vardıysa, yağ tulumu görünüşlü oğlanı yerinden sıçrattı. Her biri bir dağ gibi şiş yanaklarının arasında iğrenç iştiha parıltıları saçan gri gözleri sepetten çıkardığı yiyeceklere dikildi.  </p>
			<p class="paragraf"> “Hadi çabuk ol!” dedi Bay Wardle; zira şişman oğlan besili bir horozu muhabbetle seyre dalmış, ondan nasıl ayrılacağını bilemez bir haldeydi. Derin bir iç geçirdi, sonra semiz etlerini ağzı sulanarak süzdüğü horozu istemeye istemeye efendisine teslim etti.  </p>
			<p class="paragraf"> “Ha şöyle... kımılda biraz. Şimdi dili uzat... güvercin böreğini de. O danayla domuz buduna dikkat et bir şey olmasın... ıstakozları kolla... salatayı çıkar torbadan... salçayı ver!” Bunlar Bay Wardle’ın sözü edilen envai çeşit nesneyi arabanın içine aktarır ve herkesin eline ve dizleri üstüne sayısız tabaklar koyarken ara vermeden sıraladığı buyruklardı.  </p>
			<p class="paragraf"> Yok etme işlemi başlayınca, “Eee, şahane, di mi?” dedi civelek ihtiyar.  </p>
			<p class="paragraf"> “Şahane!” dedi, sürücü yerinde bir kuşu parçalamakla meşgul olan Winkle.  </p>
			<p class="paragraf"> “Bir bardak şarap?”  </p>
			<p class="paragraf"> “Tabii.”  </p>
			<p class="paragraf"> “Orda bir şişe olsa yanınızda daha iyi olmaz mıydı?”  </p>
			<p class="paragraf"> “Çok nâziksiniz.”  </p>
			<p class="paragraf"> “Joe!”  </p>
			<p class="paragraf"> “Buyrun, efendim.” (Bu defa uykuda değildi; az önce, bir parça dana ezmesini mideye indirmeyi başarmıştı.)  </p>
			<p class="paragraf"> “Arabacı yerinde oturan beye bir şişe şarap... Sizinle tanıştığıma çok memnun oldum beyfendi.”<span class="CharOverride-10">  </span></p>
			<p class="paragraf"><span class="CharOverride-10"> “Teşekkürler.” Winkle bardağını boşalttı, şişeyi </span><span class="CharOverride-10">yanına, arabacı oturağının üstüne koydu.  </span></p>
			<p class="paragraf"><span class="CharOverride-10"> “Sağlığınıza içme zevkini bana lütfetmez misiniz, beyfendi?” dedi Trundle, Winkle’a.  </span></p>
			<p class="paragraf"> “Gönenirim” dedi Winkle, Trundle’a. Bunun üzerine ikisi karşılıklı şarap içtiler, ondan sonra hanımlar filan dahil herkesle birlikte bir kere daha şarap içtiler.  </p>
			<p class="paragraf"> Evde kalmış hala, tam evde kalmış halaca bir hasetle, ağabeyi Wardle’a, “Sevgili Emily o yabancı beyle nasıl da kırıştırıyor!” dedi.  </p>
			<p class="paragraf"> “Ooo, ne bleyim” dedi gamsız ihtiyar, “çok tabii herhalde... olmayacak şey mi? Mister Pickwick, biraz şarap, beyfendi?” Güvercin etli böreğin içini incelemeye dalmış olan Mister Pickwick hemen rıza gösterdi.  </p>
			<p class="paragraf"> “Emily, canım” dedi kız kurusu hala, yeğenini sahiplenir bir edâyla, “öyle yüksek sesle konuşmasan, hayatım?”  </p>
			<p class="paragraf"> “Aman halacağım, siz de yani... !”  </p>
			<p class="paragraf"> “Halamla yaşlı bücür bey kendilerinden başka kimse eğlenmesin istiyorlar galiba” diye fısıldadı kardeşi Emily’nin kulağına Isabel Wardle. Genç hanımlar gülmekten kırıldılar; yaşı geçkin hala sevimli bir yüz takınmaya çalıştı ama beceremedi.  </p>
			<p class="paragraf"> “Genç kızlar pek bi hayat dolu oluyorlar” dedi Mr. Tupman’a sanki hayatiyet yasaklanmış bir içkiymiş de, izinsiz bulundurmak ağır bir suç ve kabahatmiş gibisinden bir gıdım acımayla.  </p>
			<p class="paragraf"> Tupman ondan tam beklenen cevabı vermedi. “Yaa, değil mi? Çok şirin” dedi.  </p>
			<p class="paragraf"> “Hımm” dedi Isabel Wardle, pek aklı yatmamış gibi.  </p>
			<p class="paragraf"> Tupman, en zarif hâlini takınarak, “Müsaade eder misiniz?” deyip bir eliyle alımlı Rachael’in bileğine dokunurken öbür eliyle şişeyi hafifçe havaya kaldırdı. “Müsaade eder misiniz?”  </p>
			<p class="paragraf">“Aman, efendim!”  </p>
			<p class="paragraf">Tupman’ın hâli pek göz alıcıydı; Rachael topların yine patlayacağından korktuğunu beyan etti ki, tabii, öyle bir durumda yine kendisine destek olunmasını isterdi.  </p>
			<p class="paragraf">“Nasıl, yeğenlerimi güzel buluyor musunuz?” diye fısıldadı yeğenlerin sevgili halaları Tupman’a doğru eğilerek. Hazırcevap Pickwick’çi, ihtiras dolu bir bakışla, “Bulurdum” dedi, “eğer halaları burada olmasaydı!”  </p>
			<p class="paragraf">“Aman siz de, haylaz adam! Ama sahiden, tenleri azıcık daha düzgün olsaydı o zaman güzel sayılmazlar mıydı dersiniz... Mum ışığında?”  </p>
			<p class="paragraf">“Evet, herhalde” dedi Tupman, ilgisizce.  </p>
			<p class="paragraf">“Aaa, siz de çok muzipsiniz yani... Biliyorum ne diyecektiniz.”  </p>
			<p class="paragraf">“Ne?” diye sordu Tupman. Hiçbir şey söyleyecek değildi aslında.  </p>
			<p class="paragraf">“Diyecektiniz ki, Isabella kambur duruyor... Evet, ya, öyle diyecektiniz... Siz erkekler yok musunuz, gözünüzden hiçbir şey kaçmaz sizin. Evet, kambur durur o; inkâr edilebilir bir şey değil, hem zaten bir genç kızı çirkin gösteren bir şey varsa, kambur durmasıdır. Hep söylüyorum kendisine, yaşın ilerledikçe pek gudubet bir şey olacaksın diyorum. Ama, siz de çok muzipsiniz, hakkaten!”  </p>
			<p class="paragraf">Böyle bir şöhreti bu denli kolay kazanmaya Tupman’ın bir itirazı yoktu; o nedenle, yüzünde çok bilmiş bir ifadeyle esrarlı esrarlı gülümsedi.  </p>
			<p class="paragraf">“Ne müstehzi bir gülümseme!” dedi Rachael, takdir dolu bir bakışla. “Doğrusu ben korktum sizden.”  </p>
			<p class="paragraf">“Benden korktunuz mu?”  </p>
			<p class="paragraf">“Ooo, benden hiçbir şeyi saklayamazsınız... O gülümsemenin ne demeye geldiğini çok iyi bilirim ben.”  </p>
			<p class="paragraf">“Ne demeye geliyor?” dedi Tupman, olanca saflığıyla.  </p>
			<p class="paragraf">“Demek istiyorsunuz ki” dedi sevimli hala, sesini daha da alçaltarak, “demek istiyorsunuz ki Isabella’nın kamburluğu Emily’nin arsızlığı yanında hiçbir şey değil demek istiyorsunuz. Evet, evet, arsızdır o. Bilemezsiniz ne çok üzülüyorum onun bu hâline, bazen... saatlerce gözyaşı döktüğüm oluyor... Ağabeyim benim öyle iyi, öyle saf yüreklidir ki, o bunu hiç görmez. Görse eminim yüreğine inerdi. Keşke sadece gösteriş olsa diyorum... umarım öyledir... ” (Burada şefkat küpü akraba derin bir iç geçirdi ve umutsuzca başını salladı.)  </p>
			<p class="paragraf">Emily Wardle kardeşinin kulağına eğildi o sırada ve “Halam, eminim, bizim hakkımızda konuşuyor” dedi. “Bundan hiç şüphem yok... Suratından kötülük akıyor.”  </p>
			<p class="paragraf">“Öyle mi?” dedi Isabella. “Hımm! Canım halacağım!”  </p>
			<p class="paragraf">“Evet, canım hayatım?”  </p>
			<p class="paragraf">“Soğuk alacaksın diye öyle korkuyorum ki halacığım... Caanım ihtiyar başına bir ipek mendil sarsan... Kendine dikkat etmen gerekiyor da... Yaşını düşün bi!”  </p>
			<p class="paragraf">Misilleme ne kadar hakedilmiş olursa olsun, bu kadar kindarcası az bulunurdu. Wardle ısrarla Joe’ya seslenip de bilmeden konuyu değiştirmeseydi, halanın öfkesi kim bilir nasıl bir karşılıkla dışa vuracaktı.  </p>
			<p class="paragraf">“Allah kahretsin bu oğlanı!” dedi ihtiyar tam o sırada. “Yine uyudu.”  </p>
			<p class="paragraf">“Ne tuhaf çocuk!” dedi Mister Pickwick. “Hep uyur mu böyle?”  </p>
			<p class="paragraf">“Uyur mu da söz mü, hep uykudadır! İşe gönderirsin, uyur; sofrada hizmet ederken horlar.”  </p>
			<p class="paragraf">“Çok garip!”  </p>
			<p class="paragraf">“Garip ki ne garip! İftihar ediyorum onunla... Dünyaları verseler yanımdan ayırmam... tam bir hilkat garibesi!.. Buraya bak, Joe... Joe... kaldır şunları burdan, bir şişe daha aç... Hey, duydun mu?”  </p>
			<p class="paragraf">Şişman oğlan doğruldu, gözlerini açtı, en son uykuya dalarken çiğnemekte olduğu koca bir parça böreği yuttu, efendisinin emirlerine uydu. İşi ağırdan alarak tabakları kaldırıp sepete yerleştirirken baygın bakışlarını ziyafet artıklarından ayıramıyordu. Yeni bir şişe çıktı ortaya ve hemen boşaldı. Sepet sıkıca yerine bağlandı. Şişman oğlan bir kere daha sürücü yerine tırmandı. Gözlükler ve cep dürbünü tekrar ayarlandı, askerlerin manevraları yeniden başladı. İkide bir toplar fışırdayıp gümbürdüyor, hanımlar yerlerinden sıçrıyordu... Derken bir lağım patlatıldı, herkesin bu çok hoşuna gitti. Lağımın havaya uçmasının ardından askerlerle birlikte bizimkiler de oradan ayrıldılar.  </p>
			<p class="paragraf">Harekât sona ererken ara buçuk sürdürülen konuşmaların sonunda Mister Pickwick’le el sıkışan yaşlı zat, “Bakın aklınızda olsun, yarın yine göreceğiz hepinizi” dedi.  </p>
			<p class="paragraf">“Kesinlikle” diye karşılık verdi Mister Pickwick.  </p>
			<p class="paragraf">“Adresi aldınız, değil mi?”  </p>
			<p class="paragraf">Mister Pickwick cep defterine baktı. “Dingley Dell’de Beylik Çiftliği.”  </p>
			<p class="paragraf">“Tamam” dedi ihtiyar çelebi. “Aklınızda olsun, bir haftadan önce sizi bırakmam; görülmeye değer ne varsa göreceğinize söz veriyorum. Kır hayatını keşfe geldiyseniz, bana gelin; her istediğinizi bulursunuz... Joe... Allahın belası, uyudun mu yine? Joe, Tom’a yardım et, atları koşun!”  </p>
			<p class="paragraf">Atlar koşuldu, arabacı yerine çıktı, şişman oğlan paldır küldür onun yanına tırmandı, karşılıklı vedalar edildi ve araba nal ve teker takırtıları arasında yola koyuldu. Pickwickçiler son bir kez daha arabayı görmek için dönüp baktılar; batan güneşin şavkı ziyafet sahiplerinin yüzlerine vurmuş, şişman oğlanın üzerinde parlıyordu. Oğlanın başı göğsüne düşmüştü. Uyuyordu.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-10-backlink" id="footnote-225-10">10</a>	Goswel Sokağı yakınlarındaki bir bent söz konusu. Londra’nın bazı semtlerine buradan su taksim edilmekteydi. (ç.n.)</p>
				</div>
			</div>
		</div>
	</body>
</html>