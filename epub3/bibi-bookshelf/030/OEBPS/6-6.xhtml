<html xmlns="http://www.w3.org/1999/xhtml">
	<head>
		<title>6-6</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-8">FASIL 7  </p>
			<p class="arabaslik_orta ParaOverride-9">Bay Winkle’ın güvercine ateş edip kargayı  </p>
			<p class="arabaslik_orta ParaOverride-9">öldürecek yerde kargaya ateş edip güvercini  </p>
			<p class="arabaslik_orta ParaOverride-9">yaraladığına; Dingley Dell kriket takımının Muggleton   </p>
			<p class="arabaslik_orta ParaOverride-9">Birlik ile oyununa, Muggleton Birlik’e Dingley Dell   </p>
			<p class="arabaslik_orta ParaOverride-9">tarafından çekilen ziyafete ve sair   </p>
			<p class="arabaslik_orta">ilginç ve öğretici konulara dair  </p>
			<p class="paragbas">Günün yorucu serüvenleri ya da papazın anlattığı hikâyenin insanı sersemleten etkisi Mister Pickwick’in öylesine uykusunu getirmişti ki, yatak odasına buyur edilmesinin üzerinden daha beş dakika geçmeden deliksiz bir uykuya daldı ve ancak sabah güneşi parlak ışınlarını odanın içine serzenişler eşliğinde fırlattığı sırada uyandı. Mister Pickwick hiç de miskin tabiatlı biri değildi: Tezcanlı bir cengâver gibi çadırından, yani yatağından dışarı fırladı.   </p>
			<p class="paragraf">Pencereyi açarken, “Ne güzel bir yer burası, ne güzel!” diye coşkuyla içini çekti. “Kim böyle bir manzarayı gördükten sonra her Allahın günü tuğla ve arduaz seyrederek yaşayabilir ki? Baca külahlarındaki inek süslemelerinden başka inek, pancur tahtasından başka akla Pan’ı getirecek bir şey, dam otundan başka ot olmayan bir yerde kim yaşamaya razı olabilir? Kim öyle bir yerde çile doldurmayı içine sindirir? Soruyorum, kim, kim katlanabilir öyle bir şeye?” Ve yalnızlığı en revaçta emsallere göre uzun boylu sorguladıktan sonra başını pencereden dışarı uzatıp yanı yönü gözden geçirdi.  </p>
			<p class="paragraf">Tınazlardan yayılan tatlı koku, odasının penceresine kadar geliyordu. Havaya aşağıdaki küçük çiçek bahçesinin bin bir rayihası sinmişti; hafif esintiyle titreşen yaprakların her birini sarmış sabah çiyinin parıltısında yemyeşil otlaklar yansıyordu. Ve kuşlar! Işıldayan her bir damla onlar için bir ilham pınarıymış gibi cıvıldaşıyorlardı.   </p>
			<p class="paragraf">Mister Pickwick büyüleyici bir hayal âlemine dalmışken, “Merhaba!” diyen bir ses onu kendine getirdi.   </p>
			<p class="paragraf">Sağa baktı, kimseyi görmedi; gözleri ağır ağır sola çevrildi, manzarayı taradı; göğe baktı, orada da kimse yoktu; en sonunda, sıradan bir adamın en baştan yapacağını yaptı... bahçeye baktı ve orada Bay Wardle’ı gördü.   </p>
			<p class="paragraf">“Nasılsınız?” dedi o babacan zat, o gün tadacağı hazların heyecanıyla soluk soluğa. “Ne güzel bir sabah, değil mi? Sizi böyle erken kalkmış gördüğüme çok sevindim. Hemen inin, gelin buraya, sizi bekliyorum.”   </p>
			<p class="paragraf">Mister Pickwick dâveti iki ettirmedi. Sabah hazırlığının tamamlanmasına on dakika yetti; o sürenin sonunda ihtiyarın yanındaydı.   </p>
			<p class="paragraf">“Hayrola!” dedi Mister Pickwick de, “dostunu omuzunda tüfekle, otların üzerinde de ateşlenmeye hazır bir ikinci tüfek görünce. “Ne yapmaya böyle?”   </p>
			<p class="paragraf"> Ev sahibi, “Ne yapmaya olacak” diye karşılık verdi, dostunuzla birlikte kahvaltıdan önce ekin kargası vurmaya gidiyoruz. Çok iyi nişancıdır kendisi, değil mi?”  </p>
			<p class="paragraf">“Mükemmel bir nişancı olduğunu söylediğini işitmiştim ama bir şeye nişan aldığını hiç görmedim” dedi Mister Pickwick.   </p>
			<p class="paragraf">“Eh” dedi ev sahibi, “Artık gelse iyi olur. Joe... Joe!”   </p>
			<p class="paragraf">Sabahın cana can katan etkisi altında dörtte üç küsurdan fazla uykulu görünmeyen şişman oğlan evden çıktı geldi.   </p>
			<p class="paragraf">“Yukarı git, beyfendiyi çağır. Mister Pickwick’le benim kargalığa gittiğimizi söyle. Sen beyfendiye yolu gösterirsin... Anladın mı?”   </p>
			<p class="paragraf">Çocuk aldığı emri yerine getirmeye gitti. Ev sahibi ikinci bir Robinson Crusoe gibi iki tüfeği birden yüklenip öne düştü, bahçeden çıktılar.   </p>
			<p class="paragraf">Birkaç dakikalık bir yürüyüşten sonra iki yanı ağaçlıklı bir yolda ihtiyar durdu. “Geldik, burası” dedi. Bilgilendirme gereksizdi; zira her şeyden bihaber kargaların aralıksız gak gakları nerede olduklarını yeterince belli ediyordu.   </p>
			<p class="paragraf">İhtiyar, tüfeklerden birini yere bıraktı, öbürünü doldurdu.   </p>
			<p class="paragraf">“Geliyorlar” dedi Mister Pickwick, tam o sırada. Tupman, Snodgrass ve Winkle uzakta belirmişti. Hangi beyfendiyi çağırmaya gönderildiğini pek çıkaramayan şişman oğlan, aklını kullanmış, yanlışlık olmasın diye hepsini birden çağırmıştı.   </p>
			<p class="paragraf">Wardle, Bay Winkle’a, “Gelin, hadi!” diye seslendi. “Sizin gibi hırslı bir avcı böyle sıradan bir iş için dahi olsa şimdiye çoktan kalkmış olmalıydı.”  </p>
			<p class="paragraf">Winkle zoraki bir gülümsemeyle karşılık verirken, yaklaşan ölümün önsezisiyle çarpılmış, metafiziğe âşina bir karganın takınabileceği bir yüz ifadesiyle öbür tüfeği yerden aldı. Hırs da olabilirdi Winkle’ın yüzünde okunan, ama basbayağı perişanlığa benziyordu.   </p>
			<p class="paragraf">Yaşlı zatın bir baş işaretiyle, bebe Lambert’in<span class="dipp"><a class="_idFootnoteLink" href="#footnote-225-12" id="footnote-225-12-backlink">12</a></span> peşine takıp getirdiği iki kılıksız oğlan ağaçlardan ikisine tırmanmaya başladılar.  </p>
			<p class="paragraf">“O delikanlıların ne işi var orda?” diye sordu Mister Pickwick, birden terslenircesine. Enikonu telaşlanmıştı, zira tarım kesiminde işlerin kesat gittiğine dair orda burda çok şey işitmişti; bu durumun köylü çocuklarını, acemi sporcular için hedef tahtası yerine geçerek zor ve tehlikeli bir geçim yolu bulmaya sevketmemiş olduğundan pek emin değildi.   </p>
			<p class="paragraf">Wardle güldü. “Sadece avı başlatmak için ordalar” dedi.   </p>
			<p class="paragraf">“Nasıl yani?” diye sordu Mister Pickwick.   </p>
			<p class="paragraf">“Nasılı var mı? Basit İngilizcesi, kargaları ürkütmek için.”   </p>
			<p class="paragraf">“Ha, hepsi o mu?”   </p>
			<p class="paragraf">“Tatmin oldunuz mu?”   </p>
			<p class="paragraf">“Oldum, oldum.”  </p>
			<p class="paragraf">“Pekâlâ. Başlayayım mı?”   </p>
			<p class="paragraf">“Lütfedersiniz” dedi gecikmenin her türlüsünü nimet bilen Winkle.  </p>
			<p class="paragraf">“Kenara çekilin öyleyse. Haydin bakalım!”   </p>
			<p class="paragraf">Çocuk, üzerinde yuva olan bir dalı sarsarak bağırınca yarım düzine karga yavrusu neye uğradıklarını şaşırıp çığrış çığrış kanatlandılar. Wardle hemen silahını ateşledi. Kuşlardan biri düştü, öbürleri uçtu gitti.   </p>
			<p class="paragraf">“Al onu yerden, Joe!” dedi ihtiyar.   </p>
			<p class="paragraf">Delikanlı giderken sırıtıyordu. Belli belirsiz, karga etli hamur işi hayalleri uçuşuyordu kafasında. Kuşu alıp geri çekilirken güldü: Besili bir kuştu.   </p>
			<p class="paragraf">“Haydi bakalım, Bay Winkle, sıra sizde” dedi ev sahibi, kendi tüfeğini yeniden doldururken.   </p>
			<p class="paragraf">Winkle ilerledi. Silahını doğrulttu. Mister Pickwick ve arkadaşları, dostlarının müthiş namlusunun eseri olacağından kuşku duymadıkları karga sağnağından korunmak için ellerinde olmadan başlarını eğdiler. Ağır bir sessizlik çöktü ortalığa... derken bir bağırma... kanat çırpıntıları... bir şey tık etti.   </p>
			<p class="paragraf">“Hayrola?” dedi ihtiyar.   </p>
			<p class="paragraf">“Ateş almıyor mu?” diye sordu Mister Pickwick.   </p>
			<p class="paragraf">“Almadı” dedi Winkle. Hayal kırıklığından olacak, yüzü sapsarıydı.   </p>
			<p class="paragraf">“Allah Allah!” dedi ihtiyar. Tüfeği eline aldı. “Ateş almayanını hiç görmedim şimdiye kadar. İyi de, kapsülü nerde peki bunun?”   </p>
			<p class="paragraf">“Bak sen şu işe” dedi Winkle, “kapsülü koymayı unutmuşum!”   </p>
			<p class="paragraf">Ufak ihmal giderildi, Mister Pickwick tekrar çömeldi, Winkle kararlı ve azimkâr bir tavırla bir adım ilerledi; Tupman bir ağacın arkasından bakıyordu. Çocuk bağırdı; dört kuş birden havalandı. Winkle ateş etti. Acıdan kıvranan birinin çığlığı işitildi: İnsan sesiydi... karga değil... Tupman, saçmaların bir kısmını sol kolunda alıkoyarak bir alay masum kuşun hayatını kurtarmıştı!   </p>
			<p class="paragraf">Bunu izleyen curcuna nasıl anlatılabilir ki? Mister Pickwick’in heyecanının ilk feveran ânında kendine hâkim olamayarak Winkle’a, “Sefil!” diye bağırışı, Tupman’ın boylu boyunca yere serilip kalışı, Winkle’ın dehşet içinde onun başı ucunda dizçöküşü ve Tupman’ın nasıl kendinden geçmiş bir halde bir kadın ismini sayıklayıp dururken önce bir gözünü, sonra öbürünü açtığı, sonra yine sırt üstü düşerek ikisini birden yumduğu... Bütün bunları ayrıntılarıyla anlatmak, adamcağızın nasıl yavaş yavaş kendine geldiğini ve kolu mendillere sarılıp bağlandıktan sonra endişeli dostlarının kolları arasında ağır ağır geri götürüldüğünü anlatmak kadar zor olurdu.   </p>
			<p class="paragraf">Eve yaklaştılar. Hanımlar bahçe kapısında onları ve kahvaltıyı bekliyorlardı. Kızkurusu hala da göründü o ara. Gülümseyerek, daha hızlı yürümeleri için işaret etti. Felaketten habersizdi, besbelli. Zavallı! Zaman olur, cehalet saadettir...  </p>
			<p class="paragraf">Az daha yaklaştılar.   </p>
			<p class="paragraf">“Tuhaf şey, küçük ihtiyarın nesi var acaba?” dedi İsabella Wardle. Kızkurusu hala, herhalde Mister Pickwick’ten söz edildiğini düşünerek, alakadar olmadı. Onun gözünde Tupman bir delikanlıydı. Onun yaşını dürbünün tersinden görüyordu.   </p>
			<p class="paragraf">Kızlarını telaşa vermekten çekinen yaşlı ev sahibi, “Korkmayın!” diye uzaktan seslendi. Gelenler Bay Tupman’ın çevresine öylesine doluşmuşlardı ki, hanımlar kazanın mahiyetini henüz tam kestirememişlerdi.   </p>
			<p class="paragraf">Ev sahibi, “Korkacak birşey yok” dedi.   </p>
			<p class="paragraf">Hanımlar, “Ne oldu?” diye bağrıştılar.   </p>
			<p class="paragraf">“Bay Tupman ufak bir kaza geçirdi, hepsi o kadar.”   </p>
			<p class="paragraf">Kızkurusu hala tiz bir çığlık attı, sonra isterik bir gülme nöbetine tutularak arkası üstü yeğenlerinin kollarına yığıldı.   </p>
			<p class="paragraf"> “Biraz soğuk su serpin yüzüne” dedi ihtiyar.   </p>
			<p class="paragraf">Kızların halaları, “Hayır, hayır!” diye mırıldandı. “Daha iyiyim şimdi. Bella, Emily... Bir hekim! Yaralanmış mı? Öldü mü? Yoksa... Hah, hah, hah!” Ve iki numaralı isteri nöbetine kendini koyverdi, arada acı acı çığlıklar ataraktan gülmeye başladı.   </p>
			<p class="paragraf">Bay Tupman kendi başına gelenlerden ötürü kadının böylesine duygulanmış olmasından neredeyse gözleri dolacak kadar etkilenmişti.   </p>
			<p class="paragraf">“Canım hanfendiciğim, sakin olunuz” dedi.   </p>
			<p class="paragraf">“Onun sesi!” diye feryat etti kızkurusu hala ve aynı anda üç numaralı nöbetin şiddetli ârâzı kendini gösterdi.   </p>
			<p class="paragraf">Tupman, yatıştırıcı bir sesle, “Telaşlanmayın, çok rica ediyorum, canım hanfendiciğim” dedi. “Sizi temin ederim, çok küçük bir yara aldım.”  </p>
			<p class="paragraf">“O halde ölmediniz!” diye haykırdı histerik hatun. “Ah, söyleyin bana ki ölmediniz!”  </p>
			<p class="paragraf">“Aptallığı bırak, Rachael!” Wardle sahnenin şairaneliğiyle pek bağdaşmayan bir kabalıkla araya girdi. “Ölmediğini söyleyecek de n’olacak yani?”   </p>
			<p class="paragraf">“Yok, hayır, ölmedim” dedi Tupman. “Sizden başka kimsenin yardımını istemiyorum. Kolunuza yaslansam?” Ve sonra, “Ah, Bayan Rachael!” diye fısıldadı. Kadın helecan içinde ilerledi, kolunu uzattı. Kahvaltı odasına yöneldiler. Orada Tracy Tupman Rachael’in elini hafifçe dudaklarına değdirdikten sonra kanepeye çöktü.   </p>
			<p class="paragraf">“Baygınlık mı duyuyorsunuz?” diye sordu endişeli Rachael.   </p>
			<p class="paragraf">“Yoo” dedi Tupman. “Bir şey değil. Şimdi iyileşirim.” Gözlerini yumdu.   </p>
			<p class="paragraf">“Uyuyor” diye mırıldandı kızkurusu hala. (Tupman’ın optik uzuvları yirmi saniye kadar kapalı kalmıştı.)   </p>
			<p class="paragraf">“Sevgili... sevgili... Bay Tupman!”   </p>
			<p class="paragraf">Tupman birden ayaklandı. “Ah, bir daha söyleseniz o kelimeleri?”   </p>
			<p class="paragraf">Hanım irkildi. “Siz işitmediniz ki onları!” dedi, mahcup bir edâyla.   </p>
			<p class="paragraf">“Hiç işitmez olur muyum?” diye karşılık verdi Tupman. “Tekrarlayın onları. Eğer iyileşmemi istiyorsanız bir daha söyleyin!”   </p>
			<p class="paragraf">“Şış!” dedi hanım. “Kardeşim geliyor.”  </p>
			<p class="paragraf">Tracy Tupman eski hâlini alırken ihtiyar Wardle yanında bir hekimle odaya girdi.   </p>
			<p class="paragraf">Kol incelendi, yara pansuman edildi ve çok önemsiz olduğu bildirildi. Herkesin zihni böylece huzura kavuşmakla, hep birden, iştihalarını gidermeye koyuldular. Keyiflerinin geri geldiği yüzlerinden belli oluyordu. Yalnız Mister Pickwick suskun ve dalgın görünüyordu. Yüzünde kuşkuyla karışık bir güvensiz ifade vardı. Sabahki olaylardan sonra Winkle’a güveni sarsılmış, hem de çok sarsılmıştı.   </p>
			<p class="paragraf">“Kriket oynar mısınız?” diye sordu Wardle keskin nişancıya.   </p>
			<p class="paragraf">Başka zaman olsa Winkle buna olumlu cevap verirdi; durumunun nezaketini fark ederek, alçak gönüllülükle, “Hayır” dedi.   </p>
			<p class="paragraf">“Ya siz, beyefendi?” dedi Snodgrass, Bay Wardle’a.   </p>
			<p class="paragraf">“Vaktiyle oynardım; ama artık oynamıyorum. Buradaki kulübün üyesiyim ama oynamıyorum.”   </p>
			<p class="paragraf">“Büyük maç galiba bugün?” dedi Mister Pickwick.   </p>
			<p class="paragraf">“Evet” dedi ev sahibi. “Tabii izlemek istersiniz.”   </p>
			<p class="paragraf">“Ben, efendim, her çeşit sporu izlemekten haz duyarım” dedi Mister Pickwick, “yeter ki korkulur bir yanı olmasın ve de acemi kişilerin beceriksizliği insan hayatını tehlikeye atmasın.” Mister Pickwick sustu; gözlerini Winkle’a dikti. Önderinin keskin bakışı altında Winkle yerin dibine geçti. Büyük insan birkaç dakika sonra gözlerini çevirip ekledi:   </p>
			<p class="paragraf">“Yaralı dostumuzu hanımların ihtimamına emanet edebilir miyiz?”   </p>
			<p class="paragraf">“Beni daha iyi ellere emanet edemezsiniz!” dedi Tupman.   </p>
			<p class="paragraf">“İmkânsız” dedi Snodgrass da.   </p>
			<p class="paragraf">Böylece Tupman’ın evde cinsi latifin bakımına terk edilmesi, geri kalan konukların bütün Muggleton’ı miskinliğinden silkindiren ve Dingley Dell’e bir heyecan humması aşılayan o hüner sınavının yapılacağı yere gitmek üzere Bay Wardle’ın rehberliğinde yola çıkması kararlaştırıldı.   </p>
			<p class="paragraf">Gölgelikler altında tenha patikalardan geçerek, dört bir yanlarını saran manzara üzerine konuşa konuşa iki milden az bir yol yürüdüler; Mister Pickwick, kendini Muggleton şehrinin ana caddesinde bulduğunda, o yolu o kadar çabuk yürüyüp gelmiş olduklarına üzüldü âdeta.   </p>
			<p class="paragraf">Topografyaya az çok istidadı olan herkes çok iyi bilir ki Muggleton, belediye reisi, hemşerileri ve fahri hemşerileri olan tüzel kişilik sahibi bir şehirdir. Belediye reisinin fahri hemşerilere ya da fahri hemşerilerin belediye reisine ya da her ikisinin birden belediye meclisine ya da her üçünün birlikte Parlamento’ya sundukları dilekçeleri inceleyenler de önceden bilmeleri gereken bir şeyi, yani Muggleton’ın Hıristiyanlık umdelerini taassupla savunmayı ticari haklara sadakat bağıyla bir arada götüren, belediye beratını kraldan almış çok eski bir kasaba olduğunu öğrenirler. Bunun ispatı bâbında belediye reisi, belediye meclisi ve sair şehir sakinleri, çeşitli tarihlerde ülke sınırları dışında zenci köleliğinin sürüp gitmesine karşı en az bin dört yüz yirmi, ülke içinde fabrika sistemine herhangi bir müdahalede bulunulmaması için yine bir o kadar, papazların geçim ilamlarının satılabilmesinden yana altmış sekiz ve pazar günleri sokaklarda alışverişin yasaklanmasını isteyen seksen altı dilekçe sunmuşlardır.   </p>
			<p class="paragraf">Mister Pickwick bu şanlı kasabanın ana caddesinde durdu ve ilgiyle de karışık bir tecessüsle dört bir yana bakındı. Çarşı yerine geçen geniş bir alanın ortasında büyük bir han, hanın önünde bir tabela direği vardı; tabelada sanatta çok rastlanılır, fakat tabiatta ender bulunur bir şey; üç çarpık bacağını havaya kaldırmış, dördüncü ayağının orta tırnağının en uç noktası üzerinde dengelenen mavi renkli bir arslan görünüyordu. Ayrıca bir mezatçı ve bir yangın sigortası bürosu, bir zahireci, bir manifaturacı, bir nalbur, bir müskirat mağazası ve bir bakkal, bir kundura mağazası Mister Pickwick’in durduğu yerden bakınca göze çarpanlar arasındaydı. Bu sonuncusundan şapka, kadın başlığı, hazır elbise, güneş şemsiyesi ve ihtiyaç duyanlar için her türlü gerekli malumat da temin edilebilirdi. Dâvâ vekiline ait olduğunu herkesin tahmin edebileceği, önünde taş döşeli küçük avlusu olan, duvarları kırmızı tuğla örülü bir ev vardı. Sonra buna benzer bir başka kırmızı tuğladan, pancurlu bir ev vardı, kapısındaki büyük pirinç levhada koca koca harflerle, hekime ait olduğu yazıyordu. Birkaç oğlan çocuğu kriket sahasına gidiyorlardı. Kapılarının önüne çıkmış iki üç dükkân sahibi de oraya gitmeye can atar gibiydiler ve görünüşe göre fazla bir müşteri kaybına uğramaksızın pekâlâ gitmiş olabilirlerdi. Mister Pickwick bütün bunları daha uygun bir zamanda kayda geçirmek üzere şöyle bir görmek için orada az bir süre oyalandı, sonra dostlarının arkasından seğirtti. Onlar ana caddeden sapmış, cenk meydanının görüş menziline girmişlerdi bile.  </p>
			<p class="paragraf">Kale çubukları çatılmıştı; rakip takımların dinlenmeleri, açlık ve susuzluklarını gidermeleri için birkaç da büyük çadır kurulmuştu. Maç daha başlamamıştı. Dingley Dell’den ve Muggleton Birlik’ten üç beş oyuncu topu kendi aralarında fırlatarak vakit geçiriyorlardı. Onlar gibi hasır şapka, beyaz ceket ve pantolon giymiş birçokları daha o kılıkta amatör taşçı ustalarını andıran görünümleriyle çadırların çevresine saçılmıştı. Bay Wardle öne düşüp dostlarını çadırlardan birine götürdü.   </p>
			<p class="paragraf">İhtiyarın gelişi birkaç düzine “Nasılsınız?”la karşılandı. Konuklarını o gün olacakları görmeye son derece istekli, gördüklerinden de hiç şüphesiz büyük haz duyacak Londralı beyler olarak takdim edişini de hasır şapkaların havaya kalkması ve spor ceketlerin öne eğilmesi izledi.   </p>
			<p class="paragraf">Gövdesi ve bacakları bir çift şişik yastık kılıfı üzerine oturtulmuş devasa boyutta bir yarım pazen topunu andıran pek şişman bir şey, “Çadıra girseniz sanırım daha iyi olur, efendim” derken, “Orası çok daha hoşunuza gidecektir, beyfendi” diye üsteledi, ânılan pazen topunun öbür yarısına çok benzeyen bir başkası.   </p>
			<p class="paragraf">“Çok nâziksiniz” dedi Mister Pickwick.   </p>
			<p class="paragraf">“Buradan, efendim, çetele burada tutuluyor... Sahada en iyi yer burasıdır” dedi ilk konuşan. Bir kriketçi çadıra kadar götürdü onları. Ve soluk soluğa önden yürüyen Mister Pickwick çadıra girdiği sırada, kulağına, “Şahane oyun... şık spor... nefis idman... çok nefis” kelimeleri çalındı ve ilk gözüne çarpan şey, Rochester arabasındaki yeşil paltolu dostu oldu: Muggleton Birlik’in kaymak tabakasından seçkin bir çevreye nutuk atıyor, onlar da aldıkları feyizden mest olmuş bir halde onu dinliyorlardı. Kılığı biraz düzelmişti. Ayağında botlar vardı; ama her hâlinden o olduğu belliydi.  </p>
			<p class="paragraf">Yabancı, dostlarını hemen tanıdı. Yerinden fırlayıp Mister Pickwick’in eline yapıştı ve her zamanki tez canlılığıyla bir iskemleye doğru çekti götürdü onu; bir yandan da habire orda her şey sanki onun özel himayesi ve yönetimi altında olup bitiyormuş gibi konuşuyordu:   </p>
			<p class="paragraf">“Burdan... burdan... harika eğlence... bol bira... domuz başları, sığır butları... danalar; hardal... arabalar dolusu; şaane bir gün... çökün, çökün... bakın rahatınıza... Sizi gördüğüme sevindim... çok.”   </p>
			<p class="paragraf">Mister Pickwick söz dinleyip oturdu. Winkle ve Snodgrass da esrarengiz dostlarının talimatına uydular. Bay Wardle hiç konuşmadan hayretler içinde, onları seyrediyordu.   </p>
			<p class="paragraf">“Bay Wardle... dostum” dedi Mister Pickwick.  </p>
			<p class="paragraf">“Dostunuz! Azizim efendim, nasılsınız?... Dostlarımın dostu... Verin elinizi efendim...” Ve yabancı, yıllardır içtikleri su ayrı gitmez dostuymuş gibi hararetle Wardle’ın eline sarıldı, sonra yüzünü ve endamını adamakıllı bir gözden geçirmek istiyormuş gibi bir iki adım geriledi; tekrar ve mümkünse eğer, öncekinden de daha bir coşkuyla el sıkıştı onunla.   </p>
			<p class="paragraf">“Ee, hangi rüzgâr attı sizi buraya?” dedi Mister Pickwick, hayırhahlığın mı, şaşkınlığın mı ağır bastığı belli olmayan bir gülümsemeyle.  </p>
			<p class="paragraf">“Geliverdim işte” diye karşılık verdi yabancı. “Taç’ta kalıyorum... Muggleton’daki Taç hanı... birileriyle rastlaştık... spor ceketler filan... spor pantolonlar... ançuvezli sandöviçler... böbrek ızgarası; terbiyeli... harika insanlar... şaane!”  </p>
			<p class="paragraf">Mister Pickwick yabancının steno sistemine yeterince alışkanlık kespetmişti: Bu hızlı ve kopuk sözlerden, onun bir yolunu bulup Muggleton Birlik üyeleriyle tanışmış ve bu tanışıklığı kendine özgü bir yöntemle genel bir dâvete yol açabilecek yakın dostluğa çevirmiş olduğunu anladı ve merakı tatmin olmakla, gözlüğünü takarak, tam o sırada başlamak üzere olan oyunu seyre hazırlandı.   </p>
			<p class="paragraf">İlk vuruş sırası Muggleton Birlikteydi. O en seçkin kulübün en ünlü üyelerinden ikisi, Dumkins ile Podder, ellerinde kriket sopalarıyla, her biri kendi kalesine doğru yürümeye başlayınca herkes göz kulak kesildi. Dingley Dell’in gözbebeği Luffey, cengâver Dumkins’in kalesine atış yapmaya çıkarılmıştı; Struggles’ın da o güne dek hiç yenik düşmemiş Podder’ın karşısında aynı görevi üstlenmesi uygun görülmüştü. Birkaç oyuncu alanın çeşitli noktalarına “meydancı” yerleştirildi; her biri, ellerini dizlerine dayayarak acemi bir birdir bir oyuncusu önünde durur gibi vaziyet aldı. Bütün iyi oyuncular öyle yaparlar. Hattâ, genellikle, başka türlü doğru dürüst meydan tutmanın imkânsız olduğu söylenir.  </p>
			<p class="paragraf">Hakemler kalelerin arkasında yerlerini aldı, çetele tutanlar oyuncuların kaç kere koştuğunu işaret etmeye hazırlandı; herkes soluğunu kesti, bir sessizlik oldu. Luffey, kalesinin başında eylemsiz duran Podder’ın üç beş adım gerisine kadar gerileyerek topu birkaç saniye sağ gözünün önünde tuttu. Dumkins, Luffey’in hareketlerini dikkatle gözlüyor, kendine güvenle, topun gelmesini bekliyordu.   </p>
			<p class="paragraf">“Haydi!” diye birden bağırdı Luffey. Top elinden fırlayıp hızla kalenin orta çubuğuna doğru uçtu. Gözünü dört açmış bekleyen Dumkins tetikteydi. Sopanın ucuna çarpıp sıçrayan top tam zamanında eğilip başlarını sakınan meydancıların üzerinden uçtu gitti.   </p>
			<p class="paragraf">“Koş... koş... bir daha... Hadi işte, fırlat... havaya... dur orda... bir daha... yok, hayır... evet... hayır... fırlatsana topu, fırlat havaya!”... vuruşu izleyen bağırışmalardı. Bağırışmaların ardı kesildiğinde Muggleton Birlik iki sayı kazanmıştı. Podder da hem kendisine, hem Muggleton’a şan olacak zafer çelenkleri kazanmada Dumkins’ten geri kalmadı. Şüpheli topların yolunu kesiyor, kötü toplara aldırmıyor, iyilerini alanın dört yanına uçuruyordu. Meydancılar kan ter içinde kalmış, yorulmuşlardı. Atıcılar değiştirildi, kollar sızlayana dek atış yaptılar, Dumkins ve Podder’i alt etmek mümkün olmadı. Ne zaman yaşlı başlı biri topu havada tutmaya kalksa, top ya bacaklarının arasından kaçıp gidiyor ya da parmaklarının ucundan kayıyordu. Ne zaman tığ gibi bir başkası tutmak istese top burnuna çarpıp iki kat hızlanarak uçuyor, bu arada tığ gibi beyfendinin gözlerine yaşlar doluyor, gövdesi acılar içinde kıvranıyordu. Top doğrudan kaleye fırlatıldığında ise Dumkins ondan önce oraya yetişmiş oluyordu. Kısacası, Dumkins’in çeldiği top tutulduğu ve Podder’ın kale çubuklarından biri yıkıldığında Muggleton Birliğe elli dört sayı yazılmıştı; Dingley Dell’lilerin sayı tahtası ise tıpkı kendi suratları gibi bomboştu. Aradaki fark kapatılamayacak kadar büyüktü. Luffey olanca gayreti ve Struggles olanca hevesiyle ustalık ve tecrübenin akla getirebileceği her şeyi yaptılar Dingley Dell’in karşılaşmadaki kaybını kapatmak için: Hepsi boşa çıktı. Son oyunun daha ilk başında Dingley Dell pes etti, Muggleton Birliğin üstün gücüne teslim oldu.   </p>
			<p class="paragraf">Bu arada yabancı hiç durmadan bir şeyler yiyor, içiyor, konuşuyordu. Her iyi vuruşta memnuniyetini, oyuncuya verdiği iyi notu büyüklene büyüklene dile getirmekten geri durmuyor, bu da, tabii, ilgili tarafın bir hayli hoşuna gidiyordu. Buna karşılık, beceriksizlik yüzünden top tutulamadığı ve vuruş yapılamadığı zaman da kişisel hoşnutsuzluğunu, her defasında, “Ah, ah! Aptallığa bak!” “Haydi bakalım, yağlı parmak,” “Bu ne acemilik yahu!”, “Hadi canım sen de!” türünden suçlamalarla heveskâr oyuncunun yüzüne vuruyordu. Bu sözler onu, orda bulunan herkesin gözünde, soylu kriket oyununun tüm sanat ve esrarına vâkıf, ehliyeti su götürmez bir üstat mertebesine yükseltmiş gibiydi.   </p>
			<p class="paragraf">“Harika oyun... iyi oynandı... bazı vuruşlar takdire şâyandı” dedi yabancı, her iki takım da oyunun bitiminde çadıra doluştuğu zaman.   </p>
			<p class="paragraf">Onun bu konuşkanlığından pek hoşlanan Bay Wardle, “Hiç oynamış mıydınız, beyfendi?” diye sordu.   </p>
			<p class="paragraf">“Oynamış mıydım da söz mü? Herhalde... Binlerce kez... burda değil... Batı Hint Adaları’nda... Kanını kaynatır insanın... zor iş... müthiş.”  </p>
			<p class="paragraf">“Öyle bir iklimde epey terletici bir meşgale olmalı” dedi Mister Pickwick.  </p>
			<p class="paragraf">“Terletici de ne kelime; kıpkızıl sıcak! Yakar kavurur... alev alev. Bi kere bi maçta oynadımdı... tek kaleyim... Albay dostum var. Sir Thomas Blazo... kim daha çok koşacak... Yazı turayı kazanıyorum... ilk atışlar... sabahın saat yedisi... altı yerli var, meydancı... giriştim işe... sürdürüyorum... dehşet bi sıcak... yerliler hep bayıldı... götürdüler onları... bir yarım düzine daha çağrıldı... onlar da bayıldı... Blazo atış yapıyor... iki yerli var, ona yardımcı... yıkamıyor beni... bayılıyor o da, güçlükle götürüyorlar albayı... . ben dayanıyorum... Sadık uşağı... Quanko Samba... bi o kaldı... güneş öyle kızgın ki sopanın orası burası hep kabarmış... top da kızarmakta... beş yüz yetmiş sayı yapmışım... bende de hal kalmadı... Quanko var gücünü topladı, son bir gayret... devirdi kaleyi... bi banyo aldım yemeğe çıktım.”  </p>
			<p class="paragraf">“Peki öbürü... neydi hani adı... ona ne oldu, beyfendi?” diye sordu yaşlı bir bey.   </p>
			<p class="paragraf">“Blazo mu?”  </p>
			<p class="paragraf">“Hayır, öbürü.”   </p>
			<p class="paragraf">“Quanko Samba?”   </p>
			<p class="paragraf">“O, evet.”  </p>
			<p class="paragraf">“Zavallı Quanko... dayanamadı... Atışları hep bana yazıldı ama kendi hesabına yanan o oldu... Öldü, efendim.” Yabancı burada yüzünü kahverengi bir kupanın içine gömdüyse de, bunu heyecanını gizlemek için mi, yoksa muhtevasını içmek için mi yaptığını kesinlikle söyleyemeyeceğiz; tek bildiğimiz şu ki, birdenbire duraladı, uzun ve derin bir soluk aldı, kaygılı bir yüzle Mister Pickwick’ten yana baktı: Tam da o sırada Dingley Dell kulübünün önde gelen üyelerinden ikisi Mister Pickwick’e yaklaşmış, “Mavi Arslan’da sade bir yemek yiyeceğiz, efendim. Umarız siz ve dostlarınız da bize katılırsınız” diyorlardı.   </p>
			<p class="paragraf">“Elbette” dedi Wardle, “dostlarımız arasında saydığımız Bay...” Yabancıya doğru baktı.   </p>
			<p class="paragraf">“Jingle” dedi o dirayetli zat, imayı hemen kavrayarak. “Jingle... Alfred Jingle Esq. Hiçbir Yerde Hiç Konağı Sahibi.”   </p>
			<p class="paragraf">“Elbette, çok memnun olurum” dedi Mister Pickwick.   </p>
			<p class="paragraf">“Ben de” dedi Alfred Jingle; ve bir kolunu Mister Pickwick’in, öbürünü Bay Wardle’ın koluna dolayarak Mister Pickwick’in kulağına fısıldadı, sır verircesine: “Harikulade nefis yemekler... söğüş ama harika... Bu sabah salona bir göz attım... kuş etleri, börekler filan, hepsinden var... Hoş insanlar bunlar... terbiyeli de çok.”   </p>
			<p class="paragraf">Yapılacak başka bir hazırlık olmadığı için bütün heyet ikili üçlü dağınık gruplar halinde şehrin yolunu tuttu. Bir çeyrek saat sonra Muggleton’da Mavi Arslan Hanı’nın büyük salonunda herkes yerini almıştı. Dumkins sofraya başkanlık ediyordu; Luffey onun yardımcılığını üstlendi.   </p>
			<p class="paragraf">Konuşmalar, çatal bıçak ve tabak gürültüsü sürdü gitti; suratsız üç garson oradan oraya koşuştular; sofradaki bir sürü yiyecek tezelden tüketildi ve bu kargaşa alanlarının her birine şakacı Jingle’ın en azından yarım düzine normal insan kadar katkısı oldu. Herkes tıka basa karnını doyurduktan sonra sofra örtüsü kaldırıldı, masaya şişelerle kadehler ve yemiş getirildi; garsonlar “toparlama” işi için, ya da, bir başka deyişle, arta kalan yiyecek içecekten ellerine geçirebildiklerine kendi kullanım ve maişetleri adına sahip çıkmak için ortadan çekildiler.   </p>
			<p class="paragraf">Bunu izleyen genel şenlik ve sohbet mırıltıları arasında pek sessiz sedasız oturan, bana bişey-deme-ne desen-itiraz-ederim yüzlü, ufak tefek, tombalak bir adam vardı; kimi vakit, sohbet seyrekleştiğinde, çok önemli bir şey söyleyecekmiş gibi çevresine bakınıyor, kimi vakit de tarifi mümkünsüz bir azametle kesik kesik öksürüyordu. Neden sonra, ortalığın az çok sessizleştiği bir anda, âdeta bağırırcasına ve kasıntıyla seslendi:   </p>
			<p class="paragraf">“Bay Luffey!”   </p>
			<p class="paragraf">Herkes derin bir sessizliğe gömülürken hitaba mazhar olan zât karşılık verdi:   </p>
			<p class="paragraf">“Efendim!”  </p>
			<p class="paragraf">“Beylere kadehlerini doldurmalarını rica ederseniz, sizlere birkaç kelime söylemek istiyorum, efendim.”   </p>
			<p class="paragraf">Jingle hemen koruyucu bir edâyla, “Evet! Evet!”i basınca bütün kumpanya onu yankıladı. Kadehler dolduruldu ve Başkan Yardımcısı dikkat küpü bilge bir tavır takındı.   </p>
			<p class="paragraf">“Buyrun, Bay Staple” dedi.   </p>
			<p class="paragraf">“Beyfendi” dedi kısacık boylu adam, yerinden kalkarak, “söyleyeceklerimi değerli başkanımıza değil, size söylemek istiyorum, zira değerli başkanımız bir ölçüde –diyebilirim ki büyük bir ölçüde– söyleyeceklerimin konusudur ya da demek istediğim, yani de... de...”   </p>
			<p class="paragraf">“Belirtmek istediğiniz” diye yardımcı oldu Jingle.   </p>
			<p class="paragraf">“... Evet, belirtmek istediğim” dedi bücür adam. “Sayın dostuma, eğer kendisine dostum dememe izin verirlerse... (dört “evet”, biri mutlaka Jingle’dan) yardımları için teşekkür ediyorum. Ben, beyfendi, bir Dell’liyim... bir Dingle Dell’li. (Alkışlar.) Muggleton halkının bir cüzzü olma şerefine nail olduğumu iddia edemem. Ne de... efendim... samimiyetle itiraf etmeliyim ki, o şerefte gözüm var. Nedenini söyleyeceğim, efendim... (Bravo!): Muggleton’ın kendine atfettiği bütün şeref ve pâyelerin hakkını vermeye her zaman hazırım; onlar, benim beyanıma ya da tek tek saymama ihtiyaç göstermeyecek kadar çok ve ünlüdür. Bununla birlikte, Muggleton’ın bir Dumkins ve bir Podder çıkarmış olduğunu hatırlarken Dingley Dell’in de bir Luffey ve bir Struggles’la iftihar edebileceğini hiçbir zaman unutmayalım, efendim. (Coşkun alkışlar.) Adlarını ilk zikrettiğim beylerin meziyetlerini küçümsemek istediğim sanılmasın. Bugün olanlardan ne kadar duygulansalar haklarıdır, onlara gıpta etmekteyim, efendim. (Alkışlar.) Burda beni dinleyen herkes, bir fıçı içinde – tabir caizse – ‘yan gelmiş yatan’ birinin İskender’e verdiği cevabı biliyordur sanırım: ‘Diyojen olmasaydım, İskender olurdum’ demişti. Bu beylerin de, ‘Dumkins olmasaydım, Luffey olurdum; Podder olmasaydım, Struggles olurdum’ dediklerini işitir gibiyim. (Heyecan dalgası.) Fakat, Muggleton’ın muhterem zevâtı, sizin hemşerileriniz yalnız krikette mi temayüz etmekteler? Sizler ‘Dumkins gibi azimkâr’ sözünü hiç işitmediniz mi? Size hiç mi, Podder’le mülkiyeti çağrıştırmayı öğretmediler? (Şiddetli alkışlar.) Haklarınız, hürriyetleriniz ve imtiyazlarınız için mücadele verirken bir anlık da olsa umutsuzluğa, kötümserliğe kapılmadınız mı? Ve böyle zor anlarınızda Dumkins adı yüreğinizde sönmeye yüz tutan ateşi hiç tazelemedi mi ve o insanın tek bir sözüyle o ateş hiç sönmemişçesine yeniden alevlenmedi mi? (Alkış tufanı.) Beyler, sizleri, Dumkins ve Podder adlarını coşkulu bir alkış halesiyle sarmaya çağırıyorum...”   </p>
			<p class="paragraf">Kısa boylu adam burda konuşmayı kesti ve burda sesler yükselmeye, eller masalara vurulmaya başladı. Bütün gece çok az aralıklarla sürdü bu. Başkalarının da şerefine içildi. Luffey ve Struggles, Mister Pickwick ve Jingle her biri ayrı ayrı katışıksız övgüye boğuldu. Her biri, sırası geldiğinde söz alıp kendisine gösterilen teveccühe şükranlarını sundu.   </p>
			<p class="paragraf">Varlığımızı adadığımız soylu dâvâya yürekten bağlılığımızdan ötürü, bu konuşmaların en silik genel hatlarını olsun meraklı okuyucularımızın istifadesine sunabilmiş olsaydık burda ifade edemeyeceğimiz kadar gururlanır ve ölümsüzlüğü hakettiğimiz duygusuna kapılabilirdik. Ama şu anda bu imkândan yoksunuz. Bay Snodgrass her zaman olduğu gibi yine bir sürü not almıştı; eğer kelimelerin yakıcı belagati, ya da şarabın kafayı tütsüleyen etkisi yazısını neredeyse, üslûbunu ise bütünüyle anlaşılmaz kılacak kadar elini titretmemiş olsaydı, hiç şüphe yok ki o notlardan son derece yararlı ve değerli bilgiler edinebilirdik. Sabırlı incelemelerimiz sayesinde, güç bela, bazı harflerle konuşmacıların isimleri arasında çok hafif benzerlikler keşfeder gibi olduk; bundan başka, “kâse”, “köpüklü”, “yakut”, “parlak” ve “şarap” kelimelerinin kısa aralıklarla sıkça tekrarlandığı (ve Jingle tarafından söylendiği sanılan) bir şarkının güftesini de az buçuk çıkarabiliyoruz. Notların en sonunda “bal tası” gibi bir şeye ancak belli belirsiz bir atıf fark edilebiliyor. “Soğuk su” ve “boğmak” kelimeleri geçiyor ayrıca metinde. Ne ki bunlar üzerine kurabileceğimiz her türlü varsayım ister istemez sırf zan ve tahmine dayanacağından, onların yol açabileceği kurusıkı tasarımların hiçbirisine rağbet etmemeyi uygun görüyoruz.   </p>
			<p class="paragraf">Onun için, gelin biz yine Bay Tupman’a dönelim; ama ondan önce, o gece saat on ikiye birkaç dakika kala Dingley Dell ve Muggleton kibarlarının hep bir ağızdan aşağıdaki güzel ve içli nameyi terennüm ettiklerinin işitildiğini de kısaca ekleyelim:   </p>
			<p class="paragbos">  </p>
			<p class="paragraf">“Sabah olana dek eve dönmicez,   </p>
			<p class="paragraf">Sabah olana dek eve dönmicez,  </p>
			<p class="paragraf">Sabah olana dek eve dönmicez,  </p>
			<p class="paragraf">Gün ışımadan dönmicez!”  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-12-backlink" id="footnote-225-12">12</a>	Daniel Lambert adında birisi. 1770-1809 arasında yaşamış. Yirmi üç yaşında 224, öldüğünde 371 kiloymuş. (ç.n.)</p>
				</div>
			</div>
		</div>
	</body>
</html>