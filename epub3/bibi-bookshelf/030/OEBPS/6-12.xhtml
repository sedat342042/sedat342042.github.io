<html xmlns="http://www.w3.org/1999/xhtml">
	<head>
		<title>6-12</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-14">FASIL 13  </p>
			<p class="arabaslik_orta ParaOverride-9">Eatanswill; oradaki partilerin durumu ve o kadim,   </p>
			<p class="arabaslik_orta ParaOverride-9">sadık, vatanperver kasabayı parlamentoda   </p>
			<p class="arabaslik_orta">temsil edecek bir üyenin seçimine dair  </p>
			<p class="paragbas">Açıkça itiraf edelim: Pickwick Kulübü’nün ciltler dolusu evrakına gömülmezden önce Eatanswille’in adını hiç işitmemiştik. Yine aynı içtenlikle belirtelim ki, günümüzde de böyle bir yerin gerçekten var olduğunun kanıtını boşuna aramışızdır. Mister Pickwick’in her bir işareti ve beyanının ne denli güvenilir olduğunu bildiğimizden ve kendi hâfızamızı o büyük insanın zapta geçmiş beyanlarına karşı çıkarmayı da küstahlık saydığımızdan, bu konu hakkında başvurabileceğimiz bütün yetkili kaynakları taradık, A ve B listelerindeki<span class="dipp"><a class="_idFootnoteLink" href="#footnote-225-20" id="footnote-225-20-backlink">20</a></span> bütün isimlere baktık, Eatanswill’in ismini göremedik. Seçkin yayınevlerimizce toplumun hizmetine sunulan Siyasi Cep Haritaları’nın her bir köşesini inceden inceye gözden geçirerek yürüttüğümüz bir araştırma aynı sonucu verdi. Bu yüzdendir ki Mister Pickwick’in titiz duyarlılığı ve onu yakından tanıyan herkesçe çok iyi bilinen kendine özgü ince nezaketiyle, gözlemlerine konu olan mahallin gerçek adını uydurma bir adla kasten değiştirmiş olduğu kanısına vardık. Bu kanımızı pekiştiren, kendi başına ele alındığında önemsiz ve sudan görünse bile bu açıdan bakınca dikkate alınmaya değer küçücük bir nokta daha var; Mister Pickwick’in not defterindeki bir kayıttan, kendisine ve müridlerine Norwich postasında yer ayırtılmış olduğu anlaşılıyor. Ne var ki, kasabanın hangi yönde olduğu dahi bilinmesin diye sanki, bu kaydın üstü sonradan çizilmiş. Bu itibarla bu konuda herhangi bir tahminde bulunmaksızın ve hiç vakit geçirmeksizin hikâyemizi kahramanlarının bize sağlamış olduğu malzemeyle yetinerek anlatmayı sürdüreceğiz.  </p>
			<p class="paragraf">Evet, anlaşıldığına göre Eatanswill’liler, çoğu küçük şehir halkı gibi, kendilerini dünyanın en önde gelen halkı saymakta ve ziyadesiyle önemsemekteydiler. Her Eatanswill’li, kendi konumunun haiz olduğu ağırlığın bilinciyle, şehri ikiye bölen iki büyük partiden birine, Maviler’e ya da Sarılar’a tüm benliğiyle bağlanıp bağlı kalmayı görev bilmekteydi. Maviler Sarılara karşı çıkmak için hiçbir fırsatı kaçırmazken, Sarılar da Mavilere karşı çıkmak için hiçbir fırsatı kaçırmazlardı. Bu yüzden ne zaman Sarılar ve Maviler bir mitingde, Belediye Binası’nda, panayır ya da pazarda karşılaşsalar aralarında tartışma çıkar, karşılıklı sert sözler sarfedilirdi. Bu bölünme nedeniyle Eatanswill’de her şeyin bir parti sorunu yapıldığı hiç söylenmese de olur. Sarılar Pazaryeri’ne yeni bir tepe penceresi açılmasını mı önerdiler, Maviler derhal mitingler düzenleyip bu öneriyi yerin dibine batırırlardı; Maviler Ana Cadde’ye bir tulumba daha mı konulmasını istediler, bütün Sarılar bir olup ayağa dikilir ve bu rezalet karşısında dehşetten donakalırlardı. Şehirde Mavi’ci dükkânlar ve Sarı’cı dükkânlar vardı; Mavi’ci hanlar ve Sarı’cı hanlar vardı. Hattâ kilisede dahi bir Maviler sahını ile bir Sarılar sahını vardı.  </p>
			<p class="paragraf">Tabii bu güçlü partilerden her birinin kendi has sözcüsü ve temsilcisinin olması da olmazsa olmaz bir zorunluluktu. Dolayısıyla şehirde iki gazete yayımlanıyordu: <span class="CharOverride-7">Eatanswill Postası ve Bağımsız Eatanswill</span>. Birincisi Mavi’ci ilkeleri savunur, öbürü Sarılar’ı desteklemekte kesin kararlı bir yol izlerdi. Pek acar gazetelerdi ikisi de. O ne başmakaleler, o ne ateşli saldırılar! “Şu bizim iki para etmez refikimiz, Posta”... “O alçak ve nâmert gazete, Bağımsız”... “Bağımsız olacak o yalancı, küfürbaz varakpâre”... “Posta adındaki aşağılık, karaçalıcı müfteri”... gibi insanın kanını beynine sıçratan suçlamalar her birinin her sayısında sütunları doldurur, şehir ahalisinin yüreklerinde şiddetinden yanına varılmaz haz ve öfke duyguları uyandırırdı.  </p>
			<p class="paragraf">Mister Pickwick her zamanki uzak görüşlülüğü ve basiretiyle kasabayı ziyaret için özellikle uygun bir zamanı seçmişti. Mücadele müthişti. Slumkey Konağı sahibi Asaletli Samuel Slumkey, Maviler’in adayıydı. Eatanswill yakınlarındaki Fizkin Köşkü’nün sahibi Sayın Horatio Fizkin, dostlarının ısrarı üzerine Sarılar’ın adayı olmayı kabul etmişti. <span class="CharOverride-7">Posta</span>, Eatanswill’li seçmenleri uyararak, yalnız İngiltere’nin değil, bütün uygar dünyanın gözünün üzerlerinde olduğunu yazıyordu: <span class="CharOverride-7">Bağımsız</span> da, âmirane bir edâyla, Eatanswill seçim bölgesi sakinlerinin öteden beri zannedildiği gibi dünya harikası bir halk mı, yoksa İngiliz adına da, özgürlüğün nimetlerine de layık olmayan iki para etmez süfli yaratıklar mı olduklarını merak ettiğini yazıyordu. Eatanswill, Eatanswill olalı beri hiç bu denli dağdağalı günler yaşamamıştı.  </p>
			<p class="paragraf">Mister Pickwick ve dostları, Sam’le birlikte Eastanswill yolcu postasının üst katından indiklerinde akşamın ileri bir saatiydi. Şehir Arması Hanı’nın pencerelerinden aşağı mavi ipekten dokunmuş kocaman bayraklar sarkıtılmış, bütün pencerelere, dev boyutlu harflerle, Asaletli Samuel Slumkey’nin seçim komitesinin orda her gün faaliyette olduğunu bildirir ilanlar iliştirilmişti. Yolda bir sürü aylak adam toplanmıştı; balkonda Bay Slumkey adına konuşmakta olduğu anlaşılan, yüzü pancar gibi kızarmış, sesi kısılmış bir adama bakıyorlardı. Adamın söylediklerinin etkisi de, ne demek istediği de, Bay Fizkin’in komitesinin köşebaşına diktiği dört iri davulun ardı arkası kesilmeyen dandunundan güme gitmekteydi ama, yanında duran kısacık boylu işgüzar biri ikide bir şapkasını çıkarıp alkışlamaları için işaret ettikçe ahali her defasında coşarak alkışı basıyor, bağırıp çağırıyordu. Ne ki, kızarmış yüzlü adamın gitgide daha da kızararaktan konuşmasını sürdürdüğüne bakılırsa, söyledikleri işitiliyor olsaydı da onun için bir şey fark etmeyecekti.  </p>
			<p class="paragraf">Pickwickçiler arabadan iner inmez kalabalığın aklı başında, bağımsız bireylerden oluşan bir kolu çevrelerini sardı, alkışlar ve yaşa sesleri üç kez ayyuka çıktı; ana gövde de buna katılınca (çünkü bir kalabalığın neyi alkışladığını bilmesi hiç gerekmez) haykırışlar balkondaki kırmızı yüzlü adamı bile susturan dehşetli bir zafer şamatasına dönüştü.  </p>
			<p class="paragraf">“Hurra!” diye haykırdı kalabalık, son bir kez.  </p>
			<p class="paragraf">Balkondaki bücür çığırtkan, “Bir hurra daha!” diye avazı çıktığı kadar bağırınca, kalabalıktan sanki çelik çarklı demir döküm ciğerlerden kopar gibi bir haykırış daha yükseldi.  </p>
			<p class="paragraf">“Yaşasın Slumkey!” diye kükredi dürüst ve bağımsız kitle.  </p>
			<p class="paragraf">“Yaşasın Slumkey!” diye Mister Pickwick de şapkasını çıkararak yankı verdi.  </p>
			<p class="paragraf">“Fizkin’i istemiyoruz!”  </p>
			<p class="paragraf">“Katiyen!” diye bağırdı Mister Pickwick de.  </p>
			<p class="paragraf">“Hurra!” Ve yem borusu çalınca coşan sirk hayvanlarının hep bir ağızdan kükreyişini andırır bir kükreyiş daha duyuldu.  </p>
			<p class="paragraf">“Slumkey de kim?” diye fısıldadı Bay Tupman.  </p>
			<p class="paragraf">“Bilmiyorum” dedi Mister Pickwick, aynı tonda. “Hışşt! Hiç soru sorma. Bu gibi durumlarda en iyisi güruhun yaptığını yapmaktır.”  </p>
			<p class="paragraf">“Peki, ya iki güruh varsa?” dedi Bay Snodgrass.  </p>
			<p class="paragraf">“Hangisi daha büyükse onunla birlik olur bağırırsın” dedi Mister Pickwick.  </p>
			<p class="paragraf">Ciltler doldurulsa daha fazlası söylenemezdi.  </p>
			<p class="paragraf">Onlara yol vermek için sağa sola açılan kalabalığın coşkulu alkışları arasında hana girdiler. İlk iş, gece yatacak yer bulmaktı.  </p>
			<p class="paragraf">Mister Pickwick garsonu yanına çağırdı. “Burada kalabilir miyiz?” diye sordu.  </p>
			<p class="paragraf">“Bilmem ki, beyim” dedi adam. “Maalesef doluyuz. Bir sorayım, efendim.” Sorup öğrenmeye giderek az sonra döndü, beylerin “Mavi” olup olmadıklarını sordu.  </p>
			<p class="paragraf">Mister Pickwick de, dostları da adaylardan hiçbirine sıcak ilgi duymadıkları için ne diyeceklerini bilemediler. Bu ikilem içerisinde Mister Pickwick’in aklına, geçende tanıştığı dostu Perker geldi.  </p>
			<p class="paragraf">“Bay Perker adında bir bey tanıyor musun?” diye sordu garsona.  </p>
			<p class="paragraf">“Tanımaz mıyım, efendim. Asaletli Samuel Slumkey’nin temsilcisi.”  </p>
			<p class="paragraf">“O Mavi’dir, sanıyorsam?”  </p>
			<p class="paragraf">“Tabii, efendim, öyledir.”  </p>
			<p class="paragraf">“O halde biz de Mavi’yiz.” dedi Mister Pickwick. Öyle dedi ama, adamın bu uzlaşıcı açıklamayı bir parça şüpheyle karşıladığını görerek kartını uzattı, eğer handa ise vakit geçirmeden Bay Perker’a götürmesini istedi. Garson çekildi, sonra hemen dönerek Mister Pickwick’i birinci katta geniş bir odaya götürdü. Orada, üstü kitaplarla ve kâğıtlarla kaplı uzun bir masanın başında Bay Perker oturuyordu.  </p>
			<p class="paragraf">“Vay, efendim... vay! Azizim, efendim!” dedi ufak tefek adam, ayağa kalkıp ilerleyerek. “Sizi gördüğüme memnun oldum, çok memnun oldum. Lütfen oturun. Niyetinizi gerçekleştirdiniz demek, seçim izlemeye kalkıp buralara geldiniz?”  </p>
			<p class="paragraf">Mister Pickwick bunu başıyla doğruladı.  </p>
			<p class="paragraf">“Kıyasıya mücadele içindeyiz, azizim” dedi yerden bitme Perker.  </p>
			<p class="paragraf">Mister Pickwick ellerini ovuşturdu. “İşte buna sevindim” dedi. “Hangi taraf olursa olsun, tavizsiz vatanperverliği takdirle karşılarım. Kıyasıya bir mücadele diyorsunuz, yani?”  </p>
			<p class="paragraf">“Çok” dedi yerden bitme. “Anlatılır gibi değil. Şehrin bütün içkili lokantalarını kapattık, hasımlarımıza birahanelerden başka yer bırakmadık. Dâhiyane bir taktik, değil mi? Ha? Ne dersiniz?” Perker kendinden memnun memnun gülümsedi ve dolu dolu bir tutam enfiye çekti.  </p>
			<p class="paragraf">“Peki sonuç ne olacak? İhtimaller ne merkezde?” Mister Pickwick sordu.  </p>
			<p class="paragraf">“Doğrusunu isterseniz, beyfendiciğim, henüz oldukça belirsiz. Fizkin’in adamlarının Beyaz Karaca’daki arabalıkta otuz üç seçmenleri var.”  </p>
			<p class="paragraf">“Arabalıkta mı?” Mister Pickwick dâhiyane taktiğe –bir kere daha– şaşmaktan kendini alamadı.  </p>
			<p class="paragraf">“Lazım olana kadar orda kilit altında tutuyorlar onları” diye sözünün ardını getirdi Perker. “Maksat, tabii, bizim onlara ulaşmamıza mâni olmak. Zaten ulaşsak da nâfile ya! Zil zurna sarhoş hepsi. Zeki çocuk bu Fizkin’in adamı, hakkaten çok zeki.”  </p>
			<p class="paragraf">Mister Pickwick gözlerini dikip baktı, hiçbir şey söylemedi.  </p>
			<p class="paragraf">“Yine de başarı kazanacağımızdan eminim” dedi Bay Perker, sesini alçaltıp âdeta fısıldarcasına. “Dün gece burda küçük bir çay partisi düzenledik... kırk beş kadın, beyfendiciğim... giderken her birine bir yeşil şemsiye verdik.”  </p>
			<p class="paragraf">“Şemsiye mi verdiniz?”  </p>
			<p class="paragraf">“Evet, efendim, şemsiye. Tanesi yedi buçuk şilinden kırk beş şemsiye! Kadınlar süs eşyasına bayılırlar... O şemsiyeler öyle etkili oldu ki, görecektiniz. Kocalarının hepsini, biraderlerinin de yarısını şimdiden kazandık sayılır. Çorap, fanila gibi şeyler bunun yanında hiç kalır. Kendi fikrim, beyfendiciğim, doğrudan benim fikrim. Doluda, yağmurda ya da güneşli havada beş yeşil şemsiyeye rastlamadan sokakta beş metre yürüyemezsiniz.”  </p>
			<p class="paragraf">Burada küçük adam katıla katıla gülmeye koyuldu ve ancak üçüncü bir şahsın içeri girmesiyle kendini toparladı.  </p>
			<p class="paragraf">Uzun boylu, zayıf, tepesi açılmaya yüz tutmuş kır saçlı biriydi içeri giren. Yüz ifadesinde ciddi bir azametle karışık akıl sır ermez bir hikmet okunuyordu. Kahverengi uzun bir pardösü, siyah pamuklu yelek, koyu külrengi pantolon giymişti. Yelek cebinden bir kelebek gözlük sarkıyordu. Başında, tepesi çok kısa, geniş kenarlı bir şapka vardı. <span class="CharOverride-7">Eatanswill Postası</span>’nın yazı işleri müdürü Bay Pott diye tanıştırıldı Mister Pickwick’e. Karşılıklı hal hatır sormadan sonra Bay Pott, Mister Pickwick’e dönerek, pür ciddiyet, “Bu savaşım başkentte büyük ilgi uyandırıyor, beyfendi” dedi.  </p>
			<p class="paragraf">“Öyle olduğunu sanıyorum” dedi Mister Pickwick.  </p>
			<p class="paragraf">Pott, kendisini doğrulaması için Perker’a bakarak, “Geçen cumartesi yazdığım makalenin buna bir ölçüde katkısı olduğunu bilmem için nedenler var” dedi.   </p>
			<p class="paragraf">“Öyle olduğuna hiç şüple yok” dedi küçük adam.  </p>
			<p class="paragraf">“Basın çok güçlü bir araçtır, beyfendi” dedi Pott.  </p>
			<p class="paragraf">Mister Pickwick bu fikre tamamiyle katıldığını belirtti.  </p>
			<p class="paragraf">“Fakat diyebilirim ki, beyfendi” dedi Pott, “elimdeki korkunç gücü hiçbir zaman kötüye kullanmamışımdır. Bana emanet edilen soylu silahı özel hayatın kutsal bağına ya da kişi onurunun duyarlı göğsüne hiç çevirmemişimdir. Asla! Herhalde, beyfendi, bütün çabamı adadığım dâvânın... sıradan olsa da... ki biliyorum öyledir... prensipleri yerleştirmek... ki... yani...”  </p>
			<p class="paragraf"><span class="CharOverride-7">Eatanswill Postası’</span>nın yazı işleri müdürünün aklı karışır gibi olunca Mister Pickwick yardıma koştu, “Tabii, mutlaka” dedi.  </p>
			<p class="paragraf">“Peki, o halde” dedi Pott, “yan tutmayan bir kişi olarak size sormak istiyorum, beyfendi, benim <span class="CharOverride-7">Bağımsız</span>’a karşı yürüttüğüm savaşım üzerinde Londra’da kamuoyu ne düşünüyor?”  </p>
			<p class="paragraf">Perker, “Büyük heyecan uyandırmakta, şüphesiz” diye herhalde hiç istemeden yaramaz bir bakışla araya girdi.  </p>
			<p class="paragraf">“Bu savaşım” dedi Pott, “benim sağlığım ve gücüm ve olduğu kadarıyla yeteneğim elverdikçe sürdürülecek, beyfendi. Ben bu savaşımdan, beyfendi, her ne kadar insanların kafalarını karıştırıp duygularını kızıştırmakta, yaşamın sıradan görevlerini yerine getirmekten onları alıkoymaktaysa da... ben bu savaşımdan, beyfendi, <span class="CharOverride-7">Bağımsız Eatanswill</span>’i ayağımın altında ezinceye kadar geri durmayacağım. Londra halkı, beyfendi, ve de bu ülke halkı bana güvenebilirler, bunu bilmelerini istiyorum... onları yüz üstü bırakmayacağım! Sonuna kadar onları savunmaya kararlıyım, efendim.”  </p>
			<p class="paragraf">“Fevkalade asil bir davranış, efendim” dedi Mister Pickwick ve gönlü yüce Pott’un eline sarıldı.  </p>
			<p class="paragraf">Pott vatanperverâne beyanlarının şiddetinden soluk soluğa kalmıştı. “Görüyorum ki siz akıllı ve yetenekli bir insansınız” dedi. “Böyle bir kimseyle tanışmış olmaktan kıvanç duyuyorum.”  </p>
			<p class="paragraf">“Teveccühünüz, efendim” dedi Mister Pickwick. “Beni onurlandırıyorsunuz. Müsaadenizle, sizi kurucusu olmakla iftihar ettiğim kulübün muhabir üyesi yol akradaşlarımla tanıştırmak isterim.”  </p>
			<p class="paragraf">“Onur duyarım” dedi Pott.  </p>
			<p class="paragraf">Mister Pickwick odadan çıktı ve az sonra arkadaşlarıyla birlikte dönerek onları <span class="CharOverride-7">Eatanswill Postası</span> başyazarına usulünce takdim etti.  </p>
			<p class="paragraf">“Şimdi, azizim Pott” dedi minik Bay Perker, “mesele şu: Bu dostlarımızı nerede ağırlayacağız?”  </p>
			<p class="paragraf">“Burada kalamaz mıyız?” dedi Mister Pickwick.  </p>
			<p class="paragraf">“Handa hiç boş yatak yok, azizim... bir tane bile yok.”  </p>
			<p class="paragraf">“Çok fena” dedi Mister Pickwick.  </p>
			<p class="paragraf">“Hakkaten!” dediler, yol arkadaşları da.  </p>
			<p class="paragraf">“Benim aklıma bir şey geliyor, pekâlâ onu uygulayabiliriz sanıyorum” dedi Bay Pott. “Tavuskuşu’nda iki boş yatak olacak. Eğer beylerden ikisi ve hizmetkârları Tavuskuşu’nda sıkışarak da olsa kalmakta bir sakınca görmezlerse Mister Pickwick’le bir dostunu Bayan Pott bizde ağırlamaktan kıvanç duyacaktır. Ben bunu onun adına hiç çekincesiz söyleyebilirim.”  </p>
			<p class="paragraf">Bay Pott’un ısrarlı üstelemelerinden ve Mister Pickwick’in Bay Pott’un nâzik hanımını zahmete sokup başını ağrıtmayı asla düşünemeyeceğini tekrar ve tekrar ileri sürmesinden sonra, yapılabilecek daha uygun bir şey olmadığında karar kılındı. Ve öyle de yapıldı. Şehir Arması Hanı’nda hep birlikte yemek yenildikten sonra dostlar ayrıldılar. Tupman ve Snodgrass Tavuskuşu’na, Mister Pickwick’le Winkle, Pott’un evine yollandılar. Ondan önce de, ertesi sabah Şehir Arması’nda hep bir araya gelerek, adayların açıklanacağı yere kadar Asaletli Samuel Slumkey’nin seçim alayına eşlik edilmesi kararlaştırıldı.  </p>
			<p class="paragraf">Bay Pott’un aile çevresi kendisi ve karısından ibaretti. Büyük dehanın hayatta yüce bir doruğa çıkardığı her erkeğin, genel karakteriyle bağdaşmazlığından ötürü büsbütün göze batan kimi küçük zaafları olur çoğu kez. Pott’un da bir zaafı vardıysa, karısının epeyce horlayıcı güdüm ve hâkimiyetine biraz fazla boyun eğmesiydi denilebilir. Lakin biz bu nokta üzerinde aşırı bir vurguyla durmakta kendimizi haklı görmüyoruz, çünkü Bayan Pott evine gelen iki beyi ağırlamak için olanca zarafetini takınmakta bu defa hiç kusur etmedi.  </p>
			<p class="paragraf">“Sevgilim” dedi Pott, “Mister Pickwick... Londra’dan Mister Pickwick.”  </p>
			<p class="paragraf">Bayan Pott, Mister Pickwick’in bir babaya yakışır tarzda el sıkışına cana yakın bir letafetle karşılık verdi. Tanıştırılmadan kalan Winkle ise dikkate mazhar olmaksızın sığındığı karanlık bir köşeden eğildi, selam verdi.  </p>
			<p class="paragraf">“P, sevgilim” dedi Bayan Pott.  </p>
			<p class="paragraf">“Hayatım?” dedi Pott.  </p>
			<p class="paragraf">“Öbür beyfendiyi tanıştır, lütfen!”  </p>
			<p class="paragraf">“Ah, bağışlayın” dedi Pott. “İzninizle, Bayan Pott... Bay...”  </p>
			<p class="paragraf">“Winkle” dedi Winkle.  </p>
			<p class="paragraf">“Winkle” diye tekrarladı Pott. Tanıştırma merasimi tamamlandı.  </p>
			<p class="paragraf">“Böyle haber vermeden evinizin düzenini alt üst ettiğimiz için sizden ne kadar özür dilesek azdır, hanfendiciğim” dedi Mister Pickwick.  </p>
			<p class="paragraf">Dişi Pott, “Aman efendim, bir şey değil” diye şakıdı. “Emin olun, yeni yüzler görmek benim için bulunmaz bir zevk. Bu can sıkıcı yerde günler, haftalar boyu hiç kimseyi görmeden yaşıyorum.”  </p>
			<p class="paragraf">“Kimseyi mi, sevgilim?” diye sesini yükseltecek oldu Pott, cilveli bir bakışla.  </p>
			<p class="paragraf">“Senden başka kimseyi” diye karşılık verdi Bayan Pott, sokarcasına.  </p>
			<p class="paragraf">Ev sahibi, karısının onulmaz acısını izaha koyuldu: “Görüyorsunuz ya, Mister Pickwick, burda, başka türlü payımıza düşebilecek birçok eğlenceden, zevkten oldukça uzak bir yaşam sürüyoruz. Benim <span class="CharOverride-7">Eatanswill Postası’</span>nın başyazarı olarak sosyal konumum, gazetenin ülke gözündeki yeri, siyaset girdabından bir an olsun başımı alamayışım...”  </p>
			<p class="paragraf">“P, sevgilim...” Bayan Pott araya girdi.  </p>
			<p class="paragraf">“Hayatım...” dedi başyazar.  </p>
			<p class="paragraf">“Beyfendilerin ilgisini çekebilecek makul bir konu bulmaya gayret göstersen, şekerim?”  </p>
			<p class="paragraf">“Ama, sevgilim” dedi Bay Pott, büyük bir alçakgönüllülükle, “Mister Pickwick’in ilgilendiği bir konu bu!”  </p>
			<p class="paragraf">“İlgileniyorsa ne âlâ!” dedi Bayan Pott. “Senin siyasetinden de, <span class="CharOverride-7">Bağımsız</span>’la kavgalarından da bütün saçmalıklarından da bıktım usandım. Maskaralığını niçin böyle gözler önüne serdiğini hiç anlamıyorum, P?”  </p>
			<p class="paragraf">“Ama, sevgilim...” dedi Bay Pott.  </p>
			<p class="paragraf">“Aaa, yeter artık zırvaladığın, konuşma benimle!” dedi Bayan Pott. “<span class="CharOverride-7">Ecarte</span><span class="dipp"><a class="_idFootnoteLink" href="#footnote-225-21" id="footnote-225-21-backlink">21</a></span> oynar mıydınız, beyfendi?”  </p>
			<p class="paragraf">Winkle, “Tarafınızdan öğretilirsem bahtiyar olurum” diye karşılık verdi.  </p>
			<p class="paragraf">“İyi, o halde, şu küçük masayı bu masanın önüne çekin siz, ben de bu yavan siyaset konusunu artık işitmez olayım.”   </p>
			<p class="paragraf">Bay Pott, şamdanları getiren hizmetçi kıza, “Jane, çalışma odasına in, bana <span class="CharOverride-7">Posta’</span>nın Bin Sekiz Yüz Yirmi Sekiz yılı sayılarını getir” dedi. Sonra Mister Pickwick’e döndü, “Size Sarıların buradaki geçit kapısına bir ara yeni bir tahsildar atama girişimleri üzerine yazdığım başmakalelerden birkaçını okuyayım” diye ekledi. “Beğeneceğinizi sanıyorum.”  </p>
			<p class="paragraf">“Dinlemeyi çok isterim, muhakkak ki” dedi Mister Pickwick.   </p>
			<p class="paragraf">Gazete sayıları çıkarılıp getirildi; başyazar, Mister Pickwick’i yanına alarak masaya kuruldu.   </p>
			<p class="paragraf">O enfes yazıların genel bir özetini belki buluruz umuduyla Mister Pickwick’in not defterini baştan sona boşuna taradık. Bize kalırsa o diri ve arı üslûbun etkisiyle kendinden geçmiş olmalı; nitekim Bay Winkle’ın bir kaydına göre, makalelerin okunduğu bütün süre boyunca, duyduğu aşırı hazdan olsa gerek, gözleri yumuluymuş.   </p>
			<p class="paragraf">Akşam yemeğinin hazır olduğunun açıklanması <span class="CharOverride-7">ecarté</span> oyununa da, <span class="CharOverride-7">Eatanswill Postası</span>’nda döktürülen incilerin icmaline de son verdi. Bayan Pott’un keyfine diyecek yoktu. Winkle şimdiden enikonu gözüne girmişti. Mister Pickwick’in de “çok tonton bir ihtiyar” olduğunu onun (Winkle’ın) kulağına fısıldamaktan çekinmedi. Bu sözler o yüce insanı yakından tanıyanların çok azınca cüret edilebilir bir ifade teklifsizliğini akla getiriyor gerçi ama, biz yine de, hem Mister Pickwick’e toplumun her katında duyulan saygının, hem de onun kendini herkese ne denli kolaylıkla sevdirdiğinin dokunaklı ve inandırıcı bir kanıtı olarak, onları buraya almakta bir mahzur görmedik.   </p>
			<p class="paragraf">İki dost dinlenmeye çekildiklerinde –Tupman ve Snodgrass Tavuskuşu Hanı’nın en ücra köşelerinde çoktan uykuya dalmışlardı– vakit gecenin ileri bir saatiydi. Az sonra Winkle’ı da uyku bastırdı. Ne var ki, duyguları kamçılanmıştı bir kere ve hayran kalmıştı. Uyku dünya âlemiyle ilişkisini kestikten sonra da, saatler saati, sevimli Bayan Pott’un çehresi ve endamı avare hayalhanesini işgal etti durdu.   </p>
			<p class="paragraf">Sabahla birlikte bastıran patırtı ve telaş, hızla yaklaşan seçimle doğrudan ilintili olanlar dışında her çağrışımı dünyanın en romantik hayalperestinin kafasından silip atmaya yeterdi. Şafağın daha ilk demlerinden başlayarak davul gümbürtüleri, boru ve borazan sesleri, insan çığrışmaları ve at eşinmeleri sokaklar boyunca yankılandı durdu. Her iki partinin kavga ekipleri arasında orada burada patlak veren küçük çapta çatışmalar da hazırlıklara hem şenlik, hem hoşça bir çeşni katıyordu.   </p>
			<p class="paragraf">“Eee, Sam” dedi Mister Pickwick, tam da elini yüzünü yıkamayı bitirdiği sırada yatak odasının kapısında beliren uşağına, “bugün pek hareketli geçeceğe benzemiyor mu, ne dersin?”   </p>
			<p class="paragraf">“Tam şenlik, beyim” diye cevap verdi Weller. “Bizimkiler Şehir Arması’nda toplanıyorlar. Haykırmaktan sesleri kısıldı bile.”   </p>
			<p class="paragraf">“Peki, partilerine sadık görünüyorlar mı bari, Sam?”   </p>
			<p class="paragraf">“Böyle bir sadakat ömrümde görmedim ben, beyim.”   </p>
			<p class="paragraf">“Pek gayretliler, değil mi?”   </p>
			<p class="paragraf">“Ne diyorsunuz!” dedi Sam. “Bugüne kadar böyle yiyip içen adamlar görmedim. Nasıl çatlamaktan korkmuyorlar, ona şaşıyorum.”   </p>
			<p class="paragraf">“Burdaki zadegânın yersiz nezaketindendir” dedi Mister Pickwick.   </p>
			<p class="paragraf">“Herhalde” dedi Sam, kısaca.   </p>
			<p class="paragraf">Mister Pickwick pencereden dışarı bir göz attı.   </p>
			<p class="paragraf">“Hepsi de turp gibi sapasağlam ve dinç görünüyorlar hani.”   </p>
			<p class="paragraf">“Hem de nasıl! Tav’skuşu’ndan iki garsonla dün akşam orda yemek yiyen tarafsız seçmenleri tulumbayla bi ıslattık, bi ıslattık. Görecektiniz.”   </p>
			<p class="paragraf">“Tarafsız seçmenleri mi ıslattınız?” Mister Pickwick haykırdı.   </p>
			<p class="paragraf">“He ya” dedi hizmetkârı. “Her birsi düştüğü yerde uyuyakalmıştı. Bu sabah teker teker dışarı sürükleyip tulumbanın altına soktuk. Şimdi hepsi turp gibiler. Adam başına bir şilin ödedi bu iş için komite.”  </p>
			<p class="paragraf">“Olacak şey değil!” diye haykırdı Mister Pickwick, hayretler içinde.   </p>
			<p class="paragraf">“Hay Allah iyiliğinizi versin, beyim!” dedi Sam. “Eksik vaftiz olmuş dünkü çocuk gibisiniz, ne diyim! Bu da bişi mi yani?”   </p>
			<p class="paragraf">“Bir şey değil mi?”   </p>
			<p class="paragraf">“Değil ya, ne ki? Burda geçen seçimden bir önceki gece karşı taraf Şehir Arması’nda barcı kıza rüşvet yedirip, handa kalan daha oy vermemiş on dört seçmenin sulu boğmasına cepane koydurmuşlar.”   </p>
			<p class="paragraf">“O da ne demek?” diye sordu Mister Pickwick.   </p>
			<p class="paragraf">“İçine afyon katmak oluyor” dedi Sam. “Karı, seçim bittikten sonra daha on iki saat uyutmamışsa hepsini n’olayım! Adamın birini uyur halde el arabasına atıp sandık başına taşımışlar ki, n’olur n’olmaz diye. Ama nâfile... Oy kullandırtmamışlar herife. Onun üzerine geri götürüp yeniden yatırmışlar.”   </p>
			<p class="paragraf">“Tuhaf işler, bunlar” dedi Mister Pickwick, yarı kendi kendine mırıldanıp, yarı Sam’e hitap ederek.   </p>
			<p class="paragraf">Sam buna, “Bir seçim zamanı, hem de tam burda benim babamın başından geçen bir muc’ze yanında bu hiç kalır, beyim” diye karşılık verdi.   </p>
			<p class="paragraf">“O neydi ki?” diye sordu Mister Pickwick.   </p>
			<p class="paragraf">“N’olcak, bi keresinde buraya bir posta arabası getirmiş babam” dedi Sam. “Seçim zamanı partinin biri Londra’dan seçmen taşımaya tutuyor onu. Yola çıkmazdan bir gece önce karşı taraf komitesi gizlice haber salıyor, haberciyle birlikte kalkıp gidiyorlar. Herif onu bir yere sokuyor ki geniş bir oda... Hazretler toplanmış hep... bi yığın kâat, kalem, mürekep... dopdolu... ‘Bay Weller’ diyor baş koltukta oturan, ‘sizi gördüğüme memnun oldum, beyim. Nasılsınız?’... ‘Çok iyiyim, sağlığınız, efem. Siz de fena değilsiniz ya?’ diyor babam... ‘Eh, oldukça iyyiz, sağ olun’ diyor adam. ‘Oturun, Bay Weller’ diyor, ‘lütfen oturun, efem’ diyor. Babam da oturuyor. Birbirlerininin yüzüne dik dik bakıyorlar, o türlü. “Hatırlamadınız mı beni?’ diyor herifçoğlu... Babam, ‘Hatırladım diyemiycem’ diyor... ‘Ama ben tanıyorum sizi’ diyor öbürü. ‘Çocukluğunuzdan tanıyorum sizi’ diyor. ‘Doğrusu ben sizi çıkaramadım’ diyor babam. ‘Çok garip’ diyor adam. ‘Garip, ya’ diyor babam da. ‘Haf’zanız zayıf olsa gerek sizin, Bay Weller’ diyor adam. ‘Öyle, çok zayıftır’ diyor babam. ‘Ben de öyle düşünmüştüm’ diyor herifçoğlu. Sonra babama bir bardak şarap veriyorlar, sen iyi araba sürersin filan diye pohpohlayıp tava getiriyorlar, derken bir yirmi papel sıkıştırıveriyorlar eline. Adam diyor ki, ‘Burayla Londra arasında yol çok bozuktur’ diyor. ‘Orda burda zordur sahiden’ diyor babam... ‘Hele kanala yaklaşınca, di’mi?’ diyor adam... ‘Orası bir felakettir’ diyor babam... ‘Ee, Bay Weller’ diyor adam, ‘Siz çok iyi sür’cüsünüz, atlarnıza ne isteseniz yaptırsınız, biz biliyoruz. Biz burda hepimiz sizi çok severiz, Bay Weller’ diyor. ‘Onun’çün’diyor, ‘eğer bu seçmenleri’ diyor, ‘buraya getirirken, tesadüf o ya’ diyor, ‘bir kaza yapar da adamları bi yerlerini incitmeden kanala boca edvercek olursanız, bu para sizin’ diyor... ‘Beyler, çok nâziksiniz, bi bardak daha şarap içerim sağlığınıza’ diyor babam, şarabı içip parayı cebe attığı gibi bir selam çakıp çıkıyor dışarı. İnanmıycaksınız ama, beyim” diye tarif olunmaz bir edepsiz bakışla baktı efendisine Sam, sonra devam etti, “inanmıycaksınız ama, tam da o seçmenlerle buraya geldiği gün tam o söylenen yerde arabası devrilmemiş mi hakkaten! İçinde ne kadar adam varsa boylamış kanalı!”  </p>
			<p class="paragraf">“Peki tekrar çıkmışlar mı?” diye sordu telaşla Mister Pickwick.   </p>
			<p class="paragraf">“Doğrusunu isterseniz” diye çok ağırdan alarak cevap verdi Sam, “beylerden yaşlı biri kaybolmuş, sanımca. Bildiğim, şapkası bulunmuş ama kafası içinde miymiş, değil miymiş, orasını kesin bilemiycem. Fakat benim asıl şaştığım, o hazretin dediklerinden sonra babamın arabası nasıl oluyor da tam orda ve tam o gün devrilveriyor... holağanüstü, ‘arikulade tesadüf!”   </p>
			<p class="paragraf">“Hakikaten çok olağanüstü bir keyfiyet” dedi Mister Pickwick. “Ama sen hele bi şu şapkamı fırçala bakıyım, Sam. Bay Winkle’ın beni kahvaltıya çağırdığını işitiyorum.”  </p>
			<p class="paragraf">Bunları söyledikten sonra Mister Pickwick yemek salonuna indi, orada kahvaltı sofrasını donanmış, ev halkını çoktan toplanmış buldu. Yemek çabuk sona erdi. Beylerden her birinin şapkası Bayan Pott’un kendi narin ellerinin eseri kocaman bir mavi fiyonkla bezendi. Winkle o hanımı miting alanının hemen yakınındaki bir evin damına götürmeyi üstlenmişti. O yüzden Mister Pickwick’le Pott kendi başlarına Şehir Arması’na gittiler. Orda Slumkey’nin komitesinden biri arka pencereden altı küçük oğlanla bir kız çocuğuna nutuk atıyor, iki cümlede bir onları “Eatanswille’li hemşerileeer” ünvanıyla onurlandırdıkça sözü geçen altı bücür oğlandan dehşetli bir alkış kopuyordu.   </p>
			<p class="paragraf">Araba meydanı Estanswill Mavileri’nin şanına ve gücüne layık bir görünüm sergilemekteydi. Üzerlerinde bir metreyi aşan boy ve ona uygun şişmanlıkta altın sarısı harflerle vecizeler yazılı, kimi tek, kimi çift gönderli tam bir ordu dolusu mavi bayrak vardı; dörder dörder sıraya girmiş borazancılar, basuncular ve davulculardan müteşekkil koca bir bando da vardı, davulcular başta olmak üzere hepsi aldıkları paranın hakkını veriyorlardı; ellerinde maviye boyalı sopalar taşıyan kolcular, mavi atkılı yirmi komite üyesi, şapkaları mavi fiyonklu büyük bir seçmen kalabalığı vardı; Asaletli Samuel Slumkey içi, üstü açık, dört atlı bir araba ve dostlarıyla taraftarlarına tahsis edilmiş çift atlı, dört araba daha vardı. Bayraklar dalgalanıyor, bando mızıka çalıyor, kolcular herkese sövüyor, yirmi komite üyesi aralarında çekişiyor ve kalabalık bağırıp çağırıyordu. Atlar geri basıyordu o arada, yamaklar kan ter içinde kalmışlardı. Orada o anda bir araya gelmiş herkes ve her şey Birleşik Krallık Parlamentosu’nun Avam Kamarası’nda Eatanswill Kasabası’nı temsil edecek adaylardan birinin, Slumkey Konağı sahibi Asaletli Samuel Slumkey’nin özel tasarrufuna, çıkarına, onuruna ve ününe adanmıştı.   </p>
			<p class="paragraf">Aşağıda toplanan kalabalık pencerelerden birinde Bay Pott’un kır saçlı kafasını görünce büyük tezahürat oldu, üzerinde “Basını Özgürlüğü” yazılı bir mavi bayrak birden pek yaman bir fışırtıyla dalgalandırıldı. Asaletli Samuel Slumkey kendisi, çizmeleri ve mavi boyun atkısıyla öne çıkarak ânılan Pott’un elini sıktıktan sonra <span class="CharOverride-7">Eatanswill Postası’</span>na unutulmaz şükran borcunu kalabalığa yönelik melodramatik el kol hareketleriyle belli edince coşku son haddini buldu.   </p>
			<p class="paragraf">“Her şey yolunda mı?” dedi Asaletli Samuel Slumkey, Bay Perker’a.   </p>
			<p class="paragraf">“Her şey hazır, efendim” diye karşılık verdi küçük adam.   </p>
			<p class="paragraf">“Eksik kalan bir şey yok ya?” dedi Asaletli Samuel Slumkey.   </p>
			<p class="paragraf">“Hiçbir şey ihmal edilmedi, beyfendiciğim... hiçbir şey. Sokak kapısında ellerini sıkacağınız yeni yıkanmış yirmi kişi, yanaklarını okşayıp yaşlarını soracağınız altı minik bebe var. Bebelerle bilhassa ilgileniniz, efendim. Her zaman çok etkilidir.”   </p>
			<p class="paragraf">“Dikkat ederim” dedi Asaletli Samuel Slumkey.   </p>
			<p class="paragraf">“Bir de, beyfendiciğim” dedi, ihtiyatlı küçük adam, “eğer yapabilirseniz... illa gerekir demek istemiyorum ama... içlerinden birini öpseniz, kalabalık üzerinde çok büyük etkisi olurdu, efendim.”   </p>
			<p class="paragraf">“Beni önerecek olanlardan biri yapsa onu... aynı şey değil mi?” dedi Asaletli Samuel Slumkey.   </p>
			<p class="paragraf">“Maalesef, efendim” dedi temsilci. “Tarafınızdan yapılmasının sizi halka çok sevdireceği kanaatindeyim.”   </p>
			<p class="paragraf">“Pekâlâ” diyerek razı geldi Asaletli Samuel Slumkey. “Yapılacak o halde... yok başka çaresi.”   </p>
			<p class="paragraf">“Yürüyüşe hazır olalım!” diye bağırıştı yirmi komite üyesi birden.   </p>
			<p class="paragraf">Kalabalığın alkışları arasında bando mızıka, kolcular ve komite üyeleri ve seçmenler, atlılar ve arabalar hep yerlerini aldılar. Çift beygirli arabaların her birine ancak dimdik ayakta durmacasına sığışabilir sayıda insan doldu; Bay Perker’a tahsis edilenine Mister Pickwick, Bay Tupman ve Bay Snodgrass’tan başka yarım düzine kadar komite üyesi bindi.   </p>
			<p class="paragraf">Asaletli Samuel Slumkey’nin arabasına girmesi beklendiği sırada son derece gergin bir an yaşandı. Sonra, ansızın, kıyamet bir alkış, çığrış koptu kalabalıktan.   </p>
			<p class="paragraf">“Çıktı!” diye haykırdı minik Perker. Ne olup bittiği durdukları yerden görülemediği için herkes daha da heyecanlanmıştı.   </p>
			<p class="paragraf">Ahali daha da coştu.   </p>
			<p class="paragraf">“Kapıdakilerle el sıkıştııı!” diye bağırdı bücür temsilci.   </p>
			<p class="paragraf">Coşku ayyuka çıktı.   </p>
			<p class="paragraf">“Bebelerin başlarını okşadııı!” dedi Bay Perker, endişeler içinde tir tir titreyerek.   </p>
			<p class="paragraf">Yeri göğü çınlatan bir alkış tufanı.   </p>
			<p class="paragraf">“İçlerinden birini öptü!” diye ünledi sevinçten uçan küçük adam.   </p>
			<p class="paragraf">İkinci bir alkış.   </p>
			<p class="paragraf">“Birini daha öptü!” diye bağırdı heyecandan soluğu kesilen temsilci.   </p>
			<p class="paragraf">Bir üçüncü alkış.   </p>
			<p class="paragraf">“Hepsini öpüyooor!” diye, coşkuyla kendinden geçen küçük adam avazı çıktığı kadar haykırdı. Kalabalıktan yükselen kulakları sağır edici bağırıp çağırmalar arasında alay yoluna devam etti.   </p>
			<p class="paragraf">Nasıl ve ne oldu da seçim alayı öbürüyle karıştı ve bundan doğan karmaşanın içinden sonunda nasıl sıyrılıp çıkılabildi, hiç anlatmaya kalkışmamak en iyisi; zira olayın daha başında Mister Pickwick’in şapkası bir Sarı bayrak direğinin dürtmesiyle gözlerinin, burnunun ve ağzının üstüne düşmüştü. Kendisi, önünü görebilir hâle geldiğinde, dört bir yanının hiddetli ve azgın çehreler, muazzam bir toz bulutu ve kavgaya tutuşmuş yoğun bir kalabalıkla sarılmış olduğunu söylüyor. Dediğine göre, göze görünmez bir güç tarafından arabadan dışarı itilmiş; bir ara kendisi de birileriyle yumruk yumruğa gelmiş, ama kiminle ya da nasıl ya da niçin, orasını hiç bilemiyor. Derken arkadan birileri tarafından birtakım ahşap basamaklardan yukarı itiliyor, şapkasını gözünün üstünden çekince kendini miting kürsüsünün sol yanında ve en önde, dostlarının arasında buluyor. Kürsünün sağ yanı Sarılar partisine, ortası Belediye Başkanı ile memurlarına ayrılmıştı; bunlardan biri –Eatanswill’in şişko sokak tellalı– sessizliği sağlamak için ağır bir çanı sallayıp dururken Bay Horatio Fizkin ile Asaletli Samuel Slumkey önlerindeki geniş alanı sel gibi kaplayan ve içinde bir yer sarsıntısına yaraşır bir inilti, haykırış, çığlık ve yuhalama fırtınası kopmakta olan çırpıntılı kafalar denizini ellerini kalplerine koymuş, büyük bir nezaketle eğilerek selamlıyorlardı.   </p>
			<p class="paragraf">Tupman dostunun yeninden çekiştirerek, “Winkle orada işte!” dedi.   </p>
			<p class="paragraf">“Nerede?” diye sordu Mister Pickwick, o ana kadar iyi ki cebinde saklamış olduğu gözlüğünü takarak.   </p>
			<p class="paragraf">“Orada” dedi Tupman, “bakın, şu evin tepesinde.” Sahiden de orda, kiremit döşeli bir damın kurşun kaplı yağmur oluğunun yanı başında Winkle ve Bayan Pott iki iskemleye kurulmuş, selam niyetine onlara mendil sallıyorlardı. Mister Pickwick hanıma bakıp kendi eline bir öpücük kondurarak iltifata karşılık verdi.   </p>
			<p class="paragraf">Miting henüz başlamamıştı. Âtıl ve avare bir kalabalık hoşca vakit geçirmeye genellikle yatkın olduğu için bu pek masum hareket ahalinin muziplik damarını kabartmaya yetti.   </p>
			<p class="paragraf">“Şu çapkın moruğa bakın!” diye ünledi bir ses. “Kızlara göz ediyor!”   </p>
			<p class="paragraf">“Sen neymişsin be babalık!” dedi bir başkası.   </p>
			<p class="paragraf">“Aileyi dikiz etmek için gözlük takmak da n’oluyor!” diye haykırdı bir üçüncüsü.   </p>
			<p class="paragraf">“Kadına göz kırpıyor, utanmaz moruk!” diye bağırdı dördüncüsü.   </p>
			<p class="paragraf">Bir beşincisi, “Karına göz kulak ol, Pott!” diye böğürünce kahkahalar ortalığı çınlattı.   </p>
			<p class="paragraf">Bütün bu alaycı haykırışlar arasında Mister Pickwick’in kocamış bir tekeye benzetilmesi ve onun gibi daha başka üzücü nükteler de yer almış ve iş bununla kalmayıp tertemiz bir hanımefendinin namusuna kastetmeye yönelmişti; Mister Pickwick buna fena halde öfkelendi ama, tam o sırada sessiz olma çağrısı yapılmış olduğundan, yanlış düşüncelere kapıldıkları için çılgın kalabalığa acıyan, yakıcı bir bakış fırlatmakla yetindiğini gören herkes bir kere daha kahkahadan kırıldı.   </p>
			<p class="paragraf">“Susunnn!” diye kükredi Belediye Başkanı’nın adamları.   </p>
			<p class="paragraf">Belediye Başkanı, yüksek mevkiine uygun düşen azametle “Whiffin, sustur şunları!” dedi. Bu emre uyan tellalın bir çan konçertosu daha döktürmesi üzerine kalabalıktan birinin, “Haydi ordan, acemi, sen de!” diye bağırması yeni gülüşmelere yol açtı.   </p>
			<p class="paragraf">“Beyler” dedi Belediye Başkanı, avazı çıktığı kadar haykırarak, “beyler, Eatanswill’li seçmen kardeşlerim, vefat eden temsilcimizin yerine bir yenisini seçmek üzere bugün burada... ”   </p>
			<p class="paragraf">Tam bu sırada kalabalıktan bir ses Belediye Başkanı’nın sözünü kesti:   </p>
			<p class="paragraf">“Var ol, Belediye Başkanı. İşin tıkırında. Sen o çivi ve kulplu tencere işini asla bırakma, e mi!”   </p>
			<p class="paragraf">Konuşmacının mesleki faaliyetine bu atıf ahaliyi öylesine galeyana getirdi ki, çanın da eşliğiyle, sözlerinin geri kalan bölümü, kendisini baştan sona sabır ve dikkatle dinledikleri için teşekkürler sunan en son cümlesi dışında hiç işitilmedi ve o şükran ifadesi herkesi aşağı yukarı bir çeyrek saat daha neşeden hop oturtup hop kaldırttı.   </p>
			<p class="paragraf">Daha sonra, kolalı beyaz boyunbağlı, uzun boylu, kaknem birisi, kalabalık tarafından birçok kere üst üste, “Eve bir çocuk gönderip sesini yastığının altında unutup unutmadığını sordurması” istendikten sonra, onları Parlamento’da temsile yaraşır ve ehil bir şahsı aday göstermek için müsaade istedi. Bu şahsın Eatanswill yakınlarında Fizkin köşkü sahibi Sayın Horatio Fizkin olduğunu söylediği zaman Fizkin’ciler bunu o kadar uzun ve şiddetli bir alkış ve Slumkey’ciler de homurtuyla karşıladılar ki, o ve onun ardından kürsüye çıkıp aynı öneriyi tekrarlayan bir başkası konuşacak yerde komik şarkılar söylemiş olsalardı kimse farkına varmayacaktı.   </p>
			<p class="paragraf">Sayın Horatio Fizkin’in dostları sıralarını savdıktan sonra, Eatanswill seçmenlerini Parlamento’da temsile yaraşır ve ehil bir başka şahsı aday göstermek üzere yerden bitme, morarmış suratlı, aksi bir zât çıktı kürsüye. Halktaki neşeyi birazcık olsun anlayışla karşılamasına sinirleri elverseydi hiçbir pürüzle karşılaşmadan işini görüp inecekken, birkaç tumturaklı cümlenin ardından kendisine laf atanları suçlamaya, sonra da kürsüdeki zevatla dalaşmaya başlayınca kıyamet koptu ve adamcağız duygularını ciddi el kol hareketleriyle ifade etmekten başka çare bulamayarak meydanı ikinci öneri sahibine bıraktı. O zât da tam yarım saat, nutuk niyetine yazılı bir metin okudu. Ne yaptılarsa susturamadılar: Bütün metni önceden <span class="CharOverride-7">Eatanswill Postası</span>’na göndermiş, <span class="CharOverride-7">Eatanswill Postası</span> da kelimesine dokunmadan basmıştı bile.   </p>
			<p class="paragraf">Bunun ardından Eatanswill yakınlarındaki Fizkin Köşkü sahibi Horatio Fizkin’in seçmenlere hitap etmek için kürsüye çıkmasıyla Asaletli Samuel Slumkey’nin tuttuğu bandonun, sabahki gösterisine taş çıkartırcasına bangırdamaya başlaması bir oldu. Bunun üzerine Sarılar güruhu Maviler güruhuna paldır küldür girişti; Maviler bu pek münasebetsiz komşularını, Sarıları, başlarından defetmeye sıvandılar; bunu, niçin ve nasıl çıktığını bizim kadar Belediye Başkanı’nın da anlayamadığı bir itiş kakış, ağız dalaşı ve dövüş sahnesi izledi; Belediye Başkanı sayıları belki iki yüz elli civarında olan arbede elebaşlarını yakalamaları için on iki kolcuya kesin emir verdi. Bütün bu kapışmalar Fizkin Köşkü sahibi Horatio Fizkin ile yandaşlarını öylesine kızdırdı ve sinirlendirdi ki sonunda Fizkin Köşkü sahibi Horatio Fizkin hasmından, yani Slumkey Konağı’nın efendisi Asaletli Samuel Slumkey’den bandonun onun rızasını alarak mı çaldığını sorup öğrenmek istedi. Asaletli Samuel Slumkey’nin bu soruyu cevaplandırmayı reddetmesi üzerine Fizkin Köşkü sahibi Horatio Fizkin, Slumkey Konağı’nın efendisi Asaletli Samuel Slumkey’nin suratına yumruğunu salladı; bunu gören ve görünce kan beynine sıçrayan Asaletli Samuel Slumkey, köşk sahibi Sayın Horatio Fizkin’i ölümüne düelloya dâvet etti. Kamu düzeninin bilinegelen bütün usul ve teamüllerini hiçe sayan bu davranışlar üzerine Belediye Başkanı çanla bir başka fantezi daha çalınmasını buyurarak Fizkin Köşkü sahibi Horatio Fizkin ile Slumkey Konağı’nın efendisi Asaletli Samuel Slumkey’yi birlikte huzuruna celbedeceğini ve her ikisini birden asayişi bozmamaları için kefâlete bağlayacağını bildirdi. Bu dehşetengiz ikaz üzerine her iki adayın yandaşları duruma müdahale ettiler ve her iki partinin dostları ikişer kişilik gruplar hâlinde üç çeyrek saat kadar daha kavga ettikten sonra Sayın Horatio Fizkin, Asaletli Samuel Slumkey’ye şapkasını çıkardı; Asaletli Samuel Slumkey de Sayın Horatio Fizkin’e şapkasını çıkardı; bandomızıka susturuldu; kalabalık kısmen yatıştırıldı; Sayın Horatio Fizkin’in konuşmasını sürdürmesine müsaade edildi.   </p>
			<p class="paragraf">İki adayın konuşmaları, bütün diğer hususlarda biri diğerinin tam karşıtı olmakla birlikte, Eatanswill seçmenlerinin dirayetini ve yüksek değerini takdirde birleşiyordu. Her ikisi de, kendisine oy vermeyi vaat edenlerden daha bağımsız ruhlu, daha aydın görüşlü, daha toplumsever, daha soylu, daha çıkar gözetmez hiç kimsenin yeryüzünde yaşamamış olduğunu belirttiler; ikisi de, karşı çıkarı tutan seçmenlerin, üzerlerine düşen önemli görevleri yerine getirmelerine engel birtakım hayvanca ve süfli zaafların zebunu olduklarını ima eder sözler sarf ettiler. Fizkin, kendisinden ne istenilirse yapmaya hazır olduğunu, Slumkey ise hiç birisini yapmayacağını ilan etti. Her ikisi de Eatanswill’in aksatasını, mamul mallarını, ticaretini ve refahını dünyada her şeyin üstünde tuttuklarını söylediler ve her biri, sonunda seçilecek olanın mutlaka kendisi olduğuna dair sarsılmaz güvenini dile getirmekten gurur duyduğunu bildirdi.   </p>
			<p class="paragraf">El kaldırma yoluyla açık oylama yapıldı. Belediye Başkanı, Slumkey Konağı’nın efendisi Asaletli Samuel Slumkey’nin önde geldiğini ilan etti. Bunun üzerine Fizkin Köşkü sahibi Sayın Horatio Fizkin gizli oy kullanılmasını isteyince ona karar verildi.<span class="dipp"><a class="_idFootnoteLink" href="#footnote-225-22" id="footnote-225-22-backlink">22</a></span> Bundan sonra, başkanlık koltuğundaki dirayetli davranışından ötürü Belediye Başkanı’na teşekkür arzı oya sunuldu. Belediye Başkanı, dirayetini gösterebilmesi için önce bir koltuğunun olması gerektiğini söyleyerek (mitingin başından sonuna kadar ayakta durmuştu) teşekküre mukabele etti. Yürüyüş kolları yeniden düzene sokuldu, arabalar kalabalığı yara yara ilerlediler, ahali de gönlüne ya da aklına estiğince tiz perdeden çığlıklar atarak onların ardından yürüdü.   </p>
			<p class="paragraf">Bütün oy verme süresi boyunca şehir hiç dinmeyen bir heyecan fırtınası içinde çalkandı durdu. Her şey olağanüstü cömert, olağanüstü memnuniyet verici boyuttaydı. Özel tüketim vergisine tâbi mallar bütün içkili lokantalarda fevkalade ucuzdu; geçici baş dönmesine tutulan seçmenlere yardımcı olmak üzere sokaklarda yaylı yük arabaları dolaşıyordu. Seçmenlere ârız olan bu baş dönmesi salgını seçim süresince büyük kaygı uyandıracak ölçülere ulaştı; o yüzden kaldırımlarda, sık sık, top patlasa duymamacasına baygın yatan insanlara rastlanıyordu. Seçmenlerin küçük bir bölümü en son güne kadar oy kullanmadı. Bunlar iki tarafla da defalarca görüşmeye oturdukları halde henüz hiçbirinin dediğiyle ikna olmamış, ince eler sık dokur türden kişilerdi. Oy verme süresinin bitimine bir saat kala Bay Perker bu zeki, bu soylu, bu vatanperver insanlarla özel bir görüşme yapma onurunun kendisine bahşedilmesini istedi. İsteği kabul buyruldu. Söyledikleri kısa, fakat doyurucuydu. Hep birlikte sandık başına gittiler. Onlar dönüp gelirlerken Slumkey Konağı’nın efendisi Asaletli Samuel Slumkey Parlamento’nun yolunu tutmuştu.   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-20-backlink" id="footnote-225-20">20</a>	A ve B listeleri vergiye tâbi gelirler sınıflandırılmasıyla ilgili resmi bir düzenlemeydi.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-21-backlink" id="footnote-225-21">21</a>	İki kişiyle oynanan bir iskambil oyunu. (ç.n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-22-backlink" id="footnote-225-22">22</a>	Açık oylamada rakip bir aday yoksa önde gelen kişi seçilmiş oluyor, varsa sandık oylaması yapılıyordu. (ç.n.)</p>
				</div>
			</div>
		</div>
	</body>
</html>