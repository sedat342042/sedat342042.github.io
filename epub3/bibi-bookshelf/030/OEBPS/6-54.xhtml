<html xmlns="http://www.w3.org/1999/xhtml">
	<head>
		<title>6-54</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-56">FASIL 55  </p>
			<p class="arabaslik_orta ParaOverride-9">Solomon Pell, Arabacılar Özel Komitesi’nin yardımıyla   </p>
			<p class="arabaslik_orta">Bay Weller’ın işlerini halleder  </p>
			<p class="paragbas">“Samivel, oğlum, buldum onu! Biliyordum orda olduğunu” dedi Bay Weller, cenazenin ertesi günü sabahı.  </p>
			<p class="paragraf">“Neyin nerede olduğunu biliyordun?”  </p>
			<p class="paragraf">“Oveyananın vas’yeti, Sammy. Dün akşam sana sözünü ettiğim tahvil işi ona göre düzenlen’cek.”  </p>
			<p class="paragraf">“Ne yani, vas’yetinin nerde olduğunu söylememiş miydi sana?”  </p>
			<p class="paragraf">“Hiçbi şey demediydi. Aramızdaki ufak tefek meseleleri çözmekle meşguldük, onu yüreklendirmeye, gayrete getirmeye çalışıyordum, sormak aklıma gelmedi; gelseydi sorar mıydım bilemiyorum zaten” diye ekledi Weller, “hasta birine yardımcı olurken adamın malını mülkünü soruşturmak biraz tuhaf kaçmaz mı, Sammy? Arabadan düşen dışarı yolcularından birine yardıma koşup ah vah edip ne halde olduğunu sorarken elini adamın cebine daldırmaya benzer.”  </p>
			<p class="paragraf">Ne demek istediğini bu türden mecazi bir örnekle ifade eden yaşlı Weller cüzdanını açtı, içinden kirli bir mektup kâğıdı çıkardı. Kâğıtta karmakarışık bir şeyler yazılıydı.  </p>
			<p class="paragraf">“İşte o ves’ka” dedi Weller. “Tezgâh dolabının en üst rafındaki küçük siyah demliğin içinden çıktı. Evlenmezden önce, eline geçen bankonotları oraya koyardı. Fatura filan ödemeleri için kapağını açarken çok gördüydüm kendisini. Zavallı, evde ne kadar demlik varsa hepsini vas’yetle doldurabilirdi yani. Son günlerinde hiç çay filan içmez olduydu, bi tek Yeşlay Derneği’nin gecesinde çayımıza boğmaları altlık ettiydik.”  </p>
			<p class="paragraf">“Ne yazıyor orda?” dedi Sam.  </p>
			<p class="paragraf">“Sana dediğimi. Oveyoğluma iki yüz lira tahvil, geriye kalan bütün menkul ve garimenkullermin tümü vasyetimin tek icra emini tâyin ettiğim kocam Bay Tony Veller’e diyor.”  </p>
			<p class="paragraf">“Hepsi o mu?” dedi Sam.  </p>
			<p class="paragraf">“Hepsi o. Bu iş senle benden başka kimseyi alakadar etmediği için de bence bu kâğıt parçasını ateşe atalım gitsin.”  </p>
			<p class="paragraf">“Ne yapmak istiyorsun, deli, sen de!” dedi Sam ve babası dediğini yapmaya hazırlık niyetine ateşi kurcalamaya koyulduğu sırada kâğıdı elinden kaptı aldı. “Ne biçim bir icra eminisin sen?”  </p>
			<p class="paragraf">Weller, elinde ocak demiri, dik dik baktı oğluna. “Niçün olmasın?” dedi.  </p>
			<p class="paragraf">“Niçin olmasınmış! Olmaz, çünkü ispatı, tetkiki, yeminli tasdiki, daha bi sürü kırtasyesi gerekiyor.”  </p>
			<p class="paragraf">“Sahi mi söylüyorsun bunları?” dedi Weller. Ocak demirini bıraktı elinden. Sam vasiyetnameyi dikkatle yan ceplerinden birine koyup cebi ilikledi; bakışlarıyla da o işin sahiden öyle ve çok ciddi bir iş olduğunu belli etti.  </p>
			<p class="paragraf">Weller az biraz düşündükten sonra, “Bak sana ne diycem” dedi. “Bu iş tam işte Lordlar Kamarası Reisi’nin kankasına göre bir iş. Pell bi baksa iyi olur. Kanun meslelerinde her zorluğun altından kalkar o, bize onun gibi biri lazım. Biz bu işi doğru Yüksek Mahkeme’ye götürelim, Samivel.”  </p>
			<p class="paragraf">“Hayatımda böyle aptal bir ihtiyar görmedim!” diye öfkeyle haykırdı Sam. “Ceza Mahkemesiydi, Borçlular Mahkemesiydi, mekân tanıklığıydı... olmadık saçmalıklar kaynıyor beyninin içinde! Burda oturduğun yerde hiçbi şey anlamadığın mevzularda nutuk atcağna doğru dürüst giyinip Londra’ya gelip işinle meşgul olsan ya!”  </p>
			<p class="paragraf">“Pekâlâ” dedi Weller, “bu işi hızlandıracak her şeye varım ben. Ama şunu aklına ko, Sammy, Pell’den başkası olmaz... hukuk danışmanı mutlaka Pell olmalı.”  </p>
			<p class="paragraf">“Ben de başkasını istiyor değilim. Hadi, geliyor musun?”  </p>
			<p class="paragraf">“Bekle bi dakka.”   </p>
			<p class="paragraf">Weller, pencerede asılı küçücük bir aynaya bakarak boy atkısını bağlamış, şimdi sağa sola kıvrılıp bükülerek gömleğinin içine girmeye uğraşıyordu. “Bekle bi dakka, Sammy, baban yaşına gelince yeleğini şimdiki kadar kolaycana giyemiyceksin.”  </p>
			<p class="paragraf">“Bundan daha kolay giyemezsem hiç giymem ben de” diye karşılık verdi oğlu.  </p>
			<p class="paragraf">Bay Weller yaşına yakışır bir ciddiyetle, “Şimdi böyle düşünüyorsun ama göbek bağladıkça akıllanırsın” dedi. “Göbek ve akıl birlikte büyürler, Sammy.”  </p>
			<p class="paragraf">Weller yıllar süren şahsi gözlem ve tecrübe ürünü bu şaşmaz düsturu dile getirirken bedeninin kıvrak bir bükülüşüyle ceketinin en alt düğmesine işini gördürmeyi başardı. Soluklanmak için birkaç saniye durduktan sonra, dirseğiyle şapkasının tozunu alarak yola çıkmaya hazır olduğunu bilirdi.  </p>
			<p class="paragraf">Londra yolunda körüklüyle giderlerken, “Dört kafa iki kafadan daha iyi olduğuna göre” dedi Weller “ve de bu mallar bir hukukçu için fazlasıyla ayartıcı olacağından, yanımıza benim iki arkadaşımı da alsak diyorum, Sammy, bir usulsüzlük filan olursa hemen bakıverirler icabına. İkisiyle, geçen, Fleet’e birlikte geldiydiniz. Atın iyisini gözünden anlarlar, onlar gibisi yoktur” diye ekledi, fısıldarcasına.  </p>
			<p class="paragraf">“Avkatın iyisini de mi?” diye sordu Sam.  </p>
			<p class="paragraf">“Bir hayvan hakkında doğru hüküm verebilen, her şey hakkında doğru fikir verebilir” dedi babası. Bunu öyle dogmatik bir havayla söyledi ki, Sam hiç karşı çıkmaya kalkmadı.  </p>
			<p class="paragraf">Bu dikkate şayan düstur uyarınca, suratı ebruli lekeli şahısla iki çok şişman arabacı daha –bu son ikisini Weller basiretlerini göbeklerinin endazesine vurarak seçmiş olmalıydı– işe seferber edildi. Yardımcılar temin edildikten sonra Portugal Sokağı’ndaki birahaneye gidildi, ordan yolun karşı tarafında Müflisler Mahkemesi’ne bir haberci yollandı, Bay Solomon Pell’in derhal gelmesi istendi.  </p>
			<p class="paragraf">Haberci, Solomon Pell’i Mahkeme binasında bulduğunda, Solomon Pell, işler pek sıkışık olmadığı için, söğüş domuz sucuğu ile kimyonlu bisküvi atıştırmakla meşguldü. Haber kulağına fısıldanır fısıldanmaz hepsini cebine, bir sürü mesleki vesikanın yanına tıkıştırarak yolun öbür tarafına öyle bir koştu ki, haberci daha mahkeme binasının kapısından çıkarken o içki salonuna ulaşmıştı.  </p>
			<p class="paragraf">Şapkasına dokunarak, “Beyler, hizmetinizdeyim” dedi. “Size yaranmak için söylemiyorum ama, hatırlarına koşmak için bugün o duruşmadan çıkıp geleceğim bir beş kişi daha bu dünyada yoktur, bilesiniz.”  </p>
			<p class="paragraf">“İşiniz o kadar mı başınızdan aşkın yani?” dedi Sam.  </p>
			<p class="paragraf">“Evet, öyle” dedi Pell. “Can dostum olan Lordlar Kamarası’nın müteveffa reisinin temyiz duruşmalarından çıkarken bana birçok defa dediği gibi, boğazıma kadar iliklenmiş bir haldeyim. Zavallı! Çok çabuk yorulurdu. Duruşmalara zor tahammül edebiliyordu. Bir gün o yükün altında kalacağını, inanın, çok düşünmüşümdür.”  </p>
			<p class="paragraf">Pell burada konuşmayı kesti. Weller’ların yaşlısı, avukatın yüksek şahsiyetlerle yakın ilişkileri olduğunu belirtme niyetine dirseğiyle yanındakini dürttükten sonra, söz konusu görevlerin asil dostunun bünyesinde kalıcı mahiyette yıpratıcı tesirleri olup olmadığını sordu.  </p>
			<p class="paragraf">“Onları tümüyle hiç atlatamadı, hiç sanmıyorum” dedi Pell. “Aslına bakarsanız, bundan eminim. ‘Pell’ demişti bana, kaç kere, ‘bu kadar çalışmaya dimağınızın nasıl dayandığı benim için tam bir sır’ demişti... ‘Doğrusu ben de pek bilemiyorum, inanın bana’ derdim hep... ‘Pell’ diye eklerdi o, içini çekip, biraz da gıptayla bakardı yüzüme –tabii, dostane bir gıpta, beyler, siz de bilirsiniz sırf dostane, asla gücenmemişimdir– ‘Pell, harikasınız siz, harika!’ derdi. Ah! Onu tanısaydınız çok severdiniz, beyler. Üç penilik rom getir bana güzelim.”  </p>
			<p class="paragraf">Bu son sözleri Pell, hafif kederli bir sesle, ortada hizmet eden kadına söyledi ve sonra içini çekerek önce pabuçlarına ve tavana bir baktı, ardından önüne gelen romu bir dikişte bitirdi; masanın yanına bir iskemle çekerek, “Yine de” dedi, “meslekten bir insan, kendisinden huk’ki bir meselede yardım istendiğinde şahsi dostluklarını işin içine karıştırmamalı, buna hakkı yoktur. Ha, bu arada, beyler, sizleri burlarda son gördüğümden beri hepimizi ağlatan çok acı bir olay oldu.”  </p>
			<p class="paragraf">Ağlamaktan söz ederken cebinden bir mendil çıkardı ama sadece üst dudağında beliren ufak bir rom sızıntısını silmek için kullandı onu. “İlanlar Gastesi’nde gördüm, Bay Weller. Elli ikisindeymiş! Cık, cık... Yani!”  </p>
			<p class="paragraf">Derin düşünmeye yatkın bir mizaca işaret eden bu sözler, yüzü ebruli lekelerle bezeli kişiye hitaben söylenmiş gibi oldu. Pell’in gözü kazara ona takılmıştı. Olup bitenleri algılaması genelde biraz bulanık olan o kişi oturduğu yerde tedirgin tedirgin kımıldadı ve bu durumda işlerin neden ve nasıl böyle olduğunu bilemeyeceğine dair bir şeyler mırıldandı: Herhangi bir tartışmada kolay karşı çıkılabilir bir şey olmadığı için kimse dediğine itiraz etmeyi düşünmedi.  </p>
			<p class="paragraf">“Kendisinin çok zarif bir kadın olduğunu işitmiştim, Bay Weller” dedi Pell, ağır üzüntülü bir sesle.  </p>
			<p class="paragraf">“Evet, bayım, öyleydi” dedi yaşlı Weller, konunun ele alınış tarzından pek hazzetmemiş olmakla birlikte, müteveffa Lordlar Kamarası Reisi’ne yıllar süren yakınlığı münasebetiyle dâvâvekilinin âdabı muaşeret usullerini her bakımdan en iyi bilen bir kimse olduğunu düşünerek. “Fevkalade zarif bir kadındı ben onu ilk tanığımda. Duldu o zaman.”  </p>
			<p class="paragraf">Pell üzgün bir tebessümle etrafına bakındı. “Ne tuhaf, Bayan Pell de duldu” dedi.  </p>
			<p class="paragraf">“Çok tuhaf, evet” dedi yüzü lekeli adam.  </p>
			<p class="paragraf">“Garip bir rastlantı, muhakkak ki” dedi Pell.  </p>
			<p class="paragraf">Weller’ların yaşlısı, sertçe, “Hiç de değil. Bekâr kadınlardan çok, dullar evleniyorlar” diye konuştu.  </p>
			<p class="paragraf">“Peki, peki” dedi Pell. “Çok haklısınız, Bay Weller. Bayan Pell çok zarif ve edâlıydı. Çevremizde herkes ona hayrandı. Kendisini dans ederken seyretmekten öyle gurur duyardım ki! Hareketleri diri ve vakur, aynı zamanda bir o kadar da tabiiydi. Ayaklarını çırparak sıçramasındaki sadeliği görecektiniz! Yaa... işte böyle! Kusura bakmayın ama Bay Samuel, üvey anneniz uzun boylu muydu?” diye sesini alçaltıp sordu sonunda Pell.  </p>
			<p class="paragraf">“Çok değildi” dedi Sam.  </p>
			<p class="paragraf">“Bayan Pell uzun boyluydu. Harikulade bir kadın, asil bir endam... Burun, beyler, buyurmak için yaratılmış sanki. Muhteşem! Bana inanılmaz düşkündü. Yüksek mevkilerde aile yakınları vardı. Dayım Adliye Kırtasiyecisiydi. Sekiz yüz sterlin borçla iflas etti.  </p>
			<p class="paragraf">Bu konuşmalar boyunca Weller bir hayli sıkılmış, sabrı zorlanmıştı. “Öyle de biz işimize baksak?” dedi.  </p>
			<p class="paragraf">Pell müthiş sevindi. Görülecek bir iş olup olmadığını, sadece bir kadeh su katılı boğma ya da bir kâse panç içmeye mi, yoksa herhangi bir mesleki konuda fikri sorulmak için mi, oraya çağrıldığını içinden merak edip duruyordu; bu merakını gidermek için bir şey demesine hacet kalmadı, bütün şüpheleri silindi. Şapkasını masaya koydu. Konuşurken gözleri parlıyordu.  </p>
			<p class="paragraf">“Ne gibi bir iş için... Beylerden mahkemeye çıkacak biri mi var? Yani... Yoksa bir tutuklama filan mı gerekiyor? Dostça bir tutuklamayla her iş çabucak hallolur. Ne de olsa burada hep dostlar arasındayız.”  </p>
			<p class="paragraf">“Ves’kayı ver bana, Sam” dedi Weller, görüşmeyi büyük bir zevkle izlemekte olan oğlunun elinden vasiyetnameyi alarak. “Şu kâğıdın icazını talep ediyoruz.”  </p>
			<p class="paragraf">“İcazet, azizim, icazet” dedi Pell.  </p>
			<p class="paragraf">Weller kızar gibi oldu. “Ha o, ha bu, ne fark eder? Ne demek istediğimi anlamıyorsanız bi anlayanı bulabilirim pekâlâ!”  </p>
			<p class="paragraf">Pell alttan aldı. “Kusura bakmayın, Bay Weller” dedi. Sonra kâğıda bir göz attı. “Görüyorum ki siz kendiniz veraset eminisiniz.”  </p>
			<p class="paragraf">“Evet, efendim.”  </p>
			<p class="paragraf">Pell tebrik niyetine gülümsedi. “Bu beyler de mirastan pay alacak olanlar herhalde?”  </p>
			<p class="paragraf">“Sammy öyle. Diğerleri benim dostlarımdır. İş doğru görülüyor mu diye bakmaya geldiler. Hakem gibi yani.”  </p>
			<p class="paragraf">“Ha... Çok iyi” dedi Pell. “Hiç itirazım yok, emin olabilirsiniz. Başlamadan bir beş sterlininizi isteyeceğim. Ha! Ha! Ha!”  </p>
			<p class="paragraf">Beş sterlin verilmesi komitenin kararıydı, Weller çıkardı verdi parayı. Bundan sonra, ne olduğu pek belli olmayan bir konuda uzun uzun görüşüldü ve görüşme sırasında Pell, işin yürütülmesi kendisine emanet edilmezse, açıkça belirtilmeyen fakat hiç şüphesiz geçerli sebeplerle baştan sona kadar hatalı davranılmış olacağını, işlerin doğru yürümesine nezaret etmeye gelen beylere bir güzel anlattı. Bu önemli mesele halledilince, Bay Pell, hesabı terekeden ödenmek üzere üç pirzola ve mayalı ve mayasız içkilerle karnını iyice doyurup rahatladı. Hep birlikte kalktılar, Uzmanlar Kurulu’na gittiler.  </p>
			<p class="paragraf">Ertesi gün Uzmanlar Kurulu tekrar ziyaret edildiğinde sarhoş bir seyisle başları derde girdi; adam ağza alınmayacak ağır küfürler savurmakta diretince bir dâvâvekili ile bir memur buna fena halde içerlediler. Ertesi hafta birkaç kez daha Uzmanlar Kurulu’na gidildi; ayrıca Veraset Vergisi Bürosu’na da uğradılar. İcar mukavelesinin feshi, ticari işletmenin tasfiyesi, tasfiye işlemlerinin tasdiki, birtakım sayımlar, öğle ve akşam yemekleri ve daha birçok masraf kapısı derken arada öyle bir yığın kâğıt birikti ve Solomon Pell ve oğlan ve mavi evrak çantası hep birden o kadar şişip şişindiler ki, kimse onların birkaç gün önce Portugal Sokağı’nı arşınlayıp duran aynı insan, aynı oğlan ve aynı çanta olduğuna inanmazdı.  </p>
			<p class="paragraf">Bütün bu mühim meseleler nihayet halledilince, malların satışı ve devri için Solomon Pell tarafından tavsiye edilen, Bank<span class="dipp"><a class="_idFootnoteLink" href="#footnote-225-103" id="footnote-225-103-backlink">103</a></span> taraflarında bir yerde mukim Wilkins Flasher Esq.<span class="dipp"><a class="_idFootnoteLink" href="#footnote-225-104" id="footnote-225-104-backlink">104</a></span> adında bir borsa tellalına yapılacak ziyaretin günü kararlaştırıldı.  </p>
			<p class="paragraf">Sanki bir bayram günüydü o gün. Herkes en iyi kılıklarını kuşanmış da gelmiş derdiniz: Bay Weller’ın çizmeleri yeni temizlenmiş, elbisesine özenle çeki düzen verilmişti. Ebruli surat, yakasında bol yapraklı kocaman bir yıldız çiçeği taşıyordu. Weller’ın diğer iki arkadaşının ceketleri defne yaprakları ve daha başka yeşilliklerle donanmıştı.  </p>
			<p class="paragraf">Üçü de tam merasimliktiler yani: Çenelerine kadar ilikli üst üste giysiler... Posta arabası sürücülerinin sürdüregeldiği yıllanmış merasim üniforması anlayışı!  </p>
			<p class="paragraf">Pell, kararlaştırılan saatte, her zamanki buluşma yerinde onları bekliyordu. O dahi bir çift eldiven ve yakasıyla kol ağızları sık sık yıkanmaktan tiftiklenmiş tertemiz bir gömlek giymişti.  </p>
			<p class="paragraf">Pell salon saatine baktı. “İkiye çeyrek var” dedi. “İkiyi çeyrek geçe Bay Flasher’le buluşursak çok iyi olur.”  </p>
			<p class="paragraf">“Bir yudum biraya ne dersiniz, beyler?” dedi arabacılar heyetinden yüzü ebruli lekeli adam.  </p>
			<p class="paragraf">“Ve azcık söğüş et!” dedi bir başkası.  </p>
			<p class="paragraf">“Ya da bir iki istiridye” diye ekledi üçüncüsü. Kısık sesli, gövdesi yusyuvarlak bacaklar üzerinde yükselen biriydi.  </p>
			<p class="paragraf">“Ha şöyle!” dedi Pell. “Bay Weller’ı mülküne sahip çıktığı için tebrik etmeye, di mi? Ha! Ha!”  </p>
			<p class="paragraf">“Ben varım, beyler” dedi Weller. “Sammy, çek şu zilin ipini.”  </p>
			<p class="paragraf">Sam öyle yaptı. Siyah bira, söğüş et ve istiridyeler geldi hemen, öğle yemeği yenildi. Yemeğe canla başla katılanlar arasında ayrım gözetmek hiç doğru olmaz; yine de, başkalarından daha gayretli çıkan bir kimse varsa, o, istiridyeleriyle birlikte yarım litre şarap sirkesini gözünü kırpmadan götüren kısık sesli arabacıydı.  </p>
			<p class="paragraf">“Bay Pell, azzim” dedi Weller, istiridyelerin kabukları toplanıp götürüldükten sonra herkes gibi onun da önüne konulan bir bardak dolusu su katılı boğmayı karıştırarak, “Bay Pell, azzim, şimdi tahvillere içelim diyecektim ama Samivel kulağıma eğilip...”  </p>
			<p class="paragraf">Hiç konuşmadan, sakin tebessümlerle midyelerini yiyip bitirmiş olan Samuel Weller tam o anda, “Bravo!” diye çok yüksek bir sesle bağırdı.  </p>
			<p class="paragraf">“... kulağıma eğilip dedi ki” diye sözünü sürdürdü babası, “en doğrusu size hayatta başarı ve iyilikler dilemeye ve de bu işi böyle bitirdiğiniz için teşekkür etmeye kaldırmalıyız kadehlerimizi diyordu. Sağlığınıza, efendim!”  </p>
			<p class="paragraf">“Orda durun!” diye, ebruli suratlı adamın birden gayrete gelerek araya girdiği görüldü. “Hepiniz gözlerinizi bana çevirin, beyler!” dedi.  </p>
			<p class="paragraf">Yüzü lekeli arabacı böyle diyerek ayağa kalktı. Diğerleri de kalktılar. Lekeli surat orada bulunan herkese şöyle bir baktıktan sonra yavaşça elini kaldırdı; o öyle yapınca öbürleri de yüzü lekeliyle birlikte hep birden derin bir soluk alıp bardaklarını dudaklarına götürdüler. Sonra lekeli surat aşağı indirdi elini, o öyle yapınca herkesin bardağı boşalmış olarak aynı anda masaya indi. Bu göz alıcı merasimin doğurduğu heyecan hiçbir tarife sığmaz bir heyecandı. Aynı zamanda vakur, ciddi, sarsıcıydı: İhtişam ve azamet bir arada!  </p>
			<p class="paragraf">“Doğrusu bu ya” dedi Pell, “tek diyeceğim, böylesi bir itimat tezahürünün bir hukuk adamı için inanılmaz sevindirici bir şey olduğunu ne kadar söylesem azdır, beyler. Bencilliğe yorulabilecek bir şey söylemek istemiyorum ama, bana gelmiş olmanızdan sizin adınıza inanılmaz memnun oldum. Hepsi bu. Mesleğin sıradan bir mensubuna başvurmuş olsaydınız kesin kanaatim o ki, şimdiye kadar çoktan Queer Sokağı’nı<span class="dipp"><a class="_idFootnoteLink" href="#footnote-225-105" id="footnote-225-105-backlink">105</a></span> boylamıştınız. Asil dostumun hayatta olup da bu dâvâyı nasıl yürüttüğümü görmesini çok isterdim. Bunu övünmek için söylemiyorum, ama bence... mamafih, beyler, sizi yormayayım şimdi bu mevzuuyla. Ben hemen her zaman buralardayım; değilsem, karşıda da yoksam, adresim burada yazılı işte. Şartlarımı her zaman çok ucuz ve makul bulacaksınız. Müşterilerin işlerine benim gibi koşan kimse yoktur; hukuk mesleğini de bir parça bildiğimi sanıyorum. Beni dostlarınıza tavsiye etmeye fırsat bulursanız size minnet duyarım. Onlar da tanıdıkları zaman beni minnetle anarlar. Sağlığınıza, beyler!”  </p>
			<p class="paragraf">Solomon Pell sözlerini bitirince Weller’ın üç arkadaşının her birinin önüne üstü yazılı bir kart koydu ve tekrar saate bakarak, maalesef yola çıkma zamanının geldiğini söyledi. İmayı anlayan Weller hesabı ödedi. Vasiyetname emini, mirasçı, dâvâvekili ve hakemler City istikametinde yürüyüşe geçtiler.  </p>
			<p class="paragraf">Borsa’dan Wilkins Flasher Esq.’ın yazıhanesi İngiltere Bankası’nın arkasında bir çıkmazın sonundaki iş hanının birinci katındaydı; Wilkins Flasher Esq.’ın evi Surrey’de, Brixton kasabasındaydı; Wilkins Flasher Esq.’ın atı ve üstü açık arabası komşudaki kiralık at ahırında dururdu; Wilkins Flasher Esq.’ın seyisi o sırada bir yerlere av eti götürmek için West End’e<span class="dipp"><a class="_idFootnoteLink" href="#footnote-225-106" id="footnote-225-106-backlink">106</a></span> gitmekteydi. Wilkins Flasher Esq’ın kâtibi akşam yemeğine gitmişti; bu yüzden, Pell ve yanındakiler muhasebe odasının kapısını vurdukları zaman Wilkins Flasher Esq. “Girin” diye kendisi seslendi.  </p>
			<p class="paragraf">“İyi sabahlar, efendim” dedi Pell, epey bir eğilip alttan selam vererek. “Küçük bir devir işimiz var da... Lütfederseniz?”  </p>
			<p class="paragraf">“Öyle mi, lütfen içeri buyrun” dedi Bay Flasher. “Oturun bir dakika. Hemen sizinle meşgul olacağım.”  </p>
			<p class="paragraf">“Teşekkür ederiz, beyfendi” dedi Pell. “Acelesi yok. Çekin bir iskemle, oturun, Bay Weller.”  </p>
			<p class="paragraf">Weller oturdu, Sam bir kutu buldu, onun üstüne oturdu. Hakemler ne buldularsa oraya çöktüler ve duvara yapışkan etiketle iliştirilmiş birkaç gazete ve bir takvimi eski ustaların elinden çıkmış harika eserlermiş gibi hayranlıkla seyre daldılar.  </p>
			<p class="paragraf">“Sizinle bunun üzerine yarım düzine Bordo şarabına bahse girerim, var mısınız?” diyordu Pell’in içeri girmesiyle yarıda kesilen görüşmeyi sürdüren Wilkins Flasher Esq.  </p>
			<p class="paragraf">Bu sözler, şapkasını sağ favorisinin üstüne yıkmış, yazı masasına yan gelip abanarak elindeki cetvelle sinek avlamakta olan çok şık giyimli bir gence söyleniyordu. Bir yazıhane taburesinin iki ayağı üzerinde dengelenmekte olan Wilkins Flasher Esq.’ın zaman zaman bir yapışkan etiket kutusunu hedef alıp fırlattığı çakıyı bazen kutunun dışına yapışık küçük kırmızı etiketin tam ortasına isabet ettirdiği oluyordu. Her iki beyzadenin yelekleri ardına kadar açıktı, yakaları önlerine dökülüyordu; potinleri ufacık, yüzükleri kocaman, saatleri minnacıktı ama saat zincirleri kalın mı kalındı; “ağza alınmazlar”ı<span class="dipp"><a class="_idFootnoteLink" href="#footnote-225-107" id="footnote-225-107-backlink">107</a></span> tıpkısının aynısıydı ikisinin de. Ağır kokular saçan mendilleri vardı.  </p>
			<p class="paragraf">“Ben hiçbir zaman yarım düzineye bahse girmem” dedi genç adam. “Bir düzine olsun.”  </p>
			<p class="paragraf">“Oldu, Simmery. Tamam!” dedi Wilkins Flasher Esq.  </p>
			<p class="paragraf">“PP,<span class="dipp"><a class="_idFootnoteLink" href="#footnote-225-108" id="footnote-225-108-backlink">108</a></span> ama, ona göre?” dedi öbürü.  </p>
			<p class="paragraf">“Elbette” dedi, Wilkins Flasher Esq. Küçük bir deftere altın uçlu bir kalemle bunu kaydetti; öbür beyzade de aynısını bir başka altın uçlu kalemle başka bir küçük deftere geçirdi ve “Bu sabah Boffer hakkında bir haber gördüm” dedi. “Zavallı, sonunda kovulmuş evden.”  </p>
			<p class="paragraf">“Sizinle beşe on altın bahse girerim, boğazını keser o şimdi” dedi Wilkins Flasher Esq.  </p>
			<p class="paragraf">“Peki, anlaştık mı?” dedi Simmery.  </p>
			<p class="paragraf">“Durun! İtirazım var” dedi Wilkins Flasher Esq., düşünceye dalarak. “Ya da, kendini asacak diyelim.”  </p>
			<p class="paragraf">“Pekâlâ” dedi Simmery, altın kalem kılıfını çıkardı yine. “Sizin dediğiniz olsun. ‘Kendine kıyacak’ diyelim.”  </p>
			<p class="paragraf">“Öldürecek kendini, yani” dedi Wilkins Flasher Esq.  </p>
			<p class="paragraf">“Aynen öyle” dedi Simmery. Bunu yazıya döktü. “‘Flasher... beşe on altın, Boffer kendini öldürecek.’ Ne kadar zamanda diyoruz?”  </p>
			<p class="paragraf">“On beş gün.”  </p>
			<p class="paragraf">“Daha neler!” dedi Simmery. Cetvelle bir sinek ezmek için bir durakladı. “Bir hafta diyelim.”  </p>
			<p class="paragraf">“Farkı bölelim” dedi Wilkins Flascher Esq. “On gün yazın.”  </p>
			<p class="paragraf">“Oldu. On gün.”  </p>
			<p class="paragraf">Böylece o küçük defterlere kaydı düşürüldü ki, Boffer on gün içinde kendini öldürecekti; öldürmezse Wilkins Flascher Esq., Frank Simmery’ye toplam on altın ödeyecekti. Boffer o zaman zarfında kendini öldürmediği takdirde ise Frank Simmery Esq., Wilkins Flascher Esq.’a beş altın ödeyecekti.  </p>
			<p class="paragraf">“İflas ettiğine üzüldüm, ziyafetleri harikaydı” dedi Wilkins Esq.  </p>
			<p class="paragraf">“İyi kalite porto şarabı da oluyordu” dedi Simmery. “Yarın adamımızı müzayedeye gönderiyoruz, altmış dörtlüklerin bir kısmını alsın getirsin diye.”  </p>
			<p class="paragraf">“Sen öyle zannet!” dedi Wilkins Flasher Esq. “Biz de göndereceğiz birisini. Benim adamım senin adamını yaya bırakır, var mısın beş altınına?”  </p>
			<p class="paragraf">“Oldu. Varım!”  </p>
			<p class="paragraf">Küçük defterlere altın uçlu kalemlerle yine kayıt düşüldü. Simmery, sineklerin hepsini öldürmüş, bütün bahislere girmişti. Kalktı, son durumu öğrenmek üzere Borsa’nın yolunu tuttu.  </p>
			<p class="paragraf">Wilkins Flascher Esq. nihayet Solomon Pell’in maruzatıyla meşgul olmaya tenezzül etti. Birkaç basılı kâğıdı doldurduktan sonra, Banka’ya kadar peşinden gelmelerini heyetten rica etti. Onlar da öyle yaptılar. Weller ve üç arkadaşı gördükleri her şeyi sonsuz bir şaşkınlıkla seyrederken, Sam Weller her gördüğünü asla sarsılmayan bir kayıtsızlıkla karşılamıştı.  </p>
			<p class="paragraf">Felaket gürültülü bir avlunun ortasından yürüdüler, bir köşeye bırakılmış bir yangın tulumbasının kırmızı rengine denk düşen üniformalar içinde iki kapıcının önünden geçerek işlerinin görüleceği bir yazıhaneye girdiler. Pell ve Flascher, onları kısa bir süre orda ayakta bekler bırakıp yukarı katta Vasiyetname Bürosu’na çıktılar.  </p>
			<p class="paragraf">“Burası neresi?” diye fısıldadı lekeli surat, Weller’ların yaşlısının kulağına.  </p>
			<p class="paragraf">“Danışmanlar odası” diye fısıldadı vasiyetname emini.  </p>
			<p class="paragraf">Kısık sesli arabacı, “Tezgâhların ardında oturan o adamlar kim?” diye sordu.  </p>
			<p class="paragraf">“Iskontolu devlet tahvilleri bürosu, herhalde” dedi Weller. “Şunlar ıskontolu danışmanlar değil mi, Samivel?”  </p>
			<p class="paragraf">“Hadi canım sen de!” diye bir parça aşağılamayla babasına karşılık verdi Sam. “Iskontolunun canlı insan olduğunu mu sanıyordun?”  </p>
			<p class="paragraf">“Ben ne biliyim!” dedi babası. “Onlara benzettim de. Ne onlar, peki?”  </p>
			<p class="paragraf">“Kâtip onlar.”  </p>
			<p class="paragraf">“Niye hepsi jambonlu sandöviç yiyorlar ki?”  </p>
			<p class="paragraf">“Vazfelerinden dolayıdır. Burasının işleyişi. Gün boyu burada çalışıyor olmalılar.”  </p>
			<p class="paragraf">Weller’la arkadaşlarının memleketin para sistemiyle alakalı bu acayip düzenleme üzerinde düşünmelerine vakit kalmadan Pell ve Wilkins Esq. yanlarına gelip onları tezgâhın bir başka bölümüne götürdüler; orada, tepede, üzerinde büyük bir ‘W’ yazılı yuvarlak bir siyah tabela asılıydı.  </p>
			<p class="paragraf">Weller, Pell’in dikkatini o tabelaya çekerek, “O ne işe yarıyor orda öyle?” diye sordu.  </p>
			<p class="paragraf">“Vefat eden şahsın adının ilk harfi” diye cevap verdi Pell.  </p>
			<p class="paragraf">Weller hakemlere döndü. “Burda bi yanlışlık var” dedi. “Bizim baş harfimiz ‘V’ dir. Burda doğru yazmıyor.”  </p>
			<p class="paragraf">Hakem heyeti hemen kesin kararını bildirdi: İşlem W harfiyle hukuken sürdürülemezdi. Sam, ilk bakışta hayırsız evlatlık gibi görünse de, babasını ceketinin eteğinden yakalayıp tezgâhın önüne sürükleyerek orda iki vesikayı imzalayıncaya kadar zorla tutmasaydı, görünüşe göre iş en az bütün bir gün gecikecekti. Weller’ın kelimeleri bir bir, büyük harflerle yazma alışkanlığı yine de o kadar çok uğraşıp didinmeye ve zaman kaybına yol açtı ki, işe bakan kâtip muamele sona erdiğinde üç tane Ripstone elmasını soyup da yemişti.  </p>
			<p class="paragraf">Yaşlı Weller kendi miras payını hemen satmakta diretince, Banka’dan Borsa kapısına geçtiler. Wilkins F. Esq. kısa bir süre ortadan kayboldu, sonra Smith, Payne ve Smith imzalı beş yüz otuz sterlinlik bir çekle geri döndü. İkinci Bayan Weller’ın tasarruf hesabından Sam’in iki yüz sterlini kendi adına aktarıldıktan sonra bakiyeden o günkü piyasa fiyatıyla Bay Weller’ın payına düşen bu kadardı. Wilkins Flasher Esq. kendi komisyonu ödendikten sonra parayı cebine attı ve ağır ve kayıtsız adımlarla yazıhanesine geri döndü.  </p>
			<p class="paragraf">Weller ilk başta, çeki altın lira karşılığı bozdurmakta ısrar etti ama hakemler o takdirde parayı evine götürmesi için ufak bir çuval satın alması gerekeceğini ona anlatınca, parasını beş sterlinlik banknotlarla almaya razı oldu.  </p>
			<p class="paragraf">“Oğlumla benim” dedi, bankadan çıkarlarken, “bugün öğleden sonra çok özel bir randevumuz var, şu işi hemen şimdi bitirsek diyorum. Bir yere gidelim de kesin hesabı çıkaralım.”  </p>
			<p class="paragraf">Sakin bir yer bulmakta gecikmediler. Hesap ortaya döküldü ve sonuca bağlandı. Pell’in hesabını Sam didik didik inceledi, kimi talepler de hakemlerce kabul edilmedi. Pell’in kendisine hakikaten büyük haksızlık edildiğini ciddi itirazlar eşliğinde söyleyip durmasına rağmen, şimdiye kadar hiçbir işi, neresinden bakılırsa bakılsın, bu kadar kıyak olmamıştı; o parayla altı ay karnı doydu, ev kirası ödendi, kendisi ve çamaşırları yıkandı.  </p>
			<p class="paragraf">Hakemler o geceden tezi yok şehir dışına çıkmak zorundaydılar; bir iki yudum içip ayrıldılar. Solomon Pell yeme içme faslında daha fazla bir şey olmadığını anlayarak dostça veda etti, Sam’le babası bir başlarına kaldılar.  </p>
			<p class="paragraf">“İşte böyle!” dedi Weller, cüzdanını yan cebine sokuştururken. “İşletme senetleriyle birlikte burda bin yüz seksen sterlin var. Haydi. Samivel, oğlum, çevir atların başını Corc ve Akbaba’ya!”  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-103-backlink" id="footnote-225-103">103</a> 	İngiltere Merkez Bankası. Bulunduğu semtin adı da Bank’tir. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-104-backlink" id="footnote-225-104">104</a> 	“Esq.” Sıradan bir alt kademe soylu unvanı. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-105-backlink" id="footnote-225-105">105</a>	Kredi notu düşük iş adamlarının uğrağı olduğu söylenen efsanevi bir yer. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-106-backlink" id="footnote-225-106">106</a>	Londra’da zamanın soyluları ve zenginlerinin oturduğu semt. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-107-backlink" id="footnote-225-107">107</a>	19. yüzyıl ortaları İngilteresinde bazı yüksek toplum kesimlerinde pantolona pantolon demek ayıptı! (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-108-backlink" id="footnote-225-108">108</a>	Paralar Peşin. (ç. n.)</p>
				</div>
			</div>
		</div>
	</body>
</html>