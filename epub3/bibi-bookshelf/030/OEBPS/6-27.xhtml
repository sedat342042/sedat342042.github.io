<html xmlns="http://www.w3.org/1999/xhtml">
	<head>
		<title>6-27</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-29">FASIL 28  </p>
			<p class="arabaslik_orta ParaOverride-9">Neşeli bir noel faslı ve bir düğün. Yozlaşmanın   </p>
			<p class="arabaslik_orta ParaOverride-9">alıp yürüdüğü zamanımızda evlilik kurumu   </p>
			<p class="arabaslik_orta ParaOverride-9">kadar makbul olduğu halde pratikte gereken   </p>
			<p class="arabaslik_orta">titizliğe uyulmayan faaliyetler<span class="CharOverride-9">  </span></p>
			<p class="paragbas">Dört Pickwickçi, yaşadıkları serüvenlerin her birini gezi zabıtlarında aynen görüldüğü gibi başarıyla sonuçlandırdıkları mübarek Aralık ayının yirmi yedinci günü sabahı hep bir araya geldiklerinde melekler gibi hafif olmasalar da arılar gibi çalaktılar. Noel, olanca keyifli evecenliğiyle yaklaşıyordu. Konukseverlik, neşe ve içtenlik mevsimiydi; yaşlanan yıl, bir geçmiş zaman feylesofu gibi, dostlarına dâvet çıkarıp, ziyafetler, şenlikler ortasında sükûnetle, huzur içinde geçip gitmeye hazırlanıyordu. Sevincin kabına sığamadığı günlerdi; Noel’in gelişiyle şenlenen onca insan arasında hiç değilse bu dördü de bir o kadar sevinçliydiler.  </p>
			<p class="paragraf">Noel’in kısa bir mutluluk ve sevinç mevsimine gark eylediği yürekler saymakla bitmez! Üyeleri sonu gelmez hayat mücadelesinde oraya buraya saçılmış ne çok aile o günlerde yeniden toplanıp katışıksız bir sevinç kaynağından beslenen o mutlu muhabbet ve karşılıklı hoşgörü ortamında bir araya gelirler! Dünyanın onca derdine, acısına öylesine yabancı bir ortamdır ki bu, en medeni milletlerin dini inançları ile en yontulmamış vahşilerin kaba saba âdetleri onu Tanrı’nın mübarek ve bahtiyar kullarına nasip olacak bir başka hayatın en başta gelen mürüvveti saymakta birleşirler. Ne çok eski hâtıra, ne çok gün yüzüne çıkmamış âtıl gönülbağı canlanır Noel zamanı!  </p>
			<p class="paragraf">Bu kelimeleri yazarken, şimdi, her yıl art arda onca keyif ve neşe içinde buluştuğumuz yerden millerce uzaktayız. O gün sevinç ve mutlulukla kabaran nice yürek artık atmıyor; parıldayan çehreler ışık saçmaz oldu; kavrayıp sıktığımız eller soğudu, taa içine bakmak için aradığımız gözlerin pırıltısı mezarlara kapandı. Lakin bu çok eski ev, bu salon, şen sesler ve gülümseyen çehreler, şakalaşmalar, gülüşmeler, o mutlu buluşmalarda olup biten en sudan, sıradan olaylar bu mevsim her gelip çattığında sanki son bir araya gelişimiz daha dünmüş gibi içimize doluyor. Bizi çocukluğumuzun düşlerine geri götüren, yaşlıya gençlik hazlarını hatırlatan, denizciyi ve gezgini yüzlerce mil öteden alıp aile ocağının başına, evinin huzuruna kavuşturan, bütün bunların üstesinden gelebilen, ah! O mutlu, mutlu Noel!  </p>
			<p class="paragraf">Gelgelelim, bu aziz Noel’in erdemlerini sıralamaya böyle kendimizi kaptırıp gittiğimiz sırada Mister Pickwick ve arkadaşları paltolar, kaşkollar ve yün atkılara sarınmış bir halde henüz çıkıp oturdukları Muggleton Postası’nın üst katında, soğukta bekleyip durmaktadırlar. Bavullar ve heybeler yüklüğe yerleştirilmiştir: Sam Weller ve muavin arabanın ön alt bölmesine, boyu bölmeden birkaç kat büyük koskocaman bir mezgit balığını sokuşturmaya uğraşmaktadırlar: En altta yan yana sıralanmış duran, hepsi Mister Pickwick’e ait altı fıçı hakiki yöre mahsulü istiridyenin üzerine yatırılacak kahverengi uzun bir sepete büyük özenle yerleştirilmiş ve üzerine bir kat saman atılıp başına bir kaza gelmesin diye en sona bırakılan bir balık azmanı. Onlar koca mezgiti önce başı, sonra kuyruğu önde, daha sonra sırt yukarı, ardından karın yukarı, sonra yanlamasına, daha sonra boylu boyuna zorla yüklüğe sokmaya çalıştıkça inadım inat mezgit bana mısın demeden bütün bu çabalara dirençle karşı koymaktadır. Sonunda muavinin sepetin orta yerine kazara bir yumruk indirmesiyle balığın yüklüğün içine dalıp gözden kaybolması bir olur, aynı anda muavin de mezgitin pasif direnişinin öyle birdenbire sona erebileceğini hiç hesaba katmamış olduğundan fena halde afallar ve onun da başı ve omuzları balıkla birlikte kayıplara karışır. Buna tanık olan hamallarla orada çalışan herkes gülmekten kırılırlar. Bütün bunlar olurken yüzünde her zamanki hayırhah ifadeyle gülümsemekte olan Mister Pickwick yeleğinin cebinden bir şilin çıkarır, o sırada yüklükten dışarı tırmanan muavine uzatarak kendi sağlığına, su katılı sıcak boğma içmesini ister. Muavin bu defa da buna gülümseyerek karşılık verir. Baylar Snodgrass, Winkle ve Tupman da hep birden gülümsemektedirler. Muavin ve Sam ortadan beş dakikalığına kaybolurlar; büyük ihtimal, sıcak su katılıdan içmek için... zira döndüklerinde nefesleri çok fena kokmaktadır. Sürücü, yerine tırmanır, Sam ardından fırlar; Pickwickçiler paltolarını bacaklarına sarar, burunlarına kadar kaşkollarına sarınırlar; yamaklar atların sırtından örtüleri çeker alırlar ve sürücünün, “Tamam, haydi!” diye son bir kere bağırmasıyla posta arabası yola koyulur.  </p>
			<p class="paragraf">Gümbürdeye gümbürdeye sokaklarda koşturup kaldırım taşları üzerinden sekerek sonunda engin, açık araziye çıkarlar. Tekerler kaskatı donmuş toprak yolda hızla ilerlemektedir; kamçının şöyle bir şaklaması, arkalarındaki yük –araba, yolcular, mezgit, istiridye fıçıları, hepsi– sanki nallarına ilişmiş bir kuş tüyüymüş gibi atların hızlanmasına yetmiştir. Hafif meyilli bir yamacı inince, iki mil süren som mermer gibi kaskatı, kuru bir düzlüğe varmışlardır. Kamçı bir kere daha şaklamış, atlar dörtnala kalkmıştır, o hızla çılgınlar gibi habire kafa sallamakta, koşumları şakırdatmaktadırlar. Bu arada sürücü bir eliyle kamçıyı ve dizginleri tutar, öbür eliyle şapkasını başından alıp dizlerinin üstüne koyar, cebinden mendilini çıkarır, alnının terini siler; hem böyle yapmayı huy edinmiş olduğundan, hem de ne kadar soğukkanlı olduğunun bilinmesini istediğinden yapar bunu. Öyle ya, onun kadar tecrübeli bir posta sürücüsü için dört atlı bir takımı götürmenin ne kadar kolay olduğunu yolculara göstermekte yarar vardır. Bunları pek âheste bir tavırla yaptıktan sonra (öyle olmazsa işe yarar bir etkisi olmaz çünkü) mendili cebine geri koyar, şapkasını giyer, eldivenlerini iyice sıkılar, dirseklerini iki yana açıp bir kere daha şaklatır kamçıyı. Araba keyiften uçarcasına hoplaya zıplaya yol almaktadır şimdi.  </p>
			<p class="paragraf">Yolun her iki yanında tek tük birkaç ev, bir kasabaya ya da köye girildiğini göstermektedir. Muavinin borusundan çıkan şen şakrak sedalar temiz, serin havayı çınlatarak içerideki yaşlı beyi uyandırır. İhtiyar, kapı penceresinin camını dikkatle yine yarıya indirip dışarıya bir göz attıktan sonra yine dikkatle kaldırır ve içerideki öbür yolcuya orada at değiştirileceğini bildirir; o, bunun üzerine toparlanıp kendine gelir ve şekerlemesini moladan sonraya ertelemeye karar verir. Boru tekrar var gücüyle çınlayınca kulübede köylünün karısı ve çocukları uyanırlar, kapıdan başlarını çıkarıp köşeyi dönene kadar arabanın arkasından bakarlar; sonra çatır çutur yanan ocağın çevresine topluca çömelip babanın eve gelmesine hazırlık olarak ateşe bir odun daha atarlar. O sırada baba, oradan dolu dolu bir mil uzakta, posta sürücüsüyle dostça bir vedalaşmadan sonra dönmüş, hızla yol almayı sürdüren arabanın ardından bakmaktadır.   </p>
			<p class="paragraf">Muavinin borusu oynak bir hava tutturur. Posta arabası bir taşra kasabasının kötü döşenmiş kaldırım taşı yollarında paldır küldür ilerlemektedir. Sürücü, dizgin tokasını açmış, araba durur durmaz dizginleri fırlatıp atmaya hazırlanmaktadır. Mister Pickwick paltosunun yakası içinden çıkarak büyük bir tecessüsle etrafına bakınır. Bunu gören sürücü, kasabanın adını ve bir önceki günün oranın pazarı olduğunu söyler ona. Mister Pickwick bu bilgiyi yol arkadaşlarına aktarır. Bunun üzerine onlar da paltolarının yakalarından huruç ederek etraflarına bakınırlar. En kenarda, bir bacağı havada sallanır vaziyette oturmakta olan Winkle, araba peynircinin yanından sert bir dönüş yapıp pazaryerine girerken az daha sokağa düşecek gibi olur. Onun yanında oturan Snodgrass bundan dehşete kapılmış ve kendini toparlamasına vakit kalmadan araba hanın avlusunda durmuştur. Sırtlarında örtülerle yeni atlar onları beklemektedir. Sürücü dizginleri elinden atarak aşağı atlar; diğer açık hava yolcuları da bir bir inerken, tekrar yukarı çıkabileceklerine güvenemeyenler yerlerinde kalıp hanın barında yanan ocağa ve pencereyi süsleyen kırmızı üzümlü çoban püsküllerine imrenen gözler ve kızarmış burunlarla baka baka tabanlarını arabanın döşemelerine vurarak ısınmaya çalışırlar.  </p>
			<p class="paragraf">Ama muavin meşin kayışlı omuz çantasından çıkardığı ambalaj kâğıdına sarılı paketi zahire dükkânına teslim etmiştir bile; atların doğru dürüst koşulup koşulmadığına bakmış, Londra’dan getirilen bir eyeri arabanın tepesinden kaldırıma fırlatmış, geçen salı günü sağ ön ayağını yaralayan gri kısrak hakkında sürücüyle seyis arasında süregiden görüşmeye katılmıştır; şimdi o ve Sam Weller geride sürücü yerinin arkasında yerlerini almışlar, içerideki ihtiyar baştan beri iki parmak aralık tuttuğu pencere camını kaldırmıştır. Atların sırt örtüleri sıyrılıp alınırken herkes, sürücünün bir hayli sabırsızlanarak seslenip çağırdığı “iki şişman beyfendi” hariç herkes, yola çıkmaya hazırdır. Sürücü ve muavin ve Sam Weller ve Bay Winkle ile Bay Snodgrass ve bütün seyisler ve sayıları hepsini aşan aylaklar güruhunun her biri avazı çıktığı kadar bağırarak kayıp yolculara seslenmektedir. Avluda uzaktan bir karşılık işitilir ve Mister Pickwick ile Tupman soluk soluğa koşarak gelirler: Birer bira içmeye kalmışlardır. Mister Pickwick’in parmakları o kadar üşümüştür ki, altı kuruş hesabı beş dakikada zor ödeyebilmiştir. Araba sürücüsü kaşlarını çatarak, “Yani, beyler!” diye söylenir. Muavin bunu tekrar eder. İçerdeki ihtiyar yolcu, insanların vakit olmadığını bile bile arabadan inme huyuna bir kere daha hayretler etmektedir. Mister Pickwick bir taraftan, Tupman öbür taraftan zar zor yukarı tırmanırlar; Winkle, “Tamam, hadi!” diye seslenir ve araba hareket eder. Kaşkollar sıkılanmış, paltoların yakaları düzeltilmiştir, araba kıraç yolda yine koşturmaya koyulmuştur. Serin hava yüzlere vurup yürekleri coşturmaktadır.  </p>
			<p class="paragraf">Mister Pickwick ve arkadaşlarının Muggleton Telgrafı postası ile Dingley Dell’e yolculukları böyle geçti. O gün öğleden sonra saat üçte her yeri dona kestirip ağaçların ve çitlerin üzerine dünya güzeli beyaz ağlar seren ayaza meydan okuyabilmek için yolda yeter miktarda bira ve boğma içmiş olarak, Mavi Arslan Hanı’na çıkan basamaklarda hep birlikte sağ ve salim, emniyetteydiler, keyiflerine diyecek yoktu. Mister Pickwick istiridye fıçılarını saymak ve mezgitin gömülü durduğu yerden çıkarılmasına nezaret etmekle meşgulken paltosunun eteğinden usulca çekiştirilmekte olduğunu fark etti. Dönüp baktığında, dikkatini çekmek için bu yola başvuran kişinin Bay Wardle’ın gözde uşağı, yani, gizlisiz saklısız, hikâyemizin okurları nezdindeki namıyla, şişman oğlan olduğunu gördü.  </p>
			<p class="paragraf">“Vay, yahu!” dedi Mister Pickwick.  </p>
			<p class="paragraf">“Evet, yahu!” dedi şişman oğlan.  </p>
			<p class="paragraf">Bunu derken mezgite, mezgitten istiridye fıçılarına kaydı gözü. Sevinçle kikirdedi.  </p>
			<p class="paragraf">“Eee, genç dostum, yanacıkların pespembecik, bakıyorum?” dedi Mister Pickwick.  </p>
			<p class="paragraf">“İçki salonunda ocağın önünde uyuyakalmışım da” dedi, bir saat süren kısa bir kestirmeden sonra teni ocakbaşı rengini alana kadar kendini ısıtmış olan şişman oğlan. “Efendi beni eşyalarınızı eve taşıyım diye körüklüyle gönderdi. Birkaç binek atı da gönderecekti ama siz bu soğukta yürümeyi tercih edersiniz diye düşündü.”  </p>
			<p class="paragraf">“Tamam, tamam” dedi Mister Pickwick lafı uzatmadan. Daha önce aşağı yukarı aynı mesafeyi nasıl yürüdüklerini hatırlamıştı. “Evet, yürümeyi tercih ederiz. Buraya bak, Sam!”  </p>
			<p class="paragraf">“Buyrun, beyim?” dedi Sam Weller.  </p>
			<p class="paragraf">“Bay Wardle’ın hizmetkârına yardım et, eşyaları arabaya koyun, sonra birlikte gelirsiniz. Biz önden yola çıkıyoruz.”  </p>
			<p class="paragraf">Bu talimatı verip posta sürücüsüyle hesabı gördükten sonra Mister Pickwick üç arkadaşıyla tarlaların içinden geçen patikada hızlı adımlarla yürümeye koyuldu, Sam’le şişman oğlanı daha bu ilk karşılaşmalarında baş başa bıraktı. Sam şişman oğlanı hayretler içinde süzdü bir süre, sonra bir şey demeden eşyaları hızla arabaya yüklemeye başladı. Şişman oğlan kılını kıpırdatmadan onu seyrediyordu; Sam Weller’ın kendi başına öyle çalışıyor olması pek ilgisini çekmiş gibiydi.  </p>
			<p class="paragraf">“Tamam” dedi Sam, son heybeyi arabaya fırlatarak. “Oldu işte.”  </p>
			<p class="paragraf">“Evet, oldu” dedi şişman oğlan, Sam’in gördüğü işi bir hayli takdir etmişçesine.  </p>
			<p class="paragraf">“Hadi ordan sen de, yağ tulumu!” dedi Sam. “Tam da panayır müsabakasına girecek oğlanmışsın hani!”  </p>
			<p class="paragraf">“Eksik olmayın” dedi şişman oğlan.  </p>
			<p class="paragraf">“Canını sıkan bişey yok ya aklında?”  </p>
			<p class="paragraf">“Yok bildiğim bişey.”  </p>
			<p class="paragraf">“Genç bi hatuna nâfile aşkından karasevda kapmışsın gibi bir hâlin var da...”  </p>
			<p class="paragraf">Şişman oğlan yok öyle bir şey demek ister gibi başını salladı.  </p>
			<p class="paragraf">“Peki öyliyse. Sen hiç içki içer misin?  </p>
			<p class="paragraf">“Daha çok, yemek yemeyi severim.”  </p>
			<p class="paragraf">“Sahi. Bilmeliydim. Yani demek istediğim, şöyle içini ıstacak bi yudum bi şey istemez miydin? Ama sen hiç üşümüyorsundur zaten, di mi, üstündeki bütün o esnek çıkmalarla?” dedi Sam.  </p>
			<p class="paragraf">“Bazen içerim, iyi bi şeyse bi yudum hoşuma gider.”  </p>
			<p class="paragraf">“Hoşuna gider, demek? İyi. Gel hele, gel bi” dedi Sam.  </p>
			<p class="paragraf">Mavi Aslan barına ulaşmaları çok sürmedi. Orada şişman oğlan bir bardak dolusu sert içkiyi gözünü kırpmadan mideye indirince Samuel Weller’ın bayağı gözüne girdi. O da kendi payına aynı işin üstesinden geldikten sonra arabaya bindiler.  </p>
			<p class="paragraf">“Araba sürmeyi biliyor musunuz siz?” dedi şişman oğlan.  </p>
			<p class="paragraf">“Herhalde yani!” dedi Sam.  </p>
			<p class="paragraf">“Tamam o zaman” dedi şişman oğlan. Dizginleri Sam’in eline bıraktı ve yolu işaret edip, “Gittiği yere kadar dosdoğru süreceksiniz” dedi. “Hiş şaşmaz.”  </p>
			<p class="paragraf">Böyle deyip, boylu boyunca mezgitin yanına uzandı, istiridye fıçılarından birini başına yastık yaparak hemen uyudu.  </p>
			<p class="paragraf">“Şuna bak” dedi Sam, “bugüne kadar çok gamsız velet gördüm, bunun gibisini görmedim. Uyan, hadi! Hey, yağ tulumu, uyan!”  </p>
			<p class="paragraf">Genç yağ tulumunda hiçbir canlılık emaresi görünmeyince Sam Weller arabanın ön tarafına geçip oturdu, dizgini çekiştirip yaşlı atı tırısa kaldırarak Çiftlik Evi’nin yolunu tuttu.  </p>
			<p class="paragraf">Bu arada Mister Pickwick ve arkadaşları yürümekten kanları kaynaya kaynaya keyifle yollarına devam etmekteydiler. Keçi yolları sertti; don kesmiş çayırlar ayak altında kıtırdıyordu; hava pırıl pırıl, kuru, cana can katarcasına soğuktu. Günbatımının külrengi aydınlığı (kül yerine arduvaz dense daha isabetli olacaktı) hızla ortalığı sararken konuksever dost evinde kendilerini bekleyen hoşlukları düşünüyorlardı. İleri yaşlarda iki beyefendiyi tenha bir tarlada paltolarını üzerlerinden atıp çocuklar gibi eğlenerek birdirbir oynamaya sevk edecek türden bir akşam vaktiydi. Bizim de kesin inancımız o ki, Tupman o sırada bir “sırt” sunacak olsa Mister Pickwick bu ikramı asla geri çevirmezdi.  </p>
			<p class="paragraf">Oysa Tupman böyle bir şeye hiç gönüllü olmadı ve dostlar konuşa gülüşe yürümeyi sürdürdüler. Bir ara bir yan yola çıktıklarında birtakım insan sesleri çarptı kulaklarına; bu seslerin kimlere ait olabileceğini tahmin etmelerine vakit kalmadan, tam da onları beklemekte olan insanların ortasında buldular kendilerini; Pickwickçiler, onlar görünür görünmez ihtiyar Wardle’ın dudaklarından kopan “Hurra!” haykırışıyla bunun farkına vardılar.  </p>
			<p class="paragraf">Wardle oradaydı. Her zamandan –eğer mümkünse– daha şen ve şakrak. Sonra Bella ile sadık yâri Trundle ve nihayet Emily ve hepsi ertesi günkü düğüne gelmiş olan ve bu gibi ciddi durumlarda gençlere has taşkın ve telaşlı haller sergileyen sekiz on genç hanım. Tarlalarda, yollarda, her yerde kıpır kıpır, coşkulu bir kalabalık kaynıyordu.  </p>
			<p class="paragraf">Tanışma merasimi bu koşullarda çabucak tamamlandı... ya da çabucak hiç merasimsiz tamamlandı desek daha doğru olur. İki dakika sonra Mister Pickwick, o bakarken hudut çitinin üstünden atlamayı reddeden –ya da kıpırdamaya korktuklarını söyleyip güzel ayakları ve zarif ayak bilekleriyle ahşap çitin en tepesinde beş dakika ayakta durmayı tercih eden– genç hatunlarla, hem de onları hayat boyu tanıyormuş gibi, hiç sıkılmadan, serazat şakalaşmaktaydı. Şunu da mutlaka belirtmemiz gerekir: Snodgrass, Emily’ye yüksekliği bir metreyi bulan, iki basamaklı çit geçidinin gerektirdiğinden çok daha fazla yardımcı olmayı teklif ettiği sırada, konçları kürklü pek hoş bir çift bot giymiş, siyah gözlü bir genç dilberin, çiti geçmesine Winkle’ın yardımcı olmayı teklif etmesi üzerine tiz çığlıklar attığı işitiliyordu.  </p>
			<p class="paragraf">Bütün bunlar çok hoş ve şuhtu. Çit geçidinin güçlükleri aşılıp da bir kez daha açık tarlaya çıkıldığı zaman ihtiyar Wardle, Mister Pickwick’e, genç çiftin Noel tatilinden sonra kirada oturacakları evin eşyaları ile kimi gerekli teçhizatını görmeye hep birlikte nasıl gittiklerini anlattı; bunu işiten Bella ile Trundle içki salonunda ocak sefası sonrasındaki şişman oğlan kadar kızardılar. Kara gözlü, botları kürk kaplı genç hatun, Emily’nin kulağına bir şeyler fısıldadıktan sonra Snodgrass’a çatık kaşlarla bir göz attı; Emily, onun şapşalın teki olduğunu söyleyerek buna karşılık verdi ama yine de fena halde kızardı; Snodgrass, bütün büyük dâhiler kadar tevazu sahibi olmakla, kafasının tasına kadar kızardığını hissetti ve kalbinin en derin bir yerlerinde söz konusu genç kadının kara gözleri, çatık kaşları ve kürklü botlarıyla oradan alınıp komşu nahiye topraklarına postalanmasını dilemekten kendini alamadı.  </p>
			<p class="paragraf">Dışarıdaki bunca kaynaşma ve mutluluktan sonra çiftliğe girdiklerinde nasıl sımsıcak bir samimiyet ve muhabbetle ağırlandıklarını artık siz düşünün! Hizmetçilerin bile Mister Pickwick’i görünce sevinçten ağızları kulaklarına varmıştı; Emma koridordaki Bonaparte heykelinin kollarını açıp onu (Emma’yı) bağrına basmasına neden olabilecek yarı utangaç, yarı kibirli ve pek latif bir bakışla Tupman’ı tanıdığını ona belli etmekteydi.  </p>
			<p class="paragraf">Yaşlı hanımefendi âdeti olduğu üzere ön salonda başköşeye kurulmuş oturuyordu; ama biraz kızgın ve o yüzden bilhassa sağırdı. Kendisi hiç evden çıkmazdı ama benzeri birçok yaşlı hanım gibi kendi elinden gelmeyen bir şeyi bir başkasının yapmaya kalkmasını aile içi ihanetle bir tutmadan edemezdi. Böylece, Tanrı taksiratını affetsin, elinden geldiği kadar dimdik oturup olabildiğince haşin görünmeye çalışıyor... ama onu da beceremiyordu.  </p>
			<p class="paragraf">Wardle, “Anne, Mister Pickwick, hatırladınız mı?” dedi.  </p>
			<p class="paragraf">“Aman sen de!” dedi yaşlı kadın, oturduğu yerde kurularak. “Benim gibi kocamış bir yaratıkla meşgul etme Mister Pickwick’i şimdi. Kimse benimle ilgilenmiyor artık. Niçün ilgilensinler ki zaten!” Burada yaşlı hatun başını silkerek dikeldi ve titreyen elleriyle lavanta rengi ipek entarisinin kırışıklarını okşaya okşaya düzeltti.  </p>
			<p class="paragraf">“O ne söz; hanfendiciğim!” dedi Mister Pickwick. “Eski dostunuzu böyle başınızdan atmanıza izin veremem. Buraya bilhassa sizinle uzun uzun sohbet etmeye ve yine iskambil oynamaya geldim. Sizinle birlikte bu oğlanlarla kızlara saray dansı öğreteceğiz, hem de hemen, onlar kırk sekiz saat daha yaşlanmadan.”  </p>
			<p class="paragraf">İhtiyar hatun yumuşamak üzereydi ama daha vakti vardı. “Ah, ne diyor..? İşitemiyorum!” dedi sadece.  </p>
			<p class="paragraf">“Ciddi olalım, anne” dedi Wardle. “Hadi, canım, darılmayın. Bella’yı düşünün. Çok canı sıkkın, zavallı. İlgilenmeniz lazım onunla”  </p>
			<p class="paragraf">İyi kalpli ihtiyar bunu işitti. Oğlu konuşurken dudakları kıpırdıyordu. Ne ki yaşlılığın birtakım karakter zaafları vardır; ikna olmaya henüz tam razı değildi. Bu yüzden, bir kere daha lavanta rengi entarisinin kırışıklarını düzeltirken Mister Pickwick’e döndü, “Ah, Mister Pickwick, ah!” dedi. “Ben genç kızken gençler hiç böyle değillerdi.”  </p>
			<p class="paragraf">“Hiç şüphesiz, hanfendi” dedi Mister Pickwick, “hiç şüphesiz. Zaten bunun içindir ki eskilerden bir iz taşıyanların yeri benim gözümde bambaşkadır.”  </p>
			<p class="paragraf">Bunu derken Bella’yı usulca yanına çekti, alnına bir öpücük kondurarak, gidip babaannesinin dizi dibindeki küçük tabureye oturmasını söyledi. Büyükhanım genç kadının ona aşağıdan doğru bakışındaki ifade kendisine eski günleri hatırlattığından mı, Mister Pickwick’in müşfik tabiatından etkilenmiş olduğundan mı, nedense, iyice yumuşadı; torununun boynuna sarıldı ve bir anda bütün hırçınlığı yanaklarından aşağı süzülen sessiz gözyaşlarıyla birlikte buhar olup gitti.  </p>
			<p class="paragraf">Hep birlikte sevinç dolu bir gece geçirdiler. Mister Pickwick’le büyükhanımın oynadıkları on beş yirmi el iskambil oyununun ağırbaşlı dinginliğine diyecek yoktu. Yuvarlak masanın çevresinde ise şenlikten geçilmiyordu. Hanımlar odalarına çekildikten epey bir zaman sonraya kadar bol boğma ve baharatla takviye edilmiş sıcak mürver şarabı içildi. Geceyi izleyen uykular derin, birbirini izleyen rüyalar pek hoştu. Dikkate şayan bir olgu, Snodgrass’ın sürekli Emily Wardle’lı rüyalar görmesi, bir başkası da, konçları kürklü pek zarif potinler giymiş bir genç hatunun siyah gözleri ve kibirli tebessümüyle Winkle’ın gözünün önünden hiç gitmemesiydi.  </p>
			<p class="paragraf">Mister Pickwick sabahleyin erkenden, şişman oğlanı bile deliksiz uykusundan uğratacak konuşma sesleri ve ayak patırtılarıyla uyandı. Yatağında oturup dışarıya kulak verdi. Kadın hizmetçiler ve kadın misafirler oradan oraya koşuşup duruyorlardı; habire o kadar çok sıcak su isteniyor, iğne iplik için çığlıklar yükseliyor, o kadar çok yarı fısıltıyla, “Ay, gel bi bağla beni... Hadi, canım!” ricaları işitiliyordu ki, Mister Pickwick her zamanki masumiyetiyle korkunç bir olay çıkmış olması gerektiğini düşünmeye başladı, uykusu iyice açıldı ve düğünü hatırladı. Olayın öneminden ötürü özel bir dikkatle giyinerek kahvaltı için küçük salona indi.  </p>
			<p class="paragraf">Bütün kadın hizmetçiler üzerlerinde hep birörnek pembe müslin entariler, başlıklarına iliştirilmiş beyaz kurdelalarla tarife sığmaz bir heyecan ve telaş içinde oradan oraya koşturuyorlardı. Büyükhanım, yirmi yıldır içinde durduğu sandığın çatlaklarından içeri sızan kaçamak ışınlardan başka hiç gün yüzü görmemiş brokar bir elbise giymişti. Bay Trundle’ın keyfine, neşesine diyecek yoktu ama yine de biraz asabi idi. Yaşlı ev sahibi bütün samimiyetiyle neşeli ve kayıtsız görünmeye çalışıyorsa da başarılı olamadığı açıkça görülüyordu. Üst katta gelini ve nedimeleri görme onuru bahşedilen ikisi üçü dışında bütün kızların gözleri yaşarmıştı, hepsi beyaz müslin giysiler içindeydiler. Pickwickçilerin her biri iki dirhem bir çekirdekti. Evin önündeki çimlikte her biri yakasına beyaz kurdela takmış, çılgınlar gibi çığrışan bütün çiftlik adamları, bütün çocuklar, işsiz güçsüz aylaklar takımı, tekmili birden Samuel Weller’ın şahsını örnek alarak ve onun özel teşviki ve tahriki ile avazları çıktığı kadar bağırıp çağırmaktaydılar. Sam şimdiden kendini herkese sevdirmişti. Doğma büyüme oralıymış gibi rahat ve fütursuzdu.   </p>
			<p class="paragraf">Düğünler hep eğlence konusu olur. Buna her zaman cevaz vardır ama düğünün kendisi değildir gülünç olan; söylenenler işin merasim yanıyla alakalıdır. Evlilik kurumunu hafife almak gibi bir maksat güttüğümüz asla sanılmasın. O günün sevincine, evden uzaklaşmanın üzüntüsü, ana babayla çocuğun ayrılık gözyaşları, az tanınan henüz hiç sınanmamış başkalarıyla karşılaşmak üzere insan hayatının en mutlu döneminde birlikte olunan en yakın, en candan dostlardan ayrı düşme duygusu karışır. Lafı uzatarak bu faslı kasvete boğma niyetinde değiliz; böylesine en içten duyguları alaya aldığımızın zannedilmesini de hiç istemeyiz.  </p>
			<p class="paragraf">Merasimin Dingley Dell kilisesinin yaşlı papazı tarafından icra edildiğini, papazın giyinme odasında hâlâ korunmakta olan kayıt defterinde Mister Pickwick’in adının görüldüğünü, kara gözlü, genç şahsın imzasını çok kararsız ve titrek bir elle atmış olduğunu, ikinci nedime Emily’nin adının da neredeyse hiç okunamadığını, her şeyin çok iyi olup bittiğini, genç hanımların merasimi hiç de bekledikleri kadar duygulandırıcı bulmadıklarını; kara gözlerle afacan tebessümün sahibesi her ne kadar Bay Winkle’a böyle felaket bir şeye asla katlanamayacağından emin olduğunu söylediyse de, yanıldığını düşünmemiz için pekâlâ sebepler olduğunu belirtelim ve geçelim. Bütün bunlara Mister Pickwick’in gelini ilk tebrik eden kişi olduğunu ve bunu yaparken genç kadının boynuna hiçbir faninin önceden görmemiş olduğu muhteşem bir altın zincirli saat taktığını da ekleyebiliriz. Sonunda, eski kilisenin çanı olanca gücüyle şen şatır çalarken herkes kahvaltıya geri döndü.  </p>
			<p class="paragraf">Sam Weller bir gece önceden yerlerine konulmadan kalan eşyayı sofraya yerleştirmeye yardımcı olurken şişman oğlana, “Üzümlü çörekler nereye konuluyor, afyon yumurcağı?” diye sordu.  </p>
			<p class="paragraf">Şişman oğlan çöreklerin yerini gösterdi.  </p>
			<p class="paragraf">“Aferin” dedi Sam. “Şimdi bi parça çobanpüskülü ko bakıyım aralarına, karşıki tabağa. Tamam, oldu. Şimdi baya derli toplu oldu işte... şaşı bakışını düzeltmek için küçük oğlunun kafasını kesen adamın dediği gibi!”  </p>
			<p class="paragraf">Sam bu benzetmeyi yaparken bir iki adım geri çekilip şöyle bir baktı sofraya, bu iş işte böyle yapılır dercesine; gördüğünden de çok hoşnut kaldı.  </p>
			<p class="paragraf">Herkes yerine oturur oturmaz, “Wardle, bu mutlu günün şerefine bir kadeh şarap!” dedi Mister Pickwick.  </p>
			<p class="paragraf">“Çok iyi olur, cancağzım” dedi Wardle. “Joe... lanet olası oğlan yine uyuyor!”  </p>
			<p class="paragraf">Şişman oğlan, “Yoo, uyumuyorum, efendim” dedi. Şişman çocukların azizi –ölümsüz Horner– gibi bir Noel çöreğini o genç beyzadenin soğukkanlı, temkinli tavrıyla hiç uyuşmaz bir biçimde mideye indirdikten hemen sonra uzak bir köşeden çıktı geldi.  </p>
			<p class="paragraf">“Mister Pickwick’in kadehini doldur!”  </p>
			<p class="paragraf">“Başüstüne, efendim.”  </p>
			<p class="paragraf">Şişman oğlan Mister Pickwick’in kadehini doldurup efendisinin iskemlesinin arkasına çekildi, ordan çatalların, bıçakların hareketlerini, nefis lokmaların tabaklardan ağızlara götürülüşünü hasetle karışık bir keyifle seyre daldı.  </p>
			<p class="paragraf">“Sağlığınıza, kadim dost!” dedi Mister Pickwick.  </p>
			<p class="paragraf">“Sizin de, cancağzım” dedi Wardle. En yürekten duygularla boşalttılar kadehlerini.  </p>
			<p class="paragraf">“Bayan Wardle, gelin, bu mesut hadise şerefine içelim biz yaşlılar” dedi Mister Pickwick.  </p>
			<p class="paragraf">Büyükhanım o sırada sırmalı giysisi içinde, bir yanında yeni evli torunu, öbür yanında Mister Pickwick olduğu halde başköşede kurulmuş oturuyordu. Mister Pikcwick çok yüksek sesle konuşmamıştı ama hanımefendi ne dediğini hemen anladı ve onun (Mister Pickwick’in) sağlığına ve mutluluğuna dopdolu bir kadeh şarabı bir dikişte içti bitirdi; sonra da kendi düğününün upuzun, ayrıntılı bir hikâyesini anlatmaya koyuldu; yüksek topuklu iskarpinler giyme modasına değindi, güzelliğiyle ünlü müteveffa Lady Tollinglover’ın hayatı ve maceralarından söz açtı. Söylediği her şeye kendisi kahkahalar atarak gülerken genç hatunlar da onunla birlikte gülüyorlardı, babaannenin neden söz ettiğini hiç mi hiç anlamıyorlardı çünkü. Onların güldüğünü gören yaşlı hanım daha da çok (belki on kat çok) gülerek, anlattıklarının her zaman birinci sınıf hikâyeler olduğunu söyledi. Buna da herkes gülünce yaşlı kadın büsbütün keyiflendi. Derken pasta kesildi, elden ele herkese dağıtıldı, genç hanımlar müstakbel kocalarının rüyasını görmek için yastıklarının altına koymak üzere küçük küçük kesekler ayırıp bir kenara koydular. Bu münasebetle bir hayli kızarıp bozarmalar, şakalaşmalar oldu.  </p>
			<p class="paragraf">“Bay Miller, bir kadeh şarap?” dedi Mister Pickwick, eski tanışı, sağduyu düşkünü beyefendiye.  </p>
			<p class="paragraf">“Çok memnun olurum, Mister Pickwick” diye cevap verdi sağduyu düşkünü beyefendi ciddiyetini bozmadan.  </p>
			<p class="paragraf">“Beni de aranıza alacak mısınız?” diye sordu, iyi yürekli yaşlı papaz.  </p>
			<p class="paragraf">“Beni de?” diye papazın karısı araya girdi.  </p>
			<p class="paragraf">Masanın öbür ucunda tıka basa yiyip içmiş ve her şeye gülmüş olan iki fukara akrabadan, “Beni de, beni de...” diye sesler çıktı.  </p>
			<p class="paragraf">Mister Pickwick bu yeni önerilerden duyduğu samimi hoşnutluğu dile getirirken gözlerinden sevinç ve mutluluk kıvılcımları saçılıyordu.  </p>
			<p class="paragraf">Birden ayağa kalktı. “Hanımlar ve beyler!” dedi.  </p>
			<p class="paragraf">“Yaşa! Yaşa!” diye haykırdı duygularının coşkusuna kapılan Sam Weller.  </p>
			<p class="paragraf">İhtiyar Wardle, Sam’in herkesin önünde efendisinden işiteceği azarı önlemek için, “Bütün hizmetkârları buraya çağırın, her birine bir bardak şarap verin, şerefe içsinler!” diye bağırdı. “Evet, Pickwick” dedi sonra, “şimdi konuşun.”  </p>
			<p class="paragraf">Herkes susunca hizmetçi kızların fiskoslarıyla uşakların mahcup ve şaşkın davranışları arasında Mister Pickwick konuşmaya başladı:  </p>
			<p class="paragraf">“Hanımlar ve beyler... yok, hayır, hanımlar ve beyler demeyeceğim size, dostlarım, benim aziz dostlarım diyeceğim... eğer hanımlar bu cüretimi bağışlarlarsa...”  </p>
			<p class="resim"><span><img alt="023.tif" class="_idGenPageitem-27" src="image/023_fmt.jpeg"/></span>  </p>
			<p class="paragraf">Burada Mister Pickwick’in sözü kadınların şiddetli alkışlarıyla kesildi, erkekler de katıldı alkışa ve o sırada ünlü gözlerin sahibinin şu caanım Mister Pickwick’i öpmek istediğini söylediği işitildi açıkça; bunun üzerine Winkle âşıkâne bir edâyla, vekâleten yapılabilir mi acaba diye sordu. Siyah gözlü hatun bu söze, “Ne münasebet!” dedi ama, öyle bir baktı ki, o bakış, bir bakışın taşıyabileceği açıklıkla, “Yapsanıza öyleyse” demekteydi.  </p>
			<p class="paragraf">Mister Pickwick, “Aziz dostlar” diye sözünü sürdürdü. “Kadehlerimizi yeni evlilerin sağlığına kaldırmayı teklif ediyorum. Tanrı’nın takdisi üzerlerinde olsun (alkışlar ve gözyaşları). Genç dostum Trundle’ın mükemmel bir erkek olduğuna eminim; karısının da yirmi yıldır babasının evinde etrafa yaydığı mutluluğu başka her yere taşıyabilecek bir genç kadın olduğunu biliyorum.” (Tam burada şişman oğlan hıçkırıklarını tutamayıp ağlamaya başlayınca Samuel Weller tarafından yaka paça dışarı çıkarıldı.) “Keşke” diye ekledi Mister Pickwick, “ben de onun hemşiresiyle evlenecek yaşta, o kadar genç olsaydım (alkışlar); lakin o mümkün olmadığına göre ne mutlu bana ki babası olacak yaştayım, zira o durumda her ikisini de beğenip takdir ettiğimi, sevdiğimi söylediğim zaman kimse gizli niyetlerim olduğundan şüphelenmeyecektir (alkışlar ve gözyaşları). Gelinin babası, şurada oturan aziz dostumuz, asil bir şahsiyettir, onu tanıyor olmaktan gurur duyuyorum (çok şiddetli alkışlar, çığrışlar). Kendisi iyi kalpli, nâzik, sözünü esirgemez, yiğit ve konuksever, cömert bir insandır. (Her bir sıfatın, en çok da en son ikisinin ardından fukara akrabaların coşkulu haykırışları). Onun kızı için dilediği her mutluluğun gerçek olması ve kendisinin de bunu görmekten duyacağı sevinci ve huzuru hak ettiği gibi yaşaması burada hepimizin müşterek temennisidir, bundan eminim... Hadi gelin onların sağlığına içelim, onlara uzun ömürler ve Tanrı’dan inayet dileyelim.”  </p>
			<p class="paragraf">Mister Pickwick bir alkış tufanı ortasında bitirdi sözünü ve bir kere daha, etrafını dolduranlar Sam Weller’ın yönlendirmesiyle kendilerinden geçtiler, şamata aldı yürüdü. Bay Wardle Mister Pickwick’e kadeh kaldırdı; Mister Pickwick Büyükhanım’ın, Snodgrass Bay Wardle’ın, Bay Wardle Snodgrass’ın sağlığına içti. Fukara akrabalardan biri kadehini Tupman’a, öbürü Winkle’a kaldırdı. Herkes çok şen, çok keyifliydi, taa ki her iki fukara akrabanın birden nasıl olduysa masanın altında kayıplara karışmaları üzerine şenliğe ara verme vaktinin gelmiş olduğu anlaşılana kadar.  </p>
			<p class="paragraf">Kahvaltıda içilen şarapların ağırlığını üzerlerinden atmaları için Wardle’ın tavsiyesiyle çıktıkları yirmi beş millik yürüyüşün ardından akşam yemeğinde yine bir araya geldiler. Fukara hısımlar bütün günü bu mutlu buluşma uğruna yatakta geçirmişlerdi ama gayelerine ulaşamadılar. Yemekte yoklardı. Sam Weller, bitmek bilmeyen bir kahkaha ziyafetiyle hizmetkârları kırdı geçirdi; şişko oğlan da vaktini kısa süreli yeme ve uyuma fasılları arasında bölüştürdü.  </p>
			<p class="paragraf">Akşam yemeği kahvaltı kadar neşeli ve hiç kimsenin gözü yaşarmadan bir o kadar gürültülü geçti. Ardından tatlılar yendi ve tekrar herkesin sağlığına kadehler kalktı. Çay ve kahve ikramından sonra sıra baloya geldi.  </p>
			<p class="paragraf">Beylik Çiftliği’nin en müsait salonu, ufak boy bir at arabasını tekerlekleriyle birlikte içinden sürüp geçirebileceğiniz kadar geniş şömine taşlığı ve koyu renk ahşap kaplama duvarlarıyla upuzun bir mekândı. En dipte çoban püskülü ve yeşil çamların gölgesinde Muggleton’ın en kıvrak kemancısı ile yegâne arp üstadı yerlerini almışlardı. Duvarlardaki girintilerde ve çok sayıda rafta her biri dört kollu, som gümüşten şamdanlar duruyordu. Halı kaldırılmıştı. Mumlar parıldıyor, şöminede ateş çatır çutur yanıyor, odanın her bir yanından neşeli sesler, şen kahkahalar yükseliyordu. Eski İngiliz köy ağaları ölünce cinlere dönüşmüş olsalardı cümbüşe kalkmak için arayıp da bulamayacakları yer herhalde tam burası olurdu!  </p>
			<p class="paragraf">Bu mutlu sahnenin ilgi çekici bir yanı daha vardıysa eğer, en kadim dostlarının hatırladıklarına göre, Mister Pickwick’in ilk kez ayağında tozlukları olmadan yemeğe gelmiş olmasıydı.  </p>
			<p class="paragraf">“Dans edecek misiniz?” diye sordu ona Wardle.  </p>
			<p class="paragraf">“Elbette” dedi Mister Pickwick. “O maksatla giyinmiş olduğum görülmüyor mu” İpek çoraplarına ve şık bağcıklı ayakkabılarına işaret etti.  </p>
			<p class="paragraf">“Siz ve ipek çoraplar!” diye Tupman takıldı ona.  </p>
			<p class="paragraf">“Niçün olmasın, efendim, niçün?” dedi Mister Pickwick. Birden kızdı.  </p>
			<p class="paragraf">“Haa, tabii, ipek çorap giymemeniz için hiçbir sebep yok” dedi Tupman.  </p>
			<p class="paragraf">Mister Pickwick, “Herhalde, bayım, herhalde” diye kestirdi attı.  </p>
			<p class="paragraf">Tupman gülmeye niyetlenmişti ama işin ciddi olduğunu görünce kendini toparladı, çorap desenlerinin çok güzel olduğunu söyledi.  </p>
			<p class="paragraf">Mister Pickwick gözlerini arkadaşına dikti. “Umarım öyledir. Çoraplarımda çorap olarak münasebetsiz bir hâl görmüyorsunuz herhalde, beyfendi?” dedi.  </p>
			<p class="paragraf">Tupman, “Ne münasebet, hiç öyle bir şey görmüyordum” diyerek oradan uzaklaştı. O gidince Mister Pickwick’in çehresi her zamanki beşuş ifadesine tekrar kavuştu.  </p>
			<p class="paragraf">“Hepimiz hazırız zannediyorum” dedi, yaşlı hanımla birlikte dans grubunun en başında yerini aldıktan ve bir an önce başlama telaşıyla dört defa yanlış çıkış yaptıktan sonra.  </p>
			<p class="paragraf">“Hemen başlayın öyleyse” dedi Wardle. “Haydi, şimdi!”  </p>
			<p class="paragraf">İki keman ve bir arp çalmaya başlayınca Mister Pickwick çapraz eller figürü için ileri fırladı; aynı anda “Durun, durun!” diye el çırparak bağırdı herkes.  </p>
			<p class="paragraf">“Ne var? Ne oluyor?” diyen Mister Pickwick, kemanlarla arp susunca ancak durabilmişti, yoksa ev yanıp kül olsa duracağı yoktu.  </p>
			<p class="paragraf">Bir düzine ses birden duyuldu o sırada, “Arabella Allen nerede?” diye. “Ve Winkle?” diye ekledi Tupman.  </p>
			<p class="paragraf">“Buradayız!” diye bağırdı Winkle, yanındaki güzel hanımla birlikte köşe bucak bir yerden çıkıp gelerek. O anda onun mu, yoksa siyah gözlü genç dilberin mi yanaklarının daha kızarmış olduğunu söylemek zordu.  </p>
			<p class="paragraf">Mister Pickwick huysuzlandı: “Yine de, daha önce yerinizi almamış olmanız tuhaf doğrusu, Winkle?”  </p>
			<p class="paragraf">“Hiç de değil!” dedi Winkle.  </p>
			<p class="paragraf">Mister Pickwick gözlerini Arabella’ya dikip baktı. Mânâlı bir gülümsemeyle, “Pekâlâ, pekâlâ” dedi, “ben zaten o kadar tuhaf olduğundan çok emin değilim.”  </p>
			<p class="paragraf">Ne var ki bu konu üzerinde daha fazla düşünmeye vakit kalmadı; kemanlarla arp o anda fayrap çalmaya başlamıştı. Mister Pickwick ellerini çapraz tutarak fırladı salonun orta yerine kadar koştu, şöminenin önünde şöyle bir havaya sıçradı... sonra kapıya kadar yine geri geldi... herkes eller bitişik tam bir dönüşten sonra pat pat yeri döven ayaklar... bir sonraki çiftle hadi yeni baştan, aynı figür baştan sona bir kere daha... tempoyu tuttarmak için yine bir ayak patırtısı... bir sonraki çift, sonra bir dahaki, bir dahaki... Harikaydı! Sonunda büyük hanım yorgunluktan bitkin bir halde yerine oturunca ve papaz efendinin karısı onun yerine geçince bir on dört dönüş daha icra edildi ve ortada dans eden kimse kalmayınca Mister Pickwick daha bir süre, hiç de o kadar çırpınmasına lüzum yokken, müziğe ayak uydurup yüzünde anlatılması imkânsız hayırhah bir tebessümle partnerine bakarak kendi kendine oynadı durdu.  </p>
			<p class="paragraf">Mister Pickwick dans etmekten bıktığında, yeni evliler salonu çoktan terk etmişlerdi. Buna rağmen alt katta muhteşem bir ziyafetin ardından uzun süre oturuldu, sohbetler edildi. Mister Pickwick sabah geç vakit uyandığı zaman, aşağı yukarı kırk beş kişiyi, her birini ayrı ayrı ve başka hiçbirine sezdirmeden Londra’ya ilk gelişlerinde George ve Akbaba’da akşam yemeğine dâvet etmiş olduğunu şöyle böyle hatırlar gibiydi; bunun, bir önceki gece sadece koşturmakla kalmamış olduğunun bir işareti olduğunu düşündü haklı olarak.  </p>
			<p class="paragraf">“Yani sizinkiler bu gece mutfakta eğlenecekler öyle mi, hayatım” diye sordu Sam, Emma’ya.  </p>
			<p class="paragraf">“Evet, Bay Weller, her Noel gecesi öyle yaparız. Beyfendi bu âdeti sürdürmeyi asla ihmal etmez.”  </p>
			<p class="paragraf">“Beynizin her âdeti sürdürme anlayışına diyecek yok doğrusu. Onun kadar akıllı birini hiç görmedim, ne de beyfendiliğin bu kadar hakkını veren birini.”  </p>
			<p class="paragraf">“Ah! Çok doğru” diye şişman oğlan lafa karıştı, “yetiştirdiği domuzların nefasetini görmelisiniz!” Şişko delikanlı kızarmış butları ve sosu düşünürken Sam’e yarı yamyamca bir nazar atfedip sırıttı.  </p>
			<p class="paragraf">“Haa, uyandın mı sen sonunda?” dedi Sam.  </p>
			<p class="paragraf">Şişman oğlan başıyla doğruladı bunu.  </p>
			<p class="paragraf">Kelimelerin üstüne basarak konuştu Sam:  </p>
			<p class="paragraf">“Sana bişey diyim mi, boğa yılanı yavrusu, azcık daha az uyumaz ve de azcık daha çok hareket etmezsen, büyüyünce sıçan kuyruğu saçlı, o moruk beyzade gibi olcaksın.”  </p>
			<p class="paragraf">“N’oldu ki ona?” diye sordu şişman oğlan, titrek bir sesle.  </p>
			<p class="paragraf">“Söyliycem sana, n’olduğunu. Piyasada görülen en kazulet tipti kendisi... kırk beş yıl boyunca pabucunun burnunu göremeyen bi şişko!”  </p>
			<p class="paragraf">“Ne diyorsunuz!” diye haykırdı Emma.  </p>
			<p class="paragraf">“Evet, canımın için, hiç görmemişti. Kendi bacaklarının tıpkısının aynısını yapıp önündeki masaya koysalar onları tanıyamazdı. Her gün bürosuna belinden çok güzel bir altın saat zenciri sarka sarka yürür giderdi. Kırk santim kadar boyu vardı zencirin, pantolnun saat cebindeki altın saatin kıymetini ne sen sor ne ben söyliyim ama saatten çok iri mi iri, ağır ki nasıl, toparlak bi şey kıymetindeydi yani kendisi o kocaman suratıyla nasıl bi şişkoyduysa o da öyle şişko bi saat; işte. Moruğun dostları, ‘Sen bu saatle burlarda dolaşmasan iyi edersin, kaparlar onu senden,’ derlermiş. ‘Benden mi?’ deyince o, ‘Evet, senden’ derlermiş. ‘Hadi canım siz de’ dermiş o, ‘bu saati benden çekip alabilecek hırsızı gösterin bana da göreyim, zira ben bile çıkaramıyorum, o kadar sıkşık. Ne zaman saati öğrenmek istesem bi ekmek fırnına girip bakmam gerekiyor’ dermiş. Sonra da gülmekten kırılırmış ve podralı saçları ve ensesinde sıçan kuyruğuyla, zencir her zamankinden daha da aşağılara sarka sarka, o saat azmanı şey şık yünlü kumaştan pantolnu patlatıp her an dışarı fırlayacakmış gibi sanki, Strand’den aşağı caka sata sata yürür gidermiş. Bütün Londra’da hiçbir yankesici yokmuş ki o zencire bir el atmamış olsun, ama zencir hiç kopmuyor, saat da yerinden oynamıyormuş. Sonunda bu kadar ağır çeken bir ihtiyarı kaldırım üstünde sürüklemekten bıkıyorlar, o da evine gidip sıçan kuyruğu saçı Alman yapısı duvar saatinin rakkası gibi sallanana kadar gülüyormuş. Nihayetinde bir gün yolda yine sallana sallana yürürken yüzüne epeydir âşina olduğu bir yankescinin koskocaman kafalı ufak bir oğlanla kol kola kendisine doğru gelmekte olduğunu görmüş, ‘Hadi eğlence başlıyor yine’ demiş kendi kendine, ‘şimdi bi daha deneyecekler... ama boşuna!’ Böyle düşünüp kibirlenmeye hazırlanırmışken ansızın yankescinin kolundan çıkan oğlan doğru gelip bizimkinin midesine bir tos vurmasın mı! Adamcağız acıdan iki büklüm olmuş. ‘Cinayet!’ diye haykırmış. ‘Tamam, efendim’ diye kulağına fısıldıyor yankesci, ‘tamam, tamam!’ Bizimki doğrulduğunda ne saat varmış, ne de zencir. Daha fenası, o günden sonra beyimizin midesi bozulmuş, hayatının sonuna kadar da iyileşmemiş. Yani sen de, işte, bücür beyzadem, dikkat et fazla şişmanlamayasın.”  </p>
			<p class="paragraf">Sam Weller şişman oğlanı bir hayli etkilemiş görünen bu “kıssadan hisse” hikâyesini hitama erdirince üçü birden geniş mutfağa gittiler. Aile, ihtiyar Wardle’ın ecdadının çok eskilerden beri her Noel Akşamı yapageldikleri gibi yine orada toplanmıştı.  </p>
			<p class="paragraf">İhtiyar Wardle bu mutfağın tavanının ortasından aşağı kendi eliyle görkemli bir ökseotu dalı sallandırmıştı; ot bir anda genel ve pek hoş bir çekişmeye ve kargaşaya sebep oldu. O karışıklıkta Mister Pickwick, tam da Bayan Tollinglover hazretlerinin torunlarından birine yaraşır bir zarafetle ihtiyar hanımefendinin elinden tutup onu o mistik dalın altına götürdü, orada kılı kırk yarar bir nezaket ve teşrifatla kucaklayıp öptü. İhtiyar hanım bunu göreneğin önem ve ciddiyetine uyan bir vakarla karşıladı ama, daha genç hanımlar göreneğe o derece bâtıl bir bağlılık duygusu taşımadıkları için ya da bir öpüşmenin değerinin onu kazanmak için bir parça olsun zora girmekle epey bir miktar artacağını hayal ederek, çığlık çığlığa kıvranıp debelendiler, oradan oraya kaçıştılar, tehditler savurup sitemler ettiler, odadan çıkıp gitmekten başka her şeyi yaptılar ama maceracı ruhu daha az gelişmiş kimi beyler tam bu işten vazgeçmek üzereyken, direnmeyi sürdürmenin gereksiz olduğunda hep birden karar kılarak, öpülmeye lütfen razı geldiler. Winkle siyah gözlü genç dilberi öptü, Snodgrass Emily’yi öptü, Sam Weller da ökseotunun altında olma gereğine fazla aldırmadan Emma’yı ve diğer kadın hizmetkârları yakaladığı yerde öptü. Fukara hısım akrabaya gelince, onlar, ökseotu tavana asılır asılmaz aşırı kafa karışıklığıyla farkına varmadan tam altına koşan pek de güzel denilemeyecek genç hanım ziyaretçileri dışlamaksızın öpülmedik kimse bırakmadılar. Wardle sırtını ocağa vermiş, keyiften mest olmuş bir halde sahneyi seyrediyordu o sırada; şişman oğlan bir başkası için ayrılıp özenle bir kenara konulmuş leziz bir Noel çöreğini fırsattan istifade mideye indiriyordu.   </p>
			<p class="paragraf"> Çığlıklar yatışmıştı, yanaklar al al olmuş, bukleler birbirine karışmıştı ve Mister Pickwick ihtiyar hanımefendiyi daha önce anlatıldığı gibi öptükten sonra ökseotunun altında durmuş, çevresinde olup bitenleri büyük bir keyifle seyretmekteydi. Tam o sırada siyah gözlü gençten hatun diğer gençlerle kısa bir fısıldaşmanın ardından ileri fırladı, kolunu Mister Pickwick’in boynuna dolayarak sol yanağına şefkat dolu bir öpücük kondurdu; Mister Pickwick ne olduğunu anlayamadan herkes etrafına doluştu ve hepsi bir bir öptü onu.   </p>
			<p class="paragraf">Orada onu o insanların ortasında bir o yana, bir bu yana çekiştirilir, önce çenesine, sonra burnuna, daha sonra gözlüğüne öpücükler kondurulurken görmek, her bir yandan yükselen kahkahaları duymak pek hoştu ama, az sonra, gözleri ipek bir mendille kapalı, duvarlara çarpıp düştüğünü, köşe bucağa girip çıktığını ve sonunda bir ara fukara akrabalardan birini yakalayıp bu defa kendisi onu bütün seyredenlerin takdirini ve alkışını kazanan bir uyanıklık ve çeviklikle atlatarak körebe oyununun bütün inceliklerinin nasıl inanılmaz bir tatla üstesinden geldiğini görmek daha da hoştu. Yakalanmaktan hoşnut olacaklarını kestirdikleri kimseleri yakalayan fukara akrabalar takımı sonunda oyun tavsayınca kendilerini yakalattılar. Herkes körebe oyunundan yorgun düşünce bu defa alevler içinde yanan boğma içinden kuru üzüm tanesi çıkarma oyunu başladı; yeter sayıda parmak yandıktan sonra ve hiç üzüm kalmayınca harıl harıl yanan ocağın önünde esaslı bir akşam yemeğine oturuldu. Sofrada bir de içi baharatlı sıcak bira dolu koskocaman sıradan bir çamaşır kazanından az daha küçük bir kâse vardı; orda sıcacık elmalar karşı konulması fevkalade zor iştah açıcı görünüşleri ve kulakları okşayan bir fışırtıyla köpürüp durmaktaydı.   </p>
			<p class="paragraf">“Bu” dedi Mister Pickwick, çevresindekilere bakarak, “huzur bu işte!”   </p>
			<p class="paragraf">“Bizim değişmez âdetimizdir” dedi Wardle. “Noel akşamı herkes şu anda gördüğünüz gibi, bizimle birlikte oturur. Hizmetkârlar filan herkes. Burda saatin o iki kere çalıp Noel’i haber vermesini beklerken, vakit geçirmek için küçük oyunlar oynar, eski hikâyeler anlatırız. Trundle, evladım, ateşi toparlayıversen?”   </p>
			<p class="paragraf">Yanan odunlar karıştırılınca havaya kıvılcımlar sıçradı, ateşin koyu kızıl ışıltısı odanın en uzak köşelerine kadar yayılarak her bir çehreye saadet ve sevinç saçtı.   </p>
			<p class="paragraf">“Hadi bir şarkı” dedi Wardle. “Bir Noel şarkısı söyleyelim. İlki benden... daha iyisi yoksa eğer.”   </p>
			<p class="paragraf">“Bravo!” dedi Mister Pickwick.   </p>
			<p class="paragraf">“Doldurun kadehleri!” dedi Wardle. “Sıcak biranın bereketli rengi içinden kâsenin dibi görününceye kadar en az iki saat geçecek. Herkes kendisi doldursun kadehini. Hadi şimdi şarkıya!”   </p>
			<p class="paragraf">Böyle diyerek şen ihtiyar sözü fazla uzatmadan gür ve güzel sesiyle söylemeye başladı:   </p>
			<p class="paragbos">  </p>
			<p class="paragraf"><span class="CharOverride-14">BİR NOEL ŞARKISI   </span></p>
			<p class="paragbos">  </p>
			<p class="paragraf">Baharla aram hiç iyi değil; hercai   </p>
			<p class="paragraf">Kanadında çiçek, tomurcuk   </p>
			<p class="paragraf">Belirmeye görsün, hain yağmuruyla   </p>
			<p class="paragraf">Kandırır onları, darmadağın eder   </p>
			<p class="paragraf">Uçurur sabaha kalmadan. Vefasız cindir   </p>
			<p class="paragraf">Ne kendini bilir, ne saatbaşı değişen   </p>
			<p class="paragraf">Fikrini. Yüzüne gülecek, kaş çatıp   </p>
			<p class="paragraf">Solduracak ardından, gencecik çiçeğini.   </p>
			<p class="paragbos">  </p>
			<p class="paragraf">Yaz güneşi koşadursun ışıldayan evine  </p>
			<p class="paragraf">Düşmem asla peşine; tut ki   </p>
			<p class="paragraf">Buluta takıldı kaldı ışığı, güler  </p>
			<p class="paragraf">Geçerim. Varsın assın asacaksa suratını   </p>
			<p class="paragraf">En sevdiği çocuğu çünkü vahşetin   </p>
			<p class="paragraf">Çılgınlığı koyun koyuna hummalarla   </p>
			<p class="paragraf">Koşup oynar hep ki aşk sürmez öyle   </p>
			<p class="paragraf">Bileni çoktur yüreğindeki acıdan.   </p>
			<p class="paragbos">  </p>
			<p class="paragraf">Alçakgönüllü kibar mehtabın   </p>
			<p class="paragraf">Deniz aydınlığında sıcak   </p>
			<p class="paragraf">Harman gecesi çok   </p>
			<p class="paragraf">Daha uslu bir ışık salar   </p>
			<p class="paragraf">Üstüme engin ve şımarık   </p>
			<p class="paragraf">İkindiden, acıtır içini yine   </p>
			<p class="paragraf">Ağaç altına düşen her yaprak   </p>
			<p class="paragraf">Güz havası hoş oladursun olduğu kadar   </p>
			<p class="paragbos">  </p>
			<p class="paragraf">İyilerin iyisi Noel’e benim şarkım   </p>
			<p class="paragraf">Gözü pek, yürekli, mert mi mert   </p>
			<p class="paragraf">Sağlığına içerim bu Noel’çin   </p>
			<p class="paragraf">Şevke gelir üç alkışa hamdederim.   </p>
			<p class="paragraf">Buyursun gelsin şamatayla yüreciği  </p>
			<p class="paragraf">Şenlensin, konuk olsun bizlere  </p>
			<p class="paragraf">Neyimiz varsa (bi lokma bi yudum)   </p>
			<p class="paragraf">Paylaşır ayrılırız dost dosta.   </p>
			<p class="paragraf">Dürüsttür, gururludur, ayazdan   </p>
			<p class="paragbos">  </p>
			<p class="paragraf">Aldığı yaralar küstürmez onu   </p>
			<p class="paragraf">Nesi var ki utanacak en denizcimizin   </p>
			<p class="paragraf">Yüzünde hep aynı yara izi   </p>
			<p class="paragraf">Çınlasın şarkım çatılarda duvardan   </p>
			<p class="paragraf">Duvara yankılansın bir kez daha   </p>
			<p class="paragraf">Hoşgeldinler diyelim ona   </p>
			<p class="paragraf">Bu gece her mevsimin kralı o.   </p>
			<p class="paragbos">  </p>
			<p class="paragbas">Bu şarkı büyük alkış aldı (zira dostlar ve ailenin eline bakanlar mükemmel dinleyici olurlar); bilhassa fukara hısımlar tam mânâsıyla kendilerinden geçtiler. Ateş tekrar yenilendi ve sıcak bira kâsesi bir kere daha elden ele dolaştı.  </p>
			<p class="paragraf">“Nasıl da kar yağıyor!” dedi erkeklerden biri, alçak bir sesle.   </p>
			<p class="paragraf">“Kar mı? Kar mı yağıyor?” dedi Wardle.   </p>
			<p class="paragraf">“Sert, soğuk bir gece, beyfendi” dedi adam. “Rüzgâr da çıktı. Çok büyük beyaz bir bulut gibi insanın üzerine varıyor.”   </p>
			<p class="paragraf">“Jem ne diyor?” diye sordu Büyükhanım. “Can sıkıcı bir şey olmamıştır, umarım.”   </p>
			<p class="paragraf">“Yok bir şey, anne” dedi Wardle. “Kar fırtınası çıkmış diyor, rüzgâr çok soğuk esiyormuş. Şömineden gelen seslerden bilmeliydim.”   </p>
			<p class="paragraf">“Ah!” diye konuştu Büyükhanım. “Yıllar öncesi tam da böyle bir rüzgâr vardı ve tam işte bunun gibi kar yağıyordu, hatırlıyorum. Zavallı baban ölmeden beş yıl önceydi. Noel gecesiydi yine. Gabriel Grub’ı kaçıran cinlerin hikâyesini anlatmıştı bize.”   </p>
			<p class="paragraf"> “Neyin hikâyesini?” diye sordu Mister Pickwick.   </p>
			<p class="paragraf">“Bir şey değil, cancağızım” dedi Wardle. “Burdakilerin cinler tarafından kaçırıldığını zannettikleri bir yaşlı zangoçun hikâyesi.”  </p>
			<p class="paragraf">“Zannettikleri mi!” Büyükhanım haykırdı. “Kimin haddine bundan şüphe etmek! Zannetmekmiş! Çocukluğumuzdan bu yana hep dinlemedik mi cinlerin kaçırdığını, bilmiyor musun kaçırıldığını?”   </p>
			<p class="paragraf">“Peki, anne, peki, kaçırıldı... Madem öyle diyorsunuz.” Wardle güldü. “Cinler tarafından kaçırılmıştı hakkaten, Pickwick. Öyle diyelim.”  </p>
			<p class="paragraf">“Yok ama, hayır” dedi Mister Pickwick, “öyle deyip geçmeyelim. Nasıl oldu, niçin oldu ben bilmek isterim. Her şeyi öğrenmeliyim.”   </p>
			<p class="paragraf">Bütün başların onu dinlemek üzere öne uzandığını gören Wardle gülümsedi. Sıcak birayı cömertçe herkese dağıtırken kadehini Mister Pickwick’in sağlığına kaldırarak anlatmaya başladı.   </p>
			<p class="paragraf">O anlatmaya başladı ama biz de bakın nasıl hiç farkına varmadan upuzun bir fasıl yazmayı üstlendik. Her fasıla ârız birtakım anlamsız zorunluluklar vardır ya hep, doğrusu unutmuştuk. Haydi buyrun şimdi yeni bir cin faslına! Boşaltalım sahneyi, hanımlar ve beyler, acımayalım cinlere!  </p>
		</div>
	</body>
</html>