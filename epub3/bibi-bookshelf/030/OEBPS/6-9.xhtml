<html xmlns="http://www.w3.org/1999/xhtml">
	<head>
		<title>6-9</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-11">FASIL 10  </p>
			<p class="arabaslik_orta ParaOverride-9">Jingle’ın dürüstlüğü hakkında bütün şüphelerin  </p>
			<p class="arabaslik_orta">(eğer var idiyse) nasıl dağıldığına dairdir  </p>
			<p class="paragbas">Londra’da vaktiyle, posta arabalarının bugünkünden daha resmiyet ve tantanayla yolculuk ettiği günlerde, ünlü faytonlara karargâh işlevi gören, ama şimdi artık taşraya çıkan yük arabalarının barındığı ve kiralandığı yerler olmaktan öte bir işe yaramayacak kadar çaptan düşmüş birçok eski han vardır. Okuyucu, Londra’nın imar görmüş caddelerinde azametli cepheleriyle boy gösteren “Altın Haç”lar, “Boğa ve Ağız”lar arasında bu eski hanlardan birini boşuna arar. Eğer illa onlardan birisiyle karşılaşmak istiyorsa, adımlarını şehrin daha izbe köşelerine yöneltmelidir. Oralarda, elden ayaktan ırak kuytularda bunlardan birçoğunun, çevrelerini saran çağdaş yenilikler ortasında asık yüzlü bir inatla hâlâ ayakta durduğunu görecektir.   </p>
			<p class="paragraf">Özellikle Borough’da, dış görünüşlerini aynen koruyan, resmi imar furyasından olduğu kadar özel spekülasyon tasallutundan da kurtulmuş yarım düzine kadar eski han kalmıştır. Eğer günün birinde bir hortlak hikâyesi uydurmaya zorlanmak gibi acınaklı bir duruma düşebileceğimizi ve dünyanın eski Londra Köprüsü ile onun Surrey yakası civarına dair sayısı belirsiz onca doğru söylenceyi tüketecek kadar uzun süre ayakta kalacağını varsayarsak yüzlerce hortlak hikâyesine yeter malzeme sağlayacak geniş ve köhnemiş tahtaboşları, koridorları ve merdivenleriyle koskocaman, derbeder, bir ayağı çukurda, gariban yerlerdir buraları.   </p>
			<p class="paragraf">Geçen fasılda anlatılan olayların ardı sabahı, erken saatte, bu hanlardan birinin –hem de ünlüler ünlüsü Beyaz Karaca hanının– avlusunda bir adam, elinde bir fırça, bir çift potini çamurlarından arındırmakla meşguldü. Sırtında siyah patiska kolluklu, mavi cam düğmeli, geniş çizgili bir yelek, ayağında koyu kurşuni kilot pantolon ve tozluklar vardı. Boynuna pek gevşek ve özentisizce kıpkızıl bir atkı atılmış, başının bir yanına eski püskü bir beyaz şapka iliştirilmişti. Önünde, biri temizlenmiş, diğeri kirli iki sıra potin duruyordu; temizlenmişler sırasına her bir potin eklediğinde işini yarıda kesip büyük bir memnunlukla eserini seyrediyordu.   </p>
			<p class="paragraf">Avluda, büyük bir posta hanını genellikle belirleyen telaştan, koşuşturmadan eser yoktu. Avlunun bütün bir yanını kaplayan yüksek tavanlı bir sundurmada, her biri bol hacimli tentesinin altında orta boy bir evin ikinci kat penceresi yüksekliğinde tepeleme mal yüklü üç ya da dört yük arabası duruyordu. O sabah yola çıkacak olduğu anlaşılan bir başka araba açıkta bir yere alınmıştı. Karmakarışık alanın iki yanını yatak odalarının açıldığı kağşamış parmaklıklı iki kat tahtaboş çevreliyordu; içki ve yemek salonuna giden kapının üstünde, yağışlı havaya karşı eğimli bir küçük saçakla korunan iki sıra haberleşme zili asılıydı. Orada burada ufak sundurmalara, çatı altlarına birkaç hafif tenezzüh arabası çekilmişti. Zaman zaman avlunun taa bir ucundan işitilen bir at eşinmesi ya da zincir şakırtısı konuyla her nasılsa ilgilenen herkese ahırın o yönde olduğunu haber vermekteydi. Saman yığınları üzerine saçılı ağır paketler, yün balyaları ve sair eşyanın tepesinde iş tulumu giysili birkaç oğlan çocuğunun uyumakta olduğunu da bütün bunlara eklersek, Borough semti Ana Cadde’sinde, Beyaz Karaca Hanı avlusunun o sabahki genel görünüşünü yettiği kadarıyla anlatmış oluruz.   </p>
			<p class="paragraf">Zillerden birinin sertçe çalınmasını üst tahtaboşta akça pakça bir hizmetçinin görünmesi izledi. Hizmetçi kız kapılardan birini vurarak içerden istenilene kulak verdikten sonra parmaklıklardan sarkıp aşağıya seslendi:   </p>
			<p class="paragraf">“Sam!”   </p>
			<p class="paragraf">“Ne var?” diye cevap verdi beyaz şapkalı adam.   </p>
			<p class="paragraf">“Yirmi iki numara potinlerini istiyor.”   </p>
			<p class="paragraf">“Yirmi iki num’raya sor bakalım, şimdi mi istermiş potinleri, yoksa potinler ona gelene kadar bekler miymiş?”   </p>
			<p class="paragraf">“Hadi, hadi, salaklık etme şimdi, Sam” dedi kız, onun gönlünü yaparcasına, “beyfendi potinlerini derhal istiyor.”   </p>
			<p class="paragraf">“Sen de bu işe öyle bi sardın ki yani!” dedi ayakkabı temizleyicisi. “Şu potinlere bak bi kere... on bir çift. Bir de tek pabuç var, altı num’radaki tahta bacaklının. On bir potin sekiz buçukta, tek pabuç dokuzda hazırolcak, yirmi iki de kim oluyormuş hepsini geriye atcak? Yok öyle şey, herkes sırasıynan... Jack Ketch’in dediği gibi, adamları bağlarken... sizi beklettiğim için özür dilerim, şimdi hizmetinize koşuyorum, efem!”   </p>
			<p class="paragraf">Böyle diyerek, beyaz şapkalı kişi artan bir gayretle çizmelerden birini fırçalamaya koyuldu.   </p>
			<p class="paragraf">Yine bir zil çaldı o sırada, şiddetle. Karşı tahtaboşta Beyaz Karaca’nın pürtelaş yaşlı sahibesi göründü.   </p>
			<p class="paragraf">“Sam!” diye bağırdı han sahibesi. “Nerde o aylak, tembel... hah, Sam... orda mısın, niçin cevap vermiyorsun?”   </p>
			<p class="paragraf">“Siz lafınızı bitirmeden cevap vermek kibar olmazdı da ondan” diye homurdandı Sam.   </p>
			<p class="paragraf">“Buraya bak! Şu pabuçları hemen on yedi numara için temizleyip birinci katta beş numaralı hususi oturma odasına götüreceksin.”   </p>
			<p class="paragraf">Han sahibesi avluya bir çift kadın pabucu fırlatıp telaşlar içerisinde çekti gitti.   </p>
			<p class="paragraf">Sam pabuçları yerden aldı, cebinden çıkardığı bir tebeşir parçasıyla her birinin gideceği yeri tabanlarında işaretleyerek, “Beş num’ra, kadın pabuçları ve hussi oturma odası!” dedi. “Yük arabasında gelenlerden değil bu, bana sorarsan.”  </p>
			<p class="paragraf">“Bu sabah erkenden bir beyle birlikte geldiler, kiralık arabayla” dedi hâlâ tahtaboşun parmaklığı üzerinden sarkmakta olan hizmetçi kız. “Potinlerini isteyen de o bey. Sen onları hazır et, gerisine karışma, işte o kadar!”   </p>
			<p class="paragraf">“Bunu niçin daha önce söylemedin ki?” dedi Sam, kızıp köpürerek. Söz konusu potinleri önündeki yığının içinden seçti çıkardı. “Ben de sandımdı ki herif bildiğimiz üç kuruşluklardan. Hussi oda, ha? Bi de han’fendi! Sahiden mu’teremse, günde bir papel eder. Koşturduğumuz işler de cabası.”   </p>
			<p class="paragraf">Bu ilham verici düşünceyle gayrete gelen Bay Samuel öyle bir şevk ve hevesle fırça sallamaya başladı ki, aradan birkaç dakika geçmeden potinlerle pabuçlar sevimli Bay Warren’ı<span class="dipp"><a class="_idFootnoteLink" href="#footnote-225-14" id="footnote-225-14-backlink">14</a></span> hasetten çatlatacak bir parıltıyla (zira Beyaz Karaca’da kullanılan Day ve Martin cilasıydı) beş numaranın kapısına ulaşmıştı.   </p>
			<p class="paragraf">“Gel” dedi içerden bir erkek sesi, Sam kapıyı vurunca.   </p>
			<p class="paragraf">Sam en saygılı tavrını takınarak öne eğildi, içeri girdi. Bir hanımla bir bey kahvaltı sofrasında oturuyordu. Sam bir koşu beyin potinlerini ayağının bir sağına, bir soluna, hanımın pabuçlarını da onun ayağının sağına, soluna yerleştirdi ve kapıya doğru geriledi.   </p>
			<p class="paragraf">“Boyacı” dedi bey.   </p>
			<p class="paragraf">“Buyrun, beyim” dedi Sam, kapıyı kapatıp elini tokmaktan çekmeksizin.   </p>
			<p class="paragraf">“Şeyi biliyor musun sen... hani ne derler... şeyi... Noter Odası.”   </p>
			<p class="paragraf">“Evet, beyim.”   </p>
			<p class="paragraf">“Nerdedir?”   </p>
			<p class="paragraf">“Aziz Paul Kil’sesi avlusunda, efem. Arabaların yanaştığı taraftaki alçak kemer. Bir köşede kitapçı, öteksinde otel vardır. Ortada iki kapıcı, ruhsat simsarıdır ikisi de.”   </p>
			<p class="paragraf">“Ruhsat simsarı mı?” dedi bey.   </p>
			<p class="paragraf">“Ruhsat simsarları” diye karşılık verdi Sam. “Beyaz önlüklü iki herif... Siz içeri girince eller doğru şapkaya gider... ‘Ruhsat, beyim, ruhsat?’ O türden adamlar, beyim. Patronları da öyledir... Cinayet Makemesi murakıpları hiç şaşmaz.”   </p>
			<p class="paragraf">“Ne iş görür ki bunlar?”   </p>
			<p class="paragraf">“İş mi? Dolandırıcılık, beyim! Daha da kötüsü, en olmıyacak şeylerle ihtiyarların aklını çelmekte kimse onlarla yarışamaz. Benim babam, beyim, arabacıydı. Duldu ve öyle şişmandı ki... az rastlanır cinsinden. Karısı ölüyor, dört yüz kâğıt bırakıyor ona. O da hemen Oda’ya varıyor ki av’katı görüp çekecek mangizi. Çok da şık, hani. Ayağında çizmeler, yakasında çiçek... geniş kenarlı boru şapka... yeşil atkı... Tam bir çelebi. Parayı nasıl işletsin diye düşüne düşüne geçiyormuş kemerin altından. Simsar dikiliyor karşısına. Bi selam. ‘Ruhsat, beyim, ruhsat.’ ‘O ne ki?’ diyor babam. ‘Ruhsat, beyim’ diyor adam. ‘Ne ruhsatı’ diyor babam. ‘Evlenme ruhsatı’ diyor simsar. ‘Hay Allah olur şey değil!’ diyor babam. ‘O da nerden çıktı’ diyor. ‘İstiyorsunuz galiba, beyim?’ diyor simsar. Babam durup bi düşünüyor... ‘Yok, yok’ diyor, ‘nerdeee, yaşım geçti artık’ diyor, ‘hem kim varır ki bana bu kalıpla’ diyor. ‘Ne münasebet, beyim’ diyor simsar. ‘Öyle değil mi dersin?’ diyor babam. ‘Tabii ki, ne şüphe!’ diyor simsar, ‘Geçen pazartesi sizin ikiniz kadar bir beyi başgöz ettik.’ ‘Deme, sahi mi?’ diyor babam, ‘Evlendirdik’ diyor simsar. ‘Siz’ diyor, ‘onun yanında kundakta bebe say’lırsınız... burdan, efem, burdan’ diyor. Ve sahiden de babam, tıpkısı laterna ardından giden evcil maymun gibi, herifin ardına düşüp arkada bi yerde küçük bir büroya giriyorlar. Orda adamın biri kirli kâğıtlar, teneke kutular arasında oturmuş, sözde bir işle uğraşır görünüyormuş. ‘Buyrun oturun siz, ben yemin varakasını yazıyım’ demiş av’kat... ‘Sağ’lun, efem’ demiş babam da ve oturmuş, gözleri fal taşı gibi, ağzı bir karış açık öyle kutuların üzerindeki isimlere bakmış. ‘İsminiz nedir, beyim?’ demiş av’kat... ‘Tony Veller’ demiş babam... ‘Kilise mıntıkanız?’ demiş av’kat... ‘Belle Savage’ demiş babam, şehre her varışında orda indiğinden ötürü. Mıntıka neydi hiç bilmezdi ki. ‘Peki, hanımın ismi?’ diyor av’kat. Babam afallıyor. ‘Biliyorsam n’olayım’ diyor... ‘Ne? Bilmiyor musunuz?’ diyor av’kat. ‘Siz ne kadar biliyorsanız o kadar biliyorum’ diyor babam, ‘onu sonradan yazsak olmaz mı?’ ‘Olamaz, mümkün değil!’ diyor av’kat. Babam bir an düşünüp, ‘İyi ya pekâlâ’ diyor, ‘Bayan Clarke diye yazın o halde.’ Av’kat kalemin ucunu mürekebe batırıp soruyor: ‘Ne Clarke?’ ‘Susan Clarke’ diyor babam, ‘Dorking’de Granby Markizi Hanı. İstersem varır herhalde bana’ diyor. ‘Kendisine açmış değilim ama varır, biliyorum’ diyor. Ruhsat çıkıyor. Kadın sahiden varıyor, biliyor musunuz, babama! Üstelik hâlâ beraberler. Dört yüz liranın zırnığına benim elim değmedi. Şans işte! Kusura kalmayın, beyim” dedi Sam, sözünün sonunda. “Ne zaman bunu hatırlasam, tekeri yeni yağlanmış el arabası gibi koşturur durrum böyle.” Bunu söyledikten ve kendisinden bir şey daha istenip istenmediğini anlamak için bir an duraksadıktan sonra odadan çıktı.   </p>
			<p class="paragraf">“Saat dokuz buçuk... tam zamanı... hemen yola koyulmalıyım” dedi, Jingle olduğunu söylememize gerek kalmayan beyfendi.   </p>
			<p class="paragraf">“Zamanı mı? Neyin?” dedi evde kalmış hala, kırıtarak.   </p>
			<p class="paragraf">“Evlenme Ruhsatı, meleklerin meleği... Kiliseye bildirmemle... yarın benim olacaksın” dedi Jingle ve kızkurusunun elini eline alıp sıkıştırdı.   </p>
			<p class="paragraf">“Evlenme Ruhsatı!” dedi Rachael, kızararak.   </p>
			<p class="paragraf">“Ruhsat” diye tekrarladı Jingle:   </p>
			<p class="paragraf">“Ruhsat için seğirtip bir acele Hiç durmadım koştum yarim sana geldim.”   </p>
			<p class="paragraf">“Nasıl da hiç durmadan bir yerlere koşuyorsunuz!” dedi Rachael.   </p>
			<p class="paragraf">“Koşmak mı... hayatımızı birleştirdiğimizde saatler... günler... haftalar, aylar, yıllar öyle bi geçecek ki, koşmak ne güne, uçacaklar... yıldırım... çılgınca bir koşu... buhar makinası... bin beygir gücü... misilsiz.”   </p>
			<p class="paragraf">Rachael, “Yarın... yarın sabahtan önce evlenemez miydik?” diye sordu.   </p>
			<p class="paragraf">“İmkânsız... olamaz... Kiliseye bildirim... bugün ruhsat verilir... yarına tören.”   </p>
			<p class="paragraf">“Ağabeyim bizi bulacak diye ödüm kopuyor da!” dedi Rachael.   </p>
			<p class="paragraf">“Bulmak mı? Saçma... Kaza çok fena sarstı onları... hem zaten tam tedbir... indik posta arabasından... yürüdük... Borough’ya kiralık araba... buraya bakmak akıllarına gelene kadar Hah! Hah! Hârika fikir. Harika!”   </p>
			<p class="paragraf">“Geç kalmayın” dedi kızkurusu, muhabbetle, Jingle külâhını kafasına geçirirken.   </p>
			<p class="paragraf">“Sana dönmekte gecikmek mi? Zalim büyücü!” diyerek evde kalmış halanın yanına koştu Jingle, dudaklarına masum bir öpücük kondurup güle oynaya çıktı gitti odadan.   </p>
			<p class="paragraf">“Ne can adam!” dedi kızkurusu, kapı Jingle’ın arkasından kapanınca.   </p>
			<p class="paragraf">“Antikanın teki bu da” dedi Jingle koridorda yürüyüp giderken. İnsan türünün hain tıyneti üzerine düşünmek insana acı verir. Bu bakımdan biz Noter Odası’na gitmekte olan Jingle’ın aklından o ara neler geçtiğini izlemeyeceğiz. Sadece, o büyülü bölgenin girişinde nöbet tutan beyaz önlüklü ejderhaların tuzaklarından sıyrılarak, sağ ve salim, Piskopos Vekili’nin dairesine ulaştığını, “İtimat ve sevgimize mazhar Alfred Jingle ve Rachael Wardle’a selamlar” diye başlayan, parşömen kâğıdına yazılı ve Canterbury Başpiskoposu imzalı hayli göğüs kabartıcı teskereyi aldıktan sonra gizemli belgeyi dikkatle cebine yerleştirdiğini ve muzaffer adımlarla geri döndüğünü söylemekle yetineceğiz.   </p>
			<p class="paragraf">O daha Beyaz Karaca’ya gelmeden, ikisi şişman, biri sıska, çelebi kılıklı üç kişi hanın avlusuna girdiler, öğrenmek istedikleri bazı şeyleri sorabilecekleri kimse var mı diye bakındılar. Tam o sırada Samuel Weller, bir buçuk kiloya yakın söğüş et ve bir iki sürahi dolusu porto şarabından ibaret hafif bir yemekle Borough pazarının yorgunluğunu çıkarmakta olan bir çiftçiye ait bir çift yazlık çizmeyi parlatmaya dalmıştı. Üç kişiden zayıf olanı doğru ona yaklaştı.   </p>
			<p class="paragraf">“Dostum” dedi ona.   </p>
			<p class="paragraf">“Bedavacı takımından birisiniz besbelli, yoksa böyle şıpın işi, kanınız kaynamazdı bana” diye düşündü Sam. Ama, “Buyrun beyim” demekle yetindi.   </p>
			<p class="paragraf">“Dostum” dedi sıska çelebi, karşısındakine güven verici bir iki hım-hımlamadan sonra, “şu sıra handa kalan çok kimse var mı? Epey dolusunuz galiba?”   </p>
			<p class="paragraf">Sam, soruyu sorana sezdirmeden bir baktı. Avurtları birbirine geçmiş, esmer suratlı, ufak tefek bir adamdı, minicik meraki burnunun iki yanında durmadan kırpışıp parlayan tespih tanesi gibi kara gözleri sanki o burunla sonu gelmez bir “cee!” oyunu oynamaktaydı. Tepeden tırnağa karalara bürünmüştü. Ayağında tıpkı gözleri gibi parıldayan potinler, boynunda alçaktan bağlanmış beyaz boyunbağı vardı; farbalalı gömleği tertemizdi. Saat cebinden altın saat zinciri ve birkaç mühür sarkıyordu. Siyah oğlak derisi eldivenlerini giymemiş, elinde tutuyordu. Konuşurken de, karşısındakine altından güç kalkılır sorular yöneltmeyi huy edinmiş bir kimse edâsıyla bileklerini aşağı doğru habire silkeliyordu.   </p>
			<p class="paragraf">“Bir hayli dolusunuz galiba?” dedi küçük adam.   </p>
			<p class="paragraf">Sam, “İyidir, efem” diye karşılık verdi. “İflasa gitmiyoz, servet de yapçak diliz. Koyun haşlamasını sade yeriz, sığır eti bulduk mu da bayır turpu aramıyoz.”   </p>
			<p class="paragraf">“Ha, şakacının birisin sen, anlaşıldı” dedi küçük adam.   </p>
			<p class="paragraf">“En büyük abim o dertle malüldü” dedi Sam. “Bulaşıcıymıştır belki de, koyunkoy’na uyurduk.”  </p>
			<p class="paragraf">Küçük adam çevresine bakındı. “Tuhaf bir yer sizin burası” dedi. “Oldukça da eski.”   </p>
			<p class="paragraf">“Gelce’nizi bileydik tamirat yapardık” diye cevabı yapıştırdı Sam.   </p>
			<p class="paragraf">Küçük adam üst üste gelen bu terslenmelerden afallar gibi olmuştu. İki tombul çelebiyle aralarında kısa bir süre görüştüler. Bu görüşmenin sonunda küçük adam dikdörtgen bir gümüş kutudan burnuna bir tutam enfiye çekti, konuşmaya yeniden başlayacak gibiyken tombul çelebilerden gözünde gözlük, ayağında siyah tozluklar olan hayırhah çehrelisi söze karıştı.   </p>
			<p class="paragraf">“İşin aslı şu ki” dedi, “bu dostum” (öbür tombul çelebiyi göstererek) “bir iki soruyu cevaplandırırsan sana yarım altın vermeyi... ”   </p>
			<p class="paragraf">“Bir dakika, efendim... bir dakika” dedi küçük adam, “istirham ediyorum, efendim... müsaadenizle, bu gibi hallerde göz önünde tutulacak ilk kaide şudur, efendim: Bir meseleyi eğer işi bilen birine emanet etmişseniz o işin gidişatına hiçbir sûrette müdahele etmemeniz gerekir. O şahsa tam itimadınız olmalıdır. Hakikaten, Bay...” (öbür tombul çelebiye döndü ve) “...dostunuzun adını unutuyorum” dedi.   </p>
			<p class="paragraf">“Pickwick” dedi Bay Wardle. Zira o da o şen zattan başkası değildi.   </p>
			<p class="paragraf">“Evet, Pickwick... Hakikaten, Mister Pickwick, azizim efendim, affınızı diliyorum... zatıâlinizin özel tavsiyelerini amicus curiae<span class="dipp"><a class="_idFootnoteLink" href="#footnote-225-15" id="footnote-225-15-backlink">15</a></span> öğrenmek beni bahtiyar eder, lakin benim bu dâvâyı takip etmeme böyle yarım altın teklifi gibi ad captandum<span class="dipp"><a class="_idFootnoteLink" href="#footnote-225-16" id="footnote-225-16-backlink">16</a></span> bir çıkışla müdahale etmenizin usulsüzlüğünü anlamalısınız. Hakikaten, beyfendiciğim, hakikaten...” Ve küçük adam karşısındakine meydan okur gibi bir hareketle burnuna bir tutam enfiye çekti ve pek bilmiş bir havalara büründü. “Benim bütün istediğim” dedi Mister Pickwick, “bu fevkalade nâhoş olayı olabildiğince çabuk bitirmekti.”   </p>
			<p class="paragraf">“Çok doğru, çok doğru” dedi küçük adam.   </p>
			<p class="paragraf">“Bu maksatla” diye devam etti Mister Pickwick, “insanlar hakkındaki tecrübemin bana her durumda en yüksek başarı ihtimali taşıdığını öğrettiği bir yola başvurdum.”   </p>
			<p class="paragraf">“Evet, evet” dedi minik adam, “çok iyi, çok iyi, tabii, ama bunu bana söylemeliydiniz. Meslekten kimselere gösterilmesi gereken itimadın ölçüsünü bilmiyor olamazsınız, bundan eminim. Eğer bu noktada bir otorite serdetmek gerekirse, beyfendiciğim, size hatırlatmak isterim ki ünlü bir dâvâ olan Barnwell<span class="dipp"><a class="_idFootnoteLink" href="#footnote-225-17" id="footnote-225-17-backlink">17</a></span> ve...”  </p>
			<p class="paragraf">Bu kısa münazarayı hayretle dinlemekte olan Sam, “George Barnwell’e boş verin siz şimdi” diye araya girdi<span class="dipp"><a class="_idFootnoteLink" href="#footnote-225-18" id="footnote-225-18-backlink">18</a></span>. Cümle âlem biliyor onun ne biçim bir dâvâ olduğunu. Yine de, doğrusunu isterseniz, genç kadın darağacını ondan çok haketmişti, bana kalırsa. Mamafih o ayrı bi mesele. Sizin istediğiniz benim yarım altını kabul etmekliğim değil mi? Pekâlâ, ben razıyım. Daha ne diyim... Öyle değil mi, beyfendi?” (Mister Pickwick gülümsedi.) “O halde şimdi mesele şu: Hortlağı gören adamın dediği gibi, ne istiyorsunuz benden yahu?”   </p>
			<p class="paragraf">“Öğrenmek istediğimiz...” dedi Wardle.   </p>
			<p class="paragraf">“Bir dakika canım efendim... bir dakika” diye küçük adam telaşla araya girdi.   </p>
			<p class="paragraf">Wardle omuzlarını silkti, sustu.   </p>
			<p class="paragraf">“Şu anda handa kimler olduğunu öğrenmek istiyoruz; içerde herhangi bir şüphe uyadırmamak için de bunu sana soruyoruz” dedi küçük adam, ciddiyetle.   </p>
			<p class="paragraf">“Handa kim mi kalıyor?” dedi Sam. Onun zihninde han müşterilerinin her biri, kılığının o anda kendi eli altındaki parçasıyla özdeşti. “Altı numrada bir tahta bacak. On üç numrada bir çift püsküllü çizme. Yolcu salonunda iki çift yarım konçlu, barın ardındaki köşede bu elimdeki renkli yazlıklar, yemek odasında da daha beş tane yüksek konçlu var.”   </p>
			<p class="paragraf">“Hepsi o kadar mı?” dedi kısacık boylu adam.   </p>
			<p class="paragraf">“Durun biraz” dedi Sam. Birden hatırlamıştı. “Evet, beş numrada çokça yıpranmış bir çift Wellington’la bir çift kadın pabucu olacak.”   </p>
			<p class="paragraf">“Ne biçim pabuçlar?” diye bir acele sordu Wardle. Mister Pickwick gibi o da bu acayip müşteri listesinden hiçbir şey anlamamıştı.   </p>
			<p class="paragraf">“Taşra yapısı” dedi Sam.   </p>
			<p class="paragraf">“İmalatçı ismi var mı üzerinde?”   </p>
			<p class="resim"><span><img alt="012.tif" class="_idGenPageitem-15" src="image/012_fmt.jpeg"/></span>  </p>
			<p class="paragraf">“Brown.”   </p>
			<p class="paragraf">“Nereden?”   </p>
			<p class="paragraf">“Muggleton.”   </p>
			<p class="paragraf">“Onlar!” dedi Wardle. “Şu işe bak, bulduk onları!”   </p>
			<p class="paragraf">“Hışş!” dedi Sam. “Wellingtonlar Noter Odasına gitti.”   </p>
			<p class="paragraf">“Olamaz!” dedi yerden bitme.   </p>
			<p class="paragraf">“Evet, gitti, evlenme kâğıdı çıkarmaya.”   </p>
			<p class="paragraf">“Tam zamanında geldik!” diye haykırdı Wardle. “Bize odayı göster. Bir saniye kaybedecek vaktimiz yok!”   </p>
			<p class="paragraf">“Rica ederim, azizim efendim... rica ediyorum” dedi küçük adam, “tedbiri elden bırakmayalım.” Cebinden kırmızı renkli bir ipek kese çıkardı. Sam’e dik dik bakıp içinden bir altın lira aldı.   </p>
			<p class="paragraf">Sam sırıttı.   </p>
			<p class="paragraf">“Geldiğimizi haber vermeden bizi hemen o odaya götür, bu senin olacak” dedi küçük adam.   </p>
			<p class="paragraf">Sam yazlık potinleri bir köşeye fırlattı, öne düşüp karanlık bir koridordan geçti, geniş bir merdiveni tırmandı, ikinci bir koridorun sonunda durdu, elini uzattı.   </p>
			<p class="paragraf">Dâvâvekili, “Al bakalım” diye fısıldayarak parayı kılavuzlarının avcunun içine bıraktı.   </p>
			<p class="paragraf">Sam birkaç adım ilerledi. İki arkadaşla dâvâvekili ardından yürüdüler. Sam kapının önünde durdu.   </p>
			<p class="paragraf">“Burası mı?” diye mırıldandı dâvâvekili.   </p>
			<p class="paragraf">Sam başını sallayıp bunu doğruladı.   </p>
			<p class="paragraf">Kapıyı ihtiyar Wardle açtı ve tam o sıralarda hana dönmüş olan Jingle evlenme kâğıdını çıkarmış, kızkurusu halaya gösterirken, üçü birden içeri daldılar.   </p>
			<p class="paragraf">Kızkurusu çığlık çığlığa kendini bir iskemleye atarak ellerini yüzüne kapadı. Jingle evlenme kâğıdını buruşturup paltosunun cebine sokarken dâvetsiz ziyaretçiler odanın ortasına doğru ilerlediler.   </p>
			<p class="paragraf">“Sen... Ah, sen ne alçaksın, sen!” diye Wardle hırsından soluk soluğa haykırdı.   </p>
			<p class="paragraf">“Azizim efendim, azizim efendim” dedi küçük adam, şapkasını masanın üstüne koyarak, “Çok rica ederim, biraz düşünün... istirham ediyorum. Hakaretten... tazminat dâvâsı... Sakin olunuz, efendim... lütfen, efendim.”   </p>
			<p class="paragraf">“Sen hangi cesaretle benim kız kardeşimi evimden kaçırıp götürürsün?” dedi ihtiyar.   </p>
			<p class="paragraf">“Ya... ya... bu iyi işte” dedi küçük adam, “onu sorabilirsiniz... Ne cesaretle, beyfendi? Ha, efendim?”   </p>
			<p class="paragraf">“Siz de kim oluyorsunuz?” diye öyle bir soruş sordu ki Jingle, adamcağız elinde olmadan bir iki adım geriledi.   </p>
			<p class="paragraf">“Kim mi oluyor? Namussuz seni!” diye Wardle araya girdi. “Gray’s Inn’den<span class="dipp"><a class="_idFootnoteLink" href="#footnote-225-19" id="footnote-225-19-backlink">19</a></span><span class="CharOverride-15">·</span> Bay Perker, avukatım... Perker, bu adamdan dâvâcıyım... mahkemeye vereceğim onu... onu... onu... şey... mahvedeceğim!... Ve sen” diye birdenbire kardeşine döndü, “sen Rachael bu yaşa geldin, hâlâ serserinin biriyle evden kaçıp aileni rezil, kendini mahvetmenin ne demek olduğunu bilmiyor musun? Hadi koy başlığını başına, geri dön... Bir tenezzüh çağırın hemen, hanımın da hesabını getirin bana... Hey, duydunuz mu... Duyuyor musunuz beni?”   </p>
			<p class="paragraf">“Derhal, beyim” diye cevap Sam’den geldi. Wardle’ın zile asılmasıyla onun orada bitivermesi bir olmuştu; bütün bu mülakat süresince gözünü anahtar deliğine uydurmuş içeriyi gözetlemekte olduğunu bilmeyen biri buna ne kadar şaşsa yeriydi.   </p>
			<p class="paragraf">“Koy başlığını başına” diye tekrarladı Wardle.   </p>
			<p class="paragraf">“Sakın öyle bir şey yapayım demeyin!” dedi Jingle. “Çıkın odadan, beyfendi... Ne işiniz var burada? Hanımefendi dilediği gibi hareket etmekte serbesttir... Yaşı yirmi birin üstündedir.”   </p>
			<p class="paragraf">“Ne yirmi birin üstündesi!” diye horgörüyle bağırdı Wardle. “Kırk birin üstünde!”   </p>
			<p class="paragraf">“Hiç de değilim!” dedi, öfkesi bayılma kararından baskın çıkan kızkurusu.   </p>
			<p class="paragraf">“Öylesin!” diye tekrarladı Wardle. Bugüne bugün elli yaşındasın”   </p>
			<p class="paragraf">Bunun üzerine evde kalmış hala yaman bir çığlık atarak kendinden geçti.   </p>
			<p class="paragraf">“Bir bardak su!” diye yüreği merhamet dolu Mister Pickwick hancı kadına seslendi.  </p>
			<p class="paragraf">“Ne, bir bardak su mu?” dedi burnundan soluyan Wardle. “Bir kova getirin dökün başından aşağı! İyi gelir ona. Fazlasıyla haketti.”   </p>
			<p class="paragraf">“Uğğ, zalime bak!” diye haykırdı iyi kalpli han sahibesi. “Zavallıcık!” Ve, “Gel canım... hadi şekerim, azıcık iç şundan... iyi gelecek... bırakma kendini böyle... hadi, bi tanem” gibi bir alay üstelemeyle, hizmetçi kızlardan birinin de yardımıyla, kızkurusu halanın alnına sirke sürme, ellerinin üstüne vurma, burnunu gıdıklama, korsesini gevşetme türünden merhametli kadınlarca kendilerini histeri nöbetine sokmak için çırpınan hatun kişileri ayıltmakta başvurulan ne tedbir varsa hepsini uygulamaya koyuldu.   </p>
			<p class="paragraf">O sırada kapıda görünen Sam, “Araba hazır, beyim” dedi.   </p>
			<p class="paragraf">Wardle, “Gelin, hadi!” diye bağırdı. “Ben taşırım onu aşağıya.”   </p>
			<p class="paragraf">Bunun üzerine histeri nöbeti, bir kat daha artmış olarak, nüksetti.   </p>
			<p class="paragraf">Hancı kadın olanlara pür şiddet karşı çıkmak üzereydi, hattâ hiddetten köpürerek Wardle’a kendini Allah mı ne sandığını sormuştu ki Jingle araya girdi.   </p>
			<p class="paragraf">“Boyacı” dedi, “bana bir polis çağır!”  </p>
			<p class="paragraf">“Durun, bekleyin” dedi küçümen Perker. “Biraz düşünün, bayım, düşünün.”   </p>
			<p class="paragraf">“Düşünmeyeceğim” dedi Jingle. “Hanımefendi kendisi hakkında kendi karar verir... onu alıp götürmek kimin haddine? Ama eğer... kendisi isterse... ”   </p>
			<p class="paragraf">“Kimse beni götüremez” diye mırıldandı kızkurusu. “Gitmek istemiyorum.” (Burada, yeniden, feci bir isteri nöbeti.)   </p>
			<p class="paragraf">“Azizim efendim” dedi kısa boylu dâvâvekili, alçak sesle, Wardle ile Mister Pickwick’i bir kenara çekerek, “Azizim efendim, çok müşkül bir durumdayız. Can sıkıcı bir vaka... çok... daha kötüsüyle hiç karşılaşmamıştım. Lakin, hakikaten, beyfendiciğim, hakikaten, bu hanımefendinin hareketlerini tahdide hiçbir salahiyetimiz yok. Buraya gelmeden önce, bir uzlaşmaya gitmekten başka çaremiz olmadığını söylemiştim size, efendim.”   </p>
			<p class="paragraf">Kısa bir sessizlik oldu.   </p>
			<p class="paragraf">“Ne gibi bir uzlaşma tavsiye edersiniz?” diye sordu Mister Pickwick.   </p>
			<p class="paragraf">“Eee, beyfendiciğim, dostumuzun durumu tatsız doğrusu, çok tatsız. Bir miktar maddi kayba rıza göstermemiz gerekiyor.”   </p>
			<p class="paragraf">“Bu rezalete katlanmaktan ve kardeşimin aptallığı yüzünden de olsa ömür boyu bedbaht olmasına göz yummaktansa her kayba razıyım” dedi Wardle.   </p>
			<p class="paragraf">“Bence pekâlâ mümkün” dedi yerden bitme telaşe müdürü. “Bay Jingle, bizimle bir dakika yan odaya gelir misiniz?”   </p>
			<p class="paragraf">Jingle buna razı oldu. Dördü, boş bir odaya girdiler.   </p>
			<p class="paragraf">Dâvâvekili kapıyı dikkatle kapatarak, “Şimdi, efendim” dedi, “bu meseleyi halletmenin bir yolu yok mudur acaba? Bir dakika şöyle buyrun, efendim... şu pencereye, bayım burda baş başa görüşebiliriz. Tamam, efendim... şöyle... şöyle, lütfen, buyrun oturun. Şimdi, canım efendim, sizin bu hanımla, laf aramızda, parası için kaçtığınızı biz biliyoruz. Kaşlarınızı çatmayın, efendim, çatmayın. Yani biz, siz ve ben, bunu biliyoruz. Bizler hayat adamlarıyız ve çok iyi biliyoruz ki bu dostlarımız hiç öyle değiller... Ha, ne diyorsunuz?”   </p>
			<p class="paragraf">Jingle’ın yüzü yavaş yavaş gevşedi, bir an için sol gözünde göz kırpmayı andırır bir şey belirip kaybolur gibi oldu.   </p>
			<p class="paragraf">Yarattığı etkiyi gören minik adam, “Çok iyi, çok iyi” dedi. “Doğrusunu isterseniz, durum şu: Annesi ölünceye kadar hanımefendinin yılda birkaç yüz sterlinden başka hemen hiçbir serveti yok... Vald’anım çok muhterem, yaşlı biri.”   </p>
			<p class="paragraf">“Yaşlı” dedi Jingle, kısaca, ama üstüne basa basa.   </p>
			<p class="paragraf">Avukat hafifçe öksürdü. “Aha, orası öyle, evet” dedi. “Haklısınız, efendim... oldukça yaşlı. Ama köklü bir aileden geliyor. Kelimenin her anlamında köklü. Bu ailenin başı, Julius Ceasar İngiltere’yi istila ettiği zaman Kent’e gelip yerleşmiştir. O günden bu yana ailenin tek bir ferdi seksen beş yaşına kadar yaşamamıştır, o da Henry’lerden biri tarafından boynu vurularak öldürüldüğü için. Büyükhanım daha yetmiş üç yaşında değil, beyfendiciğim.” Kısa boylu dâvâvekili sustu; bir tutam enfiye çekti.   </p>
			<p class="paragraf">“Yani?” diye bağırdı Jingle.   </p>
			<p class="paragraf">“Yani, bayım... Siz enfiye kullanmıyor musunuz? Ah, ne iyi! Pahalı bir alışkanlık... Evet, efendim, ne diyorduk?... Siz genç ve kibar bir beysiniz, tam bir hayat adamı... Sermayeniz olsa işinizi yola koyabileceksiniz, öyle değil mi?”   </p>
			<p class="paragraf">“Yani?” dedi Jingle yeniden.   </p>
			<p class="paragraf">“Ne demek istediğimi anlıyor musunuz?”   </p>
			<p class="paragraf">“Tam anlamıyorum.”   </p>
			<p class="paragraf">“Ne dersiniz... yani, efendim... diyeceğim, sizce... elli sterlin ve hürriyet, Bayan Wardle’dan ve büyükhanımın ölmesini beklemekten daha iyi olmaz mıydı?”   </p>
			<p class="paragraf">“Olmaz... yarısı bile değil!” dedi Jingle ve ayağa kalktı.   </p>
			<p class="paragraf">“Yooo, yooo, öyle demeyin” dedi bücür avukat, Jingle’ın elbisesinin düğmesinden tutarak, serzenişle, “pekâlâ bir para işte... sizin gibi birinin onu bir çırpıda üç katına çıkarması işten bile değildir... elli sterlinle neler yapılmaz ki, canım efendim!”   </p>
			<p class="paragraf">“Yüz elliyle daha fazlası yapılır” dedi Jingle, istifini bozmadan.   </p>
			<p class="paragraf">“Eh, kılı kırk yarmakla vakit harcıyacak değiliz ya” diye sözü sürdürdü küçük adam. “Şey... yani... şey... yetmiş.”   </p>
			<p class="paragraf">“Olmaz!” dedi Jingle.   </p>
			<p class="paragraf">“Gitmeyin, efendim... lütfen acele etmeyin. Seksen... Tamam mı?... Hemen şimdi bir çek yazıyorum size.”   </p>
			<p class="paragraf">“Olmaz!” dedi Jingle.   </p>
			<p class="paragraf">“Pekâlâ, efendim, pekâlâ... ” Perker Jingle’ı tutmuş bırakmıyordu. “Söyleyin bari, kaça olur?”   </p>
			<p class="paragraf">“Pahalı macera. Onca masraf... posta arabası dokuz sterlin, evlenme kâğıdı üç... eder on iki... tazminat, yüz... yüz on iki... onur lekesi... ve hanımın kaybından uğranılan zarar... ”   </p>
			<p class="paragraf">“Evet, efendim, evet” dedi dâvâvekili, kurnaz bir bakışla. “Son iki kalemi hele bir geçin. Yüz on iki eder... yüz diyelim tamam olsun.”   </p>
			<p class="paragraf">“Yirmisi de var” dedi Jingle.   </p>
			<p class="paragraf">“Hadi uzatmayın da bir çek yazıyım size” dedi Perker ve bunun için hemen masaya oturdu.  </p>
			<p class="paragraf">Wardle’a bakarak, “Yarın değil öbür gün ödenmek üzere yazıyorum” dedi. “Bu arada biz hanımefendiyi alıp götürürüz.” Wardle asık yüzle başını sallayıp razı geldi.   </p>
			<p class="paragraf">“Yüz” dedi hukukçu.   </p>
			<p class="paragraf">“Yüz yirmi” dedi Jingle.   </p>
			<p class="paragraf">Hukukçu, “Canım efendim” diye itiraz edecek oldu. Wardle araya girdi. “Ver istediğini gitsin!” dedi. Küçük adam çeki yazdı, Jingle da cebe indirdi.   </p>
			<p class="paragraf">“Şimdi hemen burayı terk edin!” diye birden bire atıldı Wardle.   </p>
			<p class="paragraf">“Canım efendim... ” Küçük adam müdahele etti.   </p>
			<p class="paragraf">“Şunu bil ki” dedi Wardle, “hiçbir şey, ailemizin şerefi bile beni bu uzlaşmaya razı edemezdi... cebinize para konmadan kolay kolay burdan defolup gitmeyeceğinizi bilmeseydim... ”  </p>
			<p class="paragraf">“Canım efendim” diye küçük avukat tekrar müdahele etti.   </p>
			<p class="paragraf">“Sen sus, Perker!” dedi Wardle... “Odayı terk edin, bayım!”   </p>
			<p class="paragraf">“Hemen çıkıyorum” dedi Jingle, vakarını bozmadan. “Hoşça kalın, Pickwick.”  </p>
			<p class="paragraf">Soğukkanlı bir gözlemci, adı bu eserin adının en başında yer alan o ünlü insanın çehresini bu muhaverenin sonlarına doğru görmüş olsaydı, gözlerinden taşan muhteşem gazabın nasıl olup da gözlük camlarını eritmediğine şaşardı. Alçağın kendisine hitap ettiğini duyunca burun delikleri kabardı, elinde olmadan yumrukları sıkıldı ama bu defa da tuttu kendini... tozunu yere sermedi herifin.   </p>
			<p class="paragraf">“Buyrun” diye sözünü sürdürdü o kaşarlanmış hain, evlenme kâğıdını Mister Pickwick’in ayaklarının dibine fırlatarak. “İsmi değiştirin... Hanımı alın götürün... Tuppi’ye yarasın.”   </p>
			<p class="paragraf">Mister Pickwick bir filozoftu, ne ki filozoflar da insandır, zırh kuşanmış olsalar da. Mızrak ona erişmiş, felsefi zırhını delerek taa yüreğine işlemişti. O hırsla kendini kaybetti; mürekkep hokkasını ileri doğru fırlattı, kendisi de arkasından koştu. Oysa Jingle çoktan kirişi kırmıştı. Pickwick kendini Sam’in kollarında buldu.  </p>
			<p class="paragraf">“Hey, hey” dedi o nevi şahsına münhasır müstahdem, “geldiğiniz yerde eşya fiyatları ucuz galiba? Bu ne biçim kendi-yazar müre’kep böyle, duvara imzanızı basıverdi. Sakin durun, beyim. Yolunu bulmuş birinin ardından koşmak neye yarar? Çoktan Borough’nun öte ucuna vardı bile o.”   </p>
			<p class="paragraf">Sahiden büyük bütün adamlar gibi Mister Pickwick de her an ikna edilmeye teşneydi. Çabuk işleyen, güçlü bir kafaydı onunkisi; bir anlık muhakeme, beyhude gazabın yersizliğini ona anlatmaya yetti. Nasıl bir anda celallendiyse yine bir anda yatıştı; derin bir soluk aldı, sevecenlik hazinesi gözleriyle dostlarına baktı.   </p>
			<p class="paragraf">Miss Wardle o hain Jingle tarafından terk edilmiş olduğunu öğrendiği zaman kopan acı feryatları anlatsak mı dersiniz? Yoksa Mister Pickwick’in o yürek paralayıcı sahneyi ustaca tasvirini mi aktarsak? Onun rikkatli gözyaşlarıyla lekelenmiş not defteri işte önümüzde açık duruyor. Bir kelime... defter matbaacının elinde demektir. Ama hayır! Kararımızdan caymayacağız! Böylesi bir acıyı tasvirle mâşeri vicdanı sızlatmayacağız!  </p>
			<p class="paragraf">İki ahbap ve yüzüstü bırakılmış hanım ertesi gün Muggleton postasıyla ağır ağır ve üzgün geri döndüler.   </p>
			<p class="paragraf">Dingley Dell’e varıp Bey Çiftliği’nin girişinde durduklarında bir yaz gecesinin koyu gölgeleri her bir yanı çepeçevre loşluğa ve karanlığa boğmuştu.   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-14-backlink" id="footnote-225-14">14</a>	Bay Warren, Dickens’ın 9 -10 yaşındayken işçi olarak çalıştığı ayakkabı cilası imalathanesinin sahibiydi. Dickens orada çalıştığı sırada babası borçlular hapishanesindeydi. </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-15-backlink" id="footnote-225-15">15</a>	“Amicus curiae”: Mahkemeye yardımcı olan. Bilirkişi. (ç.n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-16-backlink" id="footnote-225-16">16</a>	“Ad captandum”: Hukuk dilinde, Latince, “cezbetmek için.” Yani: Rüşvet. (ç.n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-17-backlink" id="footnote-225-17">17</a>	 R. V. Barnwell adında bir şahısla ilgili davaya atıf.<span class="CharOverride-13"> </span></p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-18-backlink" id="footnote-225-18">18</a>	Sam, bir oyun kahramanı olan George Barnwell’den söz edildiğini zannediyor.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-19-backlink" id="footnote-225-19">19</a>	Londra’da avukatların ve dâvâvekillerinin bağlı oldukları lonca “oda”larından biri. (ç.n.)</p>
				</div>
			</div>
		</div>
	</body>
</html>