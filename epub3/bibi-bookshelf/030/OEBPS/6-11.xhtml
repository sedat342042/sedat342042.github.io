<html xmlns="http://www.w3.org/1999/xhtml">
	<head>
		<title>6-11</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-13">FASIL 12  </p>
			<p class="arabaslik_orta ParaOverride-9">Mister Pickwick’in son derece önemli  </p>
			<p class="arabaslik_orta ParaOverride-9">bir girişimi. Bu hikâye gibi onun da  </p>
			<p class="arabaslik_orta">hayatında yeni bir çığırın açılışı  </p>
			<p class="paragbas">Mister Pickwick’in Goswell Sokağı’ndaki evi, boyutlarının küçüklüğüne rağmen derli toplu ve rahat olduğu kadar, onun dehasına ve gözlem gücüne sahip bir insanın meskeni olmaya da özellikle uygundu. Oturma odası birinci katta ön tarafta, yatak odası ikinci katta ön taraftaydı; böylelikle Mister Pickwick oturma odasında yazıhanenin başında otururken de, yatak odasında boy aynasının önünde dururken de, gelip geçeni çok değilse de halktan kimseler olan o sokakta insan tabiatını bütün veçheleriyle irdelemeye fırsat buluyordu. Müteveffa bir gümrük memurunun dul eşi ve yegâne mirasçısı olan ev sahibesi Bayan Bardell, yemek pişirmeye doğuştan kaabiliyeti uzun yılların gayreti ve tecrübesiyle gelişe gelişe eşi bulunmaz bir melekeye dönüşmüş tezcanlı ve alımlı bir kadındı. Evde ne çocuk, ne hizmetçi, ne de bir kümes hayvanı vardı. Bayan Bardell dışında hâne sâkinleri iri kıyım bir adam ve bir oğlan çocuğundan ibaretti. İri kıyım adam kiracı, oğlan ise Bayan Bardell’in üretimiydi. İri kıyım adam her gece saat tam onda gelir, arka odada küçük bir karyolanın cüce boyutları içine büzülürdü. Küçük Bardell’in çocuk sporları ve jimnastik talimleri komşu kaldırımlarla lağım yollarının ötesine asla uzanmaz, evin içinde temizlikten ve sükûnetten geçilmezdi ve Mister Pickwick’in iradesi kanun hükmündeydi.  </p>
			<p class="paragraf">Evin iç düzenini ilgilendiren bu hususları bilen ve Mister Pickwick’in zihninin takdire değer intizamına âşina birisi, onun Eatanswille’e yolculuk için kararlaştırılan sabahtan bir gün öncesindeki görünüşüne ve davranışlarına akıl sır erdirmekte pekâlâ güçlük çekebilirdi. Odanın içinde ordan oraya koşuyor, hemen her üç dakikada bir başını pencereden çıkarıp geri çekiyor, saatine bakıyor, hiç alışılmadık daha birçok sabırsızlık emaresi sergiliyordu. Çok önemli bir şeyin zihnini kurcalamakta olduğu belliydi; ama o bir şeyin ne olduğunu Bayan Bardell bile henüz keşfedememişti.  </p>
			<p class="paragraf">“Bayan Bardell” dedi Mister Pickwick, en sonunda, o cana yakın kadın dairenin tozunu alma işini tamamlamak üzereyken.  </p>
			<p class="paragraf">“Efendim” dedi Bayan Bardell.  </p>
			<p class="paragraf">“Sizin oğlan bir türlü dönmedi.”  </p>
			<p class="paragraf">“Nasıl dönsün, Borough taa neresi!” dedi Bayan Bardell.  </p>
			<p class="paragraf">“Ah!” dedi Mister Pickwick. “Doğru söylüyorsunuz, öyle hakikaten.”  </p>
			<p class="paragraf">Mister Pickwick tekrar suskunluğa gömülürken Bayan Bardell toz almayı sürdürdü.  </p>
			<p class="paragraf">Birkaç dakika geçtikten sonra, “Bayan Bardell” dedi Mister Pickwick.  </p>
			<p class="paragraf">“Efendim” dedi Bayan Bardell, yine.  </p>
			<p class="paragraf">“Ne dersiniz, iki kişiye bakmak bir kişiye bakmaktan çok mu daha masraflıdır?”  </p>
			<p class="paragraf">“Hay Allah, Mister Pickwick!” dedi, kiracısının gözlerinde bir izdivaç pırıltısı görür gibi olup başlığının taa kenarına kadar kızaran Bayan Bardell. “O ne biçim soru öyle?”  </p>
			<p class="paragraf">“Peki sizce öyle midir?” diye sordu Mister Pickwick.  </p>
			<p class="paragraf">“Duruma göre” dedi Bayan Bardell. Tozbezini Mister Pickwick’in masaya yaslanmış koluna iyice yaklaştırdı. “İnsanına göre değişir, elbette. Tutumlu ve dikkatli bir kimse olup olmadığına bakar, efendim.”  </p>
			<p class="paragraf">“Çok doğru” dedi Mister Pickwick, “ama düşündüğüm kimse” (burda Bayan Bardell’e dik dik baktı) “sanıyorum bu vasıfları haiz birisi. Ayrıca bir hayli hayat tecrübesi olan, çok zeki birisi, Bayan Bardell, tam bana göre.”  </p>
			<p class="paragraf">“Yani, Mister Pickwick!” dedi Bayan Bardell. Kızarıklık başlık kenarına kadar yürüdü bir kez daha.  </p>
			<p class="resim"><span><img alt="013.tif" class="_idGenPageitem-17" src="image/013_fmt.jpeg"/></span>  </p>
			<p class="paragraf">“Evet, öyle sanıyorum” dedi Mister Pickwick, ilgilendiği bir konu hakkında konuşurken âdeti olduğu üzre heyecanlanıp gayrete gelerek, “sahiden öyle sanıyorum. Ve doğrusunu isterseniz, Bayan Bardell, kararımı vermiş bulunuyorum.”  </p>
			<p class="paragraf">“Ne diyorsunuz, sahi mi?” diye haykırdı Bayan Bardell.  </p>
			<p class="paragraf">Karşısındakini iyilik dolu bakışlarla süzen Mister Pickwick, “Bu hususta size hiç danışmamış, hattâ bu sabah oğlunuzu dışarı gönderinceye kadar hiç sözünü etmemiş olmamı çok tuhaf bulacaksınız... değil mi?” dedi.  </p>
			<p class="paragraf">Bayan Bardell buna ancak bir bakışla cevap verebildi. Nicedir Mister Pickwick’e uzaktan tapmıştı. Ama şimdi ansızın en çılgın, en olmayacak umutlarının bile göz dikmeye cesaret edemediği bir doruğa çıkarılıyordu. Mister Pickwick evlenme teklif edecekti... enine boyuna tasarlamıştı da... oğlunu Borough’ya göndermesi onu evden uzaklaştırmak içindi... ne düşünceli... ne saygıdeğer bir davranış!  </p>
			<p class="paragraf">“Evet” dedi Mister Pickwick, “ne diyorsunuz?”  </p>
			<p class="paragraf">“Ah, Mister Pickwick, çok nâziksiniz, efendim” dedi Bayan Bardell, helecandan titreyerek.  </p>
			<p class="paragraf">“İşinizi bir hayli kolaylaştıracak, değil mi?”  </p>
			<p class="paragraf">“Ah, işin zorluğu benim için bir şey değildi ki!” diye karşılık verdi Bayan Bardell “Tabii, sizi her zamandan daha çok memnun etmeye gayret gösteririm. Ama benim yalnızlığımı kendinize dert ettiğiniz için size minnettarım, efendim.”  </p>
			<p class="paragraf">“Öyle ya, elbette” dedi Mister Pickwick. “Bakın, o hiç aklıma gelmemişti. Ben şehirdeyken yanınızda her zaman biri olacak. Orası muhakkak... öyle olacak.”  </p>
			<p class="paragraf">“Çok mutlu bir kadın olacağım, ona hiç şüphe yok, efendim” dedi Bayan Bardell.  </p>
			<p class="paragraf">“Ve küçük oğlunuz...” dedi Mister Pickwick.  </p>
			<p class="paragraf">“Allah kazadan beladan saklasın!” diye anaç bir hıçkırıkla araya girdi Bayan Bardell.  </p>
			<p class="paragraf">“O da bir arkadaş bulacak kendisine. Hayat dolu birisi. Bir yılda öğrenemeyeceği şeytanlıkları ona bir haftada öğretecektir, eminim.”  </p>
			<p class="paragraf">“Ah, canım...” dedi Bayan Bardell, Mr. Pickwick memnun memnun gülümserken.  </p>
			<p class="paragraf">Mister Pickwick irkildi.  </p>
			<p class="paragraf">“Ah, iyi kalplim, naziğim, şakacım benim!” dedi Bayan Bardell ve daha fazla beklemeksizin, oturduğu iskemleden kalktı, şarıl şurul bir gözyaşı ve hıçkırık tufanı içerisinde kollarını Mister Pickwick’in boynuna doladı.  </p>
			<p class="paragraf">“Aman yarabbi!” diye haykırdı, neye uğradığını şaşıran Mister Pickwick. “Bayan Bardell, ama gözüm... hay Allah! Ne bu böyle...? Rica ederim, bir dakika... Bayan Bardell, yapmayın... şimdi birileri geliverirse...?”  </p>
			<p class="paragraf">“Gelirlerse gelsinler!” diye bağırdı Bayan Bardell, kendinden geçmiş bir halde. “Sizden hiç ayrılmıyacağım... sevgili, kibar, iyi kalpli adam!” Ve Mister Pickwick’e daha da sımsıkı sarıldı.  </p>
			<p class="paragraf">“Aman, Allahınızı severseniz!” dedi Mister Pickwick, var gücüyle kurtulmaya çabalayarak. “Merdivenlerde birinin geldiğini duyuyorum. Yapmayın, yapmayın, hadi canım... yeter!” Ne var ki yalvarma da, sitem de işe yaramadı: Bayan Bardell, Mister Pickwick’in kollarında bayıldı. Mister Pickwick onu bir iskemleye oturtmaya vakit bulamadan Tupman, Winkle ve Snodgrass’ı içeri buyur eder vaziyette Bardell oğlan girdi odaya.  </p>
			<p class="resim"><span><img alt="014.tif" class="_idGenPageitem-18" src="image/014_fmt.jpeg"/></span>  </p>
			<p class="paragraf">Mister Pickwick’in eli ayağı, dili tutulmuştu, kollarındaki güzelim yükle orada öyle durdu, boş gözlerle arkadaşlarına baktı. Yüzünde onları tanıdığına ya da bir mâzeret beyanına hazırlandığına dair hiçbir belirti yoktu. Onlar da ona bakıp durdular. Bardell oğlan desen, hepsine birden bakakalmıştı.  </p>
			<p class="paragraf">Pickwickçiler öylesine hayrete düşmüşler, Mister Pickwick de o denli afallamıştı ki, Bayan Bardell’in delikanlı oğlu anasına sevgisini olabilecek en güzel ve dokunaklı bir biçimde ortaya koymasaydı, her biri hanımın baygınlığı geçene kadar olduğu yerde belki öyle dikilip duracaktı. Büyücek pirinçten düğmelerle süslü dar kadife kostümü içinde oğlan önce şaşkın ve kararsız bir halde kapıda donakaldı, sonra, anasının başına bir şey geldiği izlenimi yarı gelişmiş dimağına ağırdan ağıra sızınca, mütecavizin Mister Pickwick olduğunu düşünerek yarı cehennemi, dehşet bir uluma tutturarak başını öne eğip ileri atıldı, o ölümsüz insanın sırtını ve bacaklarını kollarının gücü, heyecanının şiddeti yettiğince yumruklayıp çimdiklemeye koyuldu.  </p>
			<p class="paragraf">“Alın şu keratayı üzerimden!” dedi canı burnuna gelen Mister Pickwick. “Aklını kaçırmış bu.”  </p>
			<p class="paragraf">“Mesele nedir?” dediler, dilleri tutulmuş üç Pickwickçi.  </p>
			<p class="paragraf">Mister Pickwick huysuzlandı. “Bilmiyorum, çekin alın bu veledi” (bunun üzerine Winkle feryat figan çırpınan ilginç oğlanı yüklenip odanın öbür ucuna taşıdı). “Şimdi bana yardım edin, bu kadını aşağı götürün.”  </p>
			<p class="paragraf">“Oh! Şimdi daha iyiyim” dedi Bayan Bardell, kısık bir sesle.  </p>
			<p class="paragraf">Hanımlara karşı nezaketi hiçbir zaman elden bırakmayan Tupman, “Buyrun aşağı götüreyim sizi” dedi.  </p>
			<p class="paragraf">“Teşekkür ederim, efendim... teşekkür ederim” diye asabi asabi bağıran Bayan Bardell canının içi oğluşuyla birlikte alt kata götürüldü.  </p>
			<p class="paragraf">Arkadaşları geri döndükleri vakit, “Ne oldu bu kadına böyle, hiç anlayamadım” dedi Mister Pickwick. “Bir erkek hizmetkâr tutma niyetimi kendisine açıklamaktan başka bir şey yapmamıştım ki birdenbire bu gördüğünüz acayip çırpınışlar içine düştü. Çok acayip.”  </p>
			<p class="paragraf">“Çok” dediler, üç arkadaşı da.  </p>
			<p class="paragraf">“Fevkalade güç bir duruma soktu beni” diye sözünü sürdürdü Mister Pickwick.  </p>
			<p class="paragraf">“Fevkalade” diye karşılık verdiler müridleri ve hafifçe öksürerek birbirlerine baktılar.  </p>
			<p class="paragraf">Onların bu davranışı Mister Pickwick’in gözünden kaçmadı. Kendisine inanmadıklarının farkına vardı. Besbelli şüpheleniyorlardı ondan.  </p>
			<p class="paragraf">“Koridorda bekleyen biri var” dedi Tupman.  </p>
			<p class="paragraf">“Hah işte, size sözünü ettiğim adam” dedi Mister Pickwick. “Bu sabah Borough’dan çağırttım. Lütfen yukarı çağırın onu, Snodgrass.”  </p>
			<p class="paragraf">Snodgrass söyleneni yaptı ve hemen o anda Bay Samuel Weller arzı endam etti.  </p>
			<p class="paragraf">“Hımm... Beni hatırladın herhalde?” dedi Mister Pickwick.  </p>
			<p class="paragraf">“Hatırlamaz mıyım?” Sam lütufkâr bir göz kırpmayla karşılık verdi. “Bi garip bi şeyler oluyordu burda ya oğlan baskın çıktı galiba. Ne anasının gözüymüş ama, di mi?”  </p>
			<p class="paragraf">“Bırak sen şimdi o meseleyi” dedi Mister Pickwick, çabucak. “Seninle başka bir şey konuşmak istiyorum. Otur bakalım.”  </p>
			<p class="paragraf">“Sağolun, beyim” dedi Sam. Ve bir daha söyletmeden oturdu. Eski püskü beyaz şapkasını daha önce kapının dışında sahanlığa bırakmıştı. “Görünüşü külüstürdür ama giymi fevkaldedir hani” dedi. “Siperi gitmezden önce pek yakşıklı bir kasketti. Mamafih sipersiz daha hafif oluyor, bi kere bu var. Sonra bütün deliklerinden hava alıyor ki o da ayrı bi şey... havalandırma bürümcüğü diyorum ben ona.” Bu beyandan sonra Bay Weller orda toplu halde duran Pickwickçilere bakıp tatlı tatlı gülümsedi.  </p>
			<p class="paragraf">“Şimdi, bu beylerin de onayıyla seni çağırtmama neden olan meseleye gelelim” dedi Mister Pickwick.  </p>
			<p class="paragraf">“Ha şöyle, beyim” diye atıldı Sam. “Neymiş o, görelim... Mangırı yutan oğluna babasının demiş olduğu gibi.”  </p>
			<p class="paragraf">“Her şeyden önce, şimdiki işinden hoşnut olmaman için bir sebep var mı, onu öğrenmek istiyoruz” dedi Mister Pickwick.  </p>
			<p class="paragraf">“O sornuza cevap vermezden önce, beyler, ben de her şeyden önce bana daha iyisini bulup bulmayacağınızı bilmek isterdim” diye karşılık verdi Samuel Weller.  </p>
			<p class="paragraf">“Seni hizmetime almaya yarı yarıya karar vermiş bulunuyorum” derken Mister Pickwick’in yüz hatları hayırhah bir hâleyle aydınlandı.  </p>
			<p class="paragraf">“Öyle mi hakkaten?” dedi Sam.  </p>
			<p class="paragraf">Mister Pickwick dediğini başıyla doğruladı.  </p>
			<p class="paragraf">“Ücret?” diye sordu Sam.  </p>
			<p class="paragraf">“Yılda on iki sterlin.”  </p>
			<p class="paragraf">“Esvap?”  </p>
			<p class="paragraf">“İki takım elbise.”  </p>
			<p class="paragraf">“Vaz’fe?”  </p>
			<p class="paragraf">	“Bana hizmet edeceksin, benimle ve burada gördüğün beylerle gezilere çıkacaksın.”  </p>
			<p class="paragraf">“Bu iş oldu, tamam” dedi Sam. “Tek bi kişiye kiralanmış bulunuyorum. Şartlarda anlaştık.”  </p>
			<p class="paragraf">“İşi kabul ediyor musun?”  </p>
			<p class="paragraf">“Ettim ya, işte! Evet” dedi Sam. “Esvaplar da üstüme işin kendisi gibi uyarsa mesele kalmamıştır.”  </p>
			<p class="paragraf">“Tabii, kefil gösterebilirsin istersen?” dedi Mister Pickwick.  </p>
			<p class="paragraf">“Onu Beyaz Karaca’nın sahibesine sorcaksınız, beyim.”  </p>
			<p class="paragraf">“Bu akşam gelebilir misin?”  </p>
			<p class="paragraf">“Esvaplar burdaysalar hemen giyniverirdim” dedi Sam, büyük bir şevkle.  </p>
			<p class="paragraf">“Bu akşam saat sekizde gel, soruşturmadan iyi sonuç çıkarsa esvapların hazırdır” dedi Mister Pickwick.  </p>
			<p class="paragraf">Bir yardımcı kadın hizmetçiyle birlikte işledikleri bir kusur dışında Bay Weller’ın sicili öylesine temizdi ki, Mister Pickwick anlaşmayı hemen o akşam bağlamakta bir sakınca görmedi. Yalnız kamu faaliyetlerinde değil, kendi özel işlerinde de her daim sergilediği ivecenlik ve gayretle, yeni hizmetkârını can sıkıcı ve zahmetli ölçü alma işlemlerine takılmaksızın hazır ya da elden düşme erkek elbisesi bulunabilen o kullanışlı mağazalardan birine götürdü. Hava kararmadan önce Sam Weller yakası P.C. rozetli külrengi palto, kokartlı siyah şapka, pembe çizgili yelek, açık renk pantolon ve tozluklar ve burada dökümü çıkarılamayacak kadar çok sayıda sair çeşitli malzemeyle donatılmıştı.  </p>
			<p class="paragraf">“Eeh” diyordu, tepeden tırnağa yenilenmiş hâliyle, ertesi sabah Eatanswille postasının açık sahanlığında yerini alırken, “üniformalı uşak mıyım, seyis miyim, orman korucusu muyum, yoksa zahireci mi ben de bilmiyorum. Hepsi bi arada bi çeşit çorbayım herhalde. Ama n’apalım! Görülcek yer çok, yapılcak iş az, bol tarafından tebdili hava var ya, sen ona bak! Bana yarar ki hem de nasıl yarar! Onunçin, yaşasın Pickwickler diyelim gitsin!”  </p>
		</div>
	</body>
</html>