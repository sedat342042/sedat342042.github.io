<html xmlns="http://www.w3.org/1999/xhtml">
	<head>
		<title>6-8</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-10">FASIL 9  </p>
			<p class="arabaslik_orta">Bir keşif, bir kovalamaca   </p>
			<p class="paragbas">Sofra kurulmuş, iskemleler masanın çevresine dizilmişti. Şişeler, sürahiler, bardaklar servis masasında hep yerlerini almıştı. Her şey, bütün yirmi dört saat içinde en şenlikli faslın yaklaştığını gösteriyordu.   </p>
			<p class="paragraf">“Rachael nerde?” dedi Wardle.   </p>
			<p class="paragraf">“Evet, Jingle da?” diye ekledi Mister Pickwick.  </p>
			<p class="paragraf">“Öyle ya” dedi ev sahibi, “nedense şimdiye kadar yokluğunun farkına varmadım. En az iki saattir sesini işitmedim, yahu... Emily, canım, çal şu çıngırağı.”   </p>
			<p class="paragraf">Çıngırak çalındı. Şişman oğlan göründü.   </p>
			<p class="paragraf">“Bayan Rachael nerde?” Joe bilemeyecekti.   </p>
			<p class="paragraf">“Bay Jingle nerde o halde?” Bilmiyordu.   </p>
			<p class="paragraf">Herkes şaşırdı. Vakit ilerlemişti: On bir buçuk. Tupman bıyık altından güldü. Kim bilir şimdi nerede gezinip ondan söz ediyorlardı. Ha! Hah! Harika fikir... çok eğlenceli.   </p>
			<p class="paragraf">Kısa bir sessizlikten sonra, “Neyse, zararı yok” dedi Wardle. “Herhalde birazdan görünürler. Kimse için yemek saatini geçirmem ben.”   </p>
			<p class="paragraf">“Mükemmel bir usul” dedi Mister Pickwick. “Çok doğru.”  </p>
			<p class="paragraf">“Buyrun oturun” dedi ev sahibi.  </p>
			<p class="paragraf">“Tabii” dedi Mister Pickwick. Oturdular sofraya.  </p>
			<p class="paragraf">Sofrada iri bir parça haşlanmış sığır budu vardı. Mister Pickwick’e bundan bolca bir pay düştü. Tam çatalını kaldırmış, ağzına bir parça atmak için dudaklarını aralamak üzereydi ki, mutfaktan birtakım sesler işitildi. Mister Pickwick duraladı, çatalını indirdi. Wardle da duraladı ve ne yaptığını bilmeden elini servis bıçağından çekti: Bıçak söğüşe saplı kaldı. Wardle, Mister Pickwick’e baktı, Mister Pickwick ona baktı.   </p>
			<p class="paragraf">Pat pat ayak sesleri duyuldu koridorda, sonra birden salonun kapısı ardına kadar açıldı ve Mister Pickwick eve ilk geldiğinde botlarını temizlemiş olan uşak içeri daldı. Şişman oğlan ile hizmetkârlar hep onun ardından içeri doluştular.   </p>
			<p class="paragraf">“Ne demek oluyor bu böyle?” diye bağırdı ev sahibi.   </p>
			<p class="paragraf">“Mutfak bacası tutuşmuş olmasın, Emma?” dedi Büyükhanım.   </p>
			<p class="paragraf">İki küçük hanım birden, “Ne diyorsun, babaanne, olamaz!” diye haykırdılar.   </p>
			<p class="paragraf">“Ne var?” diye kükredi evin efendisi.   </p>
			<p class="paragraf">Adam derin bir soluk aldı, sonra cılız bir sesle, “Gittiler, efem... savuştular, beyim!” deyiverdi. (Tam o anda Tupman’ın çatalıyla bıçağını masanın üzerine koyduğu ve renginin uçtuğu görüldü.)  </p>
			<p class="paragraf">“Kim gitti?” diye bir hışım sordu Wardle.   </p>
			<p class="paragraf">“Bay Jingle’la Miss Rachael... Muggleton’da Mavi Aslan’dan postayla gittiler. Ben ordaydım ama durduramadım onları, vardım geldim ki size haber veriyim.”  </p>
			<p class="paragraf">“Masrafı benden çıktı!” dedi Tupman, kendinden geçmiş bir halde ayağa fırlayarak. “On liramı aldı benim!.. Durdurun onu!..Dolandırdı beni!.. Katlanamam buna!.. Pickwick, adalet istiyorum!.. Asla, asla razı olamam!” Buna benzer daha bir alay tutarsız, karışık nidalarla zavallı adam odanın içinde deliler gibi dört dönmeye başladı.   </p>
			<p class="paragraf">Arkadaşının acayip hallerini dehşetle ve hayretler içinde seyreden Mister Pickwick, “Aman yarabbi, çıldırdı!” diye haykırdı. “Ne yapacağız şimdi?”  </p>
			<p class="paragraf">Cümlenin sadece son kelimelerini dikkate alan yaşlı ev sahibi, “Ne mi yapacağız?” dedi. “Atı iki tekerlekliye koşun! Arslan’da bir postaya atlayıp derhal peşine düşeceğim. Nerde o hain?” diye haykırdı, adam emri yerine getirmeye koşarken. “Nerde o Joe?”   </p>
			<p class="paragraf">Bir ses karşılık verdi: “Burdayım... ama hain değilim.”   </p>
			<p class="paragraf">Şişman oğlanın sesiydi.   </p>
			<p class="paragraf">Wardle, “Bırakın beni, Pickwick! Gösteririm ben şimdi ona!” diye haykırarak zavallı delikanlının üzerine çullandı. “Kız kardeşimle arkadaşınız Tupman hakkında uyduruk bir hikâye anlatıp beni yanıltmak için o namussuz Jingle’dan rüşvet aldı!” (Burda Tupman bir iskemleye çöktü.) “Bırakın onu bana!”   </p>
			<p class="paragraf">“Bırakmayın!” diye kadınlar hep bir ağızdan feryadı bastılar. Onların çığlıkları arasında şişman oğlanın ağlamaklı sesi pek açık seçik duyuluyordu.   </p>
			<p class="paragraf">“Tutmayın beni!” diye ihtiyar avazı çıktığı kadar bağırıyordu. “Bay Winkle, çekin elinizi üzerimden... Mister Pickwick, bırakın beni!”   </p>
			<p class="paragraf">Şişman oğlan orada toplanmış olan bütün kadınlar tarafından yüzü gözü tırmalanıp itile kakıla odadan çıkarılırken, kollarını müşekkel ev sahibinin yayvan beline sımsıkı dolayıp hırsını dizginlemeye çalışan Mister Pickwick’in –sarf ettiği gayretten de oldukça kızarmış– yüzündeki sakin ve hakim ifade o telaş ve curcuna içinde doğrusu görülmeye değerdi. O kollarını daha yeni gevşetmişti ki uşak içeri girerek arabanın hazır olduğunu bildirdi.   </p>
			<p class="paragraf">Kadınlar, “Yalnız gitmesin sakın! Elinden bir cinayet çıkacak!” diye bağrıştılar.   </p>
			<p class="paragraf">“Ben de gidiyorum, onunla” dedi Mister Pickwick.  </p>
			<p class="paragraf">Ev sahibi Mister Pickwick’in elini sıkarak, “Siz çok iyi bir insansınız, Pickwick” dedi. “Emma, Mister Pickwick’e boynuna sarması için bir atkı ver... çabuk ol... Kızlar, babaannenizle meşgul olun, bayıldı... Haydi bakalım, hazır mısınız?”   </p>
			<p class="paragraf">Ağzı ve çenesi geniş bir atkıyla alelacele sarılıp sarmalanan, şapkası başına geçirilip paltosu koluna konulan Mister Pickwick hazır olduğunu bildirdi.   </p>
			<p class="paragraf">Arabaya atladılar. “Koyver başını gitsin, Tom” diye bağırdı ev sahibi. Dar yollarda teker oyuklarına bata çıka, iki yanda çitlere çarpa takıla, sanki her an bin parçaya ayrılacaklarmışçasına doludizgin sürüp gittiler.   </p>
			<p class="paragraf">Mavi Arslan’ın kapısına vardıklarında, “Bizden ne kadar ilerdeler?” diye Wardle bağırarak sordu. Vaktin geç olmasına rağmen kapının önünde küçük bir kalabalık toplanmıştı.   </p>
			<p class="paragraf">“Üç çeyrek saatten fazla değil” diye cevap verdi oradakiler, hep birden.   </p>
			<p class="paragraf">“Dört atlı bir posta, çabuk! Hemen hazır edin! İki tekerliyi sonra içeri alırsınız.”   </p>
			<p class="paragraf">“Haydi, çocuklar!” diye bağırdı hancı. “Posta dışarıya... elinizi çabuk tutun... Davranın, hadi!”  </p>
			<p class="paragraf">Seyislerle yamaklar koşup gittiler. Ordan oraya seğirten adamların ellerinde fenerler ışıldıyor, avlunun kaba taşları üzerinde toynak takırtısına arabalıktan çıkarılan posta arabasının tekerlek gürültüsü karışıyordu. Bir telaştır, şamatadır gidiyordu.   </p>
			<p class="paragraf">“Bu araba bu gece hazır olacak mı, olmayacak mı şimdi?” diye bağırdı Wardle.   </p>
			<p class="paragraf">“Avluda, efendim, şimdi geliyor” dedi seyis.   </p>
			<p class="paragraf">Araba geldi. Atlar koşuldu. Yamaklar arabanın üstüne fırladılar... Yolcular bindi.   </p>
			<p class="paragraf">“Haberiniz olsun... yedi millik menzil yarım saatten az zamanda alınacak!” diye haykırdı Wardle.   </p>
			<p class="paragraf">“Haydi selametle!”   </p>
			<p class="paragraf">Yamaklar atları kamçıyla, mahmuzla dellendirirken garsonların bağırmaları, seyislerin alkışları arasında araba paldır küldür yola koyuldu.   </p>
			<p class="paragraf">“Hoş bir durum” diye düşündü Mister Pickwick, kendi kendine, bir anlık düşünme fırsatı bulunca, “Pickwick Kulübü Genel Başkanı için hoş bir durum doğrusu. Rutubetli araba... yabancı atlar... saatte on beş mil sür’at... ve gecenin saat on ikisi.”   </p>
			<p class="paragraf">İlk üç dört mil boyunca tek kelime konuşmadılar; yanındakine bir şey söyleyemeyecek kadar kendi düşüncelerine dalmış gitmişti ikisi de. Ama o kadar yol geçildikten sonra, atlar da iyiden iyiye ısınıp işi gerçekten ciddiye almaya başlayınca, Mister Pickwick hızlı gidişten öylesine coştu ki, daha fazla sessiz kalamadı.   </p>
			<p class="paragraf">“Bana kalırsa onları mutlaka yakalayacağız” dedi.   </p>
			<p class="paragraf">“Dilerim öyle olsun” diye karşılık verdi yol arkadaşı.   </p>
			<p class="paragraf">Mister Pickwick gökte parıldayan aya baktı.   </p>
			<p class="paragraf">“Güzel bir gece.”   </p>
			<p class="paragraf">“Daha fena ya” dedi Wardle. “Arayı açmak için ay ışığından yararlanacaklar, bize fırsat kalmayacak. Bir saate kalmaz ay batar.”   </p>
			<p class="paragraf">“Karanlıkta bu hızla yol almak pek de hoş olmaz, değil mi?” dedi Mister Pickwick.   </p>
			<p class="paragraf">“Olmaz, herhalde” diye soğuk bir karşılık verdi dostu.   </p>
			<p class="paragraf">Bu denli teklifsizce içine atıldığı maceranın sakıncaları ve tehlikeleri üzerinde düşündükçe Mister Pickwick’in geçici helecanı az da olsa yatışmaya başlamıştı. Önde giden beygirin sırtındaki yamağın bağırmasıyla kendine geldi.   </p>
			<p class="paragraf">“Yo... yo... yo... yoi!” diye bağırdı birinci yamak.   </p>
			<p class="paragraf">“Yo... yo... yo... yoi!” dedi ikincisi.   </p>
			<p class="paragraf">“Yo... yo... yo... yoi!” diye onlarla birlikte haykırdı ihtiyar Wardle da var gücüyle. Başı ve gövdesinin yarısı araba penceresinden dışarı sarkıyordu.   </p>
			<p class="paragraf">Mister Pickwick de ne demeye geldiğini, ya da neye yarayacağını bilir bilmez onlara katıldı. “Yo... yo... yo... yoi!” diye bağırdı. Dördünün hep bir arada yo-yo-yoi’lemeleri arasında araba durdu.   </p>
			<p class="paragraf">“Ne oldu?” diye sordu Mister Pickwick.   </p>
			<p class="paragraf">“Bir geçide geldik” dedi ihtiyar Wardle. “Şimdi kaçaklar hakkında bir şeyler öğreniriz.”   </p>
			<p class="paragraf">Aralıksız kapı vurmalar ve bağırışmalarla geçen beş dakika sonunda geçit başındaki tahsildar kulübesinden sırtında gömlek, ayağında pantolonla yaşlı bir adam çıktı, geldi geçit kapısını açtı.   </p>
			<p class="paragraf">“Burdan bir posta arabası geçeli ne kadar oldu?” diye sordu Bay Wardle.   </p>
			<p class="paragraf">“Ne kadar mı oldu?”   </p>
			<p class="paragraf">“He ya!”   </p>
			<p class="paragraf">“Ne diyim, tam bilemiycem. Ne çok önceydi, ne de az önce. İkisi ortası bi şey herhalde.”   </p>
			<p class="paragraf">“Hiç posta arabası geçti mi?”   </p>
			<p class="paragraf">“Geçti ya, geçmez mi?”   </p>
			<p class="paragraf">“Ne kadar oldu geçeli, dostum?” diye Mister Pickwick araya girdi. “Bir saat mi?”   </p>
			<p class="paragraf">“Eh, olmuştur o kadar” dedi adam.   </p>
			<p class="paragraf">“Yoksa iki saat mi?” Teker yanındaki beygirin üstünden bir yamak sordu.   </p>
			<p class="paragraf">“Eh, öyleymişse de şaşmam” dedi yaşlı adam, kararsızca.   </p>
			<p class="paragraf">Birden hırçınlaşan Wardle, “Haydi sürün, çocuklar!” diye bağırdı. “Daha fazla vakit kaybetmeyin bu sersem morukla.”  </p>
			<p class="paragraf">Yolun ortasında, yarı açık geçit kapısının başında durmuş, aradaki mesafe büyüdükçe giderek küçülen arabanın ardından bakan ihtiyar, “Sersemmiş!” diye sırıttı. “Yoo... o kadar da di’il... Burda boşuna on dakika geçirdin, üstelik bildiğinden fazlasını öğrenemeden bastın gittin. Bütün yol boyunca herkes aldığı altını bunun yarısı kadar hak etse sen o arabaya yetişmeden yaz geçer be, bodur moruk!” Sonra yeniden uzun uzun sırıtarak geçit kapısını kapadı, evine girdi, kapıyı ardından sürmeledi.   </p>
			<p class="paragraf">Bu arada posta arabası hiç hız kesmeden menzil bitimine doğru yol alıyordu. Ay, Wardle’ın öngördüğü üzre, hızla alçalmaktaydı. Bir süredir ağırdan ağırdan göğü kaplamakta olan yoğun bulut kümeleri şimdi tepede tek bir kara yığın olmuşlardı. Arada sırada arabanın camlarına çarpan iri yağmur taneleri yolculara fırtınalı bir gecenin yaklaşmakta olduğunu haber verir gibiydi. Tam karşıdan esen rüzgâr da daracık yola ikide bir kudurmuşçasına çarpıp yol kenarındaki ağaçların arasından kasvetli bir uğultuyla savrulup gidiyordu. Mister Pickwick paltosuna daha bir sıkıca sarındı, arabanın köşesine daha bir büzüldü ve derin bir uykuya daldı. Uykusundan ancak arabanın durması, seyis çıngırağının çangırtısı ve “Hemen beygirler koşulsun!” diye bağıran bir sesle uyandı.   </p>
			<p class="paragraf">Gelgelelim, burada da bir gecikme oldu. Yamaklar nasıl olduysa kütük gibi uyuyakalmışlardı; onları uyandırmak adam başı beş dakika aldı. Seyis ahırın anahtarını nereye koyduğunu bir türlü hatırlayamadı; anahtar bulunduktan sonra da, gözlerinden uyku akan iki seyis yardımcısı atların koşumlarını şaşırdılar, bütün koşumlar çözülüp yeni baştan bağlandı. Mister Pickwick’e kalsa, üst üste binen bütün bu engeller karşısında hemen takipten vazgeçerdi ama, Wardle yılmak nedir bilmiyordu. Önüne geleni iteleyip kakalayarak, orada bir kayışı sıkılayıp burada bir halkayı iliştirerek öyle bir şevk ve hevesle işe girişti ki, posta arabası onca zorluk içinde beklenebilecekten çok daha kısa bir zamanda yola çıkmaya hazır hâle geldi.   </p>
			<p class="paragraf">Yollarına devam ettiler. Doğrusu durumları hiç de iç açıcı değildi. Menzil on beş mil, gece zifiri karanlık, rüzgâr sertti; bardaktan boşanırcasına yağmur yağıyordu. Art arda bastıran bunca aksiliğin üstesinden gelebilmenin mümkünü yoktu: Saat çoktan bire yaklaşmıştı; menzil sonuna da aşağı yukarı iki saat sonra ulaştılar. Fakat orada karşılaştıkları bir şey onlara yeniden umut verdi, tavsayan şevklerini yeniledi.   </p>
			<p class="resim"><span><img alt="011.tif" class="_idGenPageitem-14" src="image/011_fmt.jpeg"/></span>  </p>
			<p class="paragraf">Wardle kendi arabasından atlayarak avluda duran, çamura bulanmış bir başkasını gösterip “Bu araba buraya ne zaman geldi?” diye haykırdı.   </p>
			<p class="paragraf">“Daha bir çeyrek saat olmadı, efendim” dedi soruya muhatap olan seyis.   </p>
			<p class="paragraf">“Bir hanım ve bir bey mi?” diye sordu Wardle, sabırsızlıktan soluğu kesilerekten.   </p>
			<p class="paragraf">“Evet, efendim.”   </p>
			<p class="paragraf">“Uzun boylu bir bey... Takım elbiseli... Uzun bacaklı... Zayıf?”   </p>
			<p class="paragraf">“Evet, efendim.”   </p>
			<p class="paragraf">“Yaşlıca bir hanım... ince yüzlü... Sıska sayılır... ha?”   </p>
			<p class="paragraf">“Evet, efendim.”   </p>
			<p class="paragraf">“Kalıbımı basarım ki onlar, Pickwick!” diye haykırdı yaşlı beyzade.   </p>
			<p class="paragraf">“Daha önce gelmeleri gerekiyordu ama yolda koşum kayışlarından biri kopmuş da...” dedi seyis.   </p>
			<p class="paragraf">“Onlar işte, onlar!” dedi Wardle. “Derhal bir dörtlü posta hazırlansın! İleriki menzile varmadan yakalarız onları... Hepinize birer altın var, çocuklar... Hadi, göreyim sizi... Elinizi çabuk tutun... Hadi, aslanlarım!”   </p>
			<p class="paragraf">Bu kabil üstelemelerle, heyecan ve telaş içerisinde avlunun bir ucundan öbür ucuna gidip gelmeye başladı. Heyecanı, giderek Mister Pickwick’e sirayet etti; o da, yola devam için girişilen hazırlıkların ilerlemesine yardım ettiği zannıyla, en akla hayale gelmedik biçimlerde koşumlara takılıp atlar ve araba tekerleriyle boğuşmaktan bir hal oldu.   </p>
			<p class="paragraf">İhtiyar Wardle arabaya tırmanıp basamakları yukarı çekti, kapıyı arkasından küt diye kapatarak, “Atlayın içeri... Haydi, atlayın!” diye haykırdı. “Acele edin!” Mister Pickwick neye uğradığını anlayamadan ihtiyarın çekiştirişi, seyisin de geriden iteklemesiyle öbür kapıdan içeri boca edildiğinin farkına vardı. Tekrar yola koyuldular.   </p>
			<p class="paragraf">“Eh işte şimdi biraz hareket ediyoruz” dedi yaşlı beyzade sevinçle. Mister Pickwick’in kâh arabanın sert tahtalarıyla, kâh yol arkadaşının gövdesiyle sürekli çarpışmaktan yeteri kadar anlayabildiğine göre, gerçekten öyleydiler.   </p>
			<p class="paragraf">Bir ara, “Sıkı tutunun!” dedi Wardle, tam Mister Pickwick onun bol hacimli yeleğine doğru balıklama bir dalışa geçtiği sırada.   </p>
			<p class="paragraf">“Ömrümde böyle sarsılmamıştım” dedi Mister Pickwick.   </p>
			<p class="paragraf">“Aldırmayın, geçer birazdan” dedi yol arkadaşı. “Siz sıkı tutunun ama.”   </p>
			<p class="paragraf">Mister Pickwick kendi köşesine yapabildiği kadar bir iyice yerleşti; araba hızını büsbütün artırarak uçar gibi yola devam etti.   </p>
			<p class="paragraf">Böylece üç mil kadar gitmişlerdi ki, iki üç dakikadır pencereden bakmakta olan Wardle birden başını içeri çekti, yüzünden çamurlu sular aka aka, heyecandan tıkanırcasına, “Ordalar!” diye haykırdı.   </p>
			<p class="paragraf">Mister Pickwick pencereden başını çıkarıp baktı. Evet, az önlerinde doludizgin giden bir posta arabası vardı.   </p>
			<p class="paragraf">Yaşlı beyzade, “Sürün hadi, sürün!” diye canhıraş bir çığlık kopardı. “Her birinize ikişer altın var, çocuklar... Arayı açtırmayın... Devam, devam!”   </p>
			<p class="paragraf">Öndeki arabanın atları alabildiğine hızlandı, Wardle’ın arabasınınkiler de onların ardından yıldırım gibi seyirtti.   </p>
			<p class="paragraf">“Başını görüyorum” diye haykırdı huysuz ihtiyar, “başını görüyorum, Allah belamı versin ki!”   </p>
			<p class="paragraf">“Ben de, ben de!” dedi Mister Pickwick. “Orda işte, ta kendisi!”   </p>
			<p class="paragraf">Mister Pickwick yanılmamıştı. Jingle’ın tekerlerden sıçrayan çamura batmış yüzü arabasının penceresinde açıkça seçilebiliyordu. Sürücülere doğru şiddetle savurduğu kolunun hareketi de onları daha çok gayrete teşvik ettiğini gösteriyordu.   </p>
			<p class="paragraf">Heyecan son haddine varmıştı. Tarlalar, ağaçlar, çitler yanlarından bir kasırga hızıyla geçip gidiyordu. Öndeki arabanın nerdeyse yanına kadar sokuldular. Tekerleklerin gürültüsü üzerinden Jingle’ın sürücüleri kızıştıran sesini açık seçik işitiyorlardı. Wardle’ın gazaptan, heyecandan ağzı köpürmüştü. Kükreyen sesiyle habire sövüp sayıyor, yumruğunu sıkıp öfkesini azdıran hedefe doğru mânâlı mânâlı sallıyordu. Jingle bütün bunları sadece aşağılayıcı bir gülümsemeyle karşıladı; sırtlarına indirilen kamçıların böğürlerine basılan mahmuzların artan zoruyla atlar daha da hızlanıp takipçileri geride bırakınca, Wardle’ın tehditlerine bir zafer nidasıyla tepki gösterdi.   </p>
			<p class="paragraf">Mister Pickwick tam başını içeri çekmiş, Wardle da bağırıp çağırmaktan bitap düşerek öyle yapmıştı ki, korkunç bir sarsıntı onları arabanın ön tarafına doğru fırlattı. Ani bir çarpışma... Bir çatırtı... Tekerlerden biri yerinden çıkıp yuvarlandı, araba yana devrildi.  </p>
			<p class="paragraf">O şaşkınlık ve karışıklık içerisinde, birkaç saniye, hayvanların tepe üstü tekerlenmelerinden, camların kırılmasından başka bir şey seçilemedi. Bunun hemen ardından Mister Pickwick arabanın yıkıntısı içinden şiddetle çekilip çıkartıldığını fark etti; ayaklarını yere bastığı, başını paltosunun –gözlüğünün yararını hiçe indiren– eteklerinden sıyırıp kurtardığı anda olayın bütün fecaati gözlerinin önüne serildi.   </p>
			<p class="paragraf">Wardle, şapkası başından uçmuş, elbisesi birçok yerinden yırtılmış, yanında duruyordu. Arabanın parçaları ayaklarının dibinde darmadağındı. Koşum kayışlarını kesmeyi başaran yamaklar, yüz göz çamur içinde ve habire araba sürmekten sersemlemiş bir halde, atların başına dikilmişlerdi. Öbür araba kazayı işitip otuz metre kadar ilerde durmuştu. Sürücüler eyerlerinin üstünde sırıtmaktan kasılmış çehrelerle hasım takımı süzüyorlar, arabanın penceresinden harabeyi seyreden Jingle’ın memnuniyeti yüzünden okunuyordu. Gün ağarmadaydı ve sabahın kurşuni aydınlığında her şey gayet rahat görülebiliyordu.   </p>
			<p class="paragraf">“Günaydın, günaydın!” diye bağırdı hayâsız Jingle. “Kimseye bir şey olmadı ya? Yaşlı beyler... Hafif de sayılmazlar... Tehlikeli iş... çok.”  </p>
			<p class="paragraf">“Sen bir namussuzsun!” diye kükredi Wardle.   </p>
			<p class="paragraf">“Hah! Hah!” dedi Jingle. Sonra kurnaz kurnaz göz kırpıp başparmağıyla arabanın içini işaret etti. “Burda işte... çok iyi... selam ediyor... Hiç zahmete girmesinler diyor... Tuppi’ye sevgiler… Arkaya buyurmaz mıydınız? Haydi sürün, çocuklar!”   </p>
			<p class="paragraf">Sürücüler toparlandılar, Jingle pencereden alayına bir beyaz mendil sallarken araba hareket etti.   </p>
			<p class="paragraf">Bütün bu serüven boyunca hiçbir şey, hattâ arabanın devrilmesi bile Mister Pickwick’in âsabının sakin ve dengeli akışına halel getirmemişti. Ne ki sadık müridinden önce borç para alıp sonra adını “Tuppi”ye çevirmeye kadar varan alçaklığa daha fazla katlanamazdı. Derin bir soluk aldı, gözlük camlarının taa diplerine kadar kızararak, ağır ağır ve vurguyla, “Eğer bu adamla bir daha karşılaşırsam” dedi, “ben...”   </p>
			<p class="paragraf">Wardle onun sözünü kesti. “Evet, evet” dedi, “orası öyle de, biz burda durmuş çene çalarken onlar kâğıtları askıya çıkarıp Londra’da evlenecekler.”   </p>
			<p class="paragraf">Mister Pickwick sustu; kinini içine attı.   </p>
			<p class="paragraf">“Önümüzdeki menzile daha ne kadar var?” diye Wardle yamaklardan birine sordu.   </p>
			<p class="paragraf">“Altı mil, değil mi, Tom?”   </p>
			<p class="paragraf">“Az biraz yukarsıdır.”   </p>
			<p class="paragraf">“Altı milin az biraz yukarsı, efendim.”   </p>
			<p class="paragraf">“Başka çare yok, yürüyeceğiz, Pickwick” dedi Wardle.   </p>
			<p class="paragraf">“Çaresiz yürüyeceğiz” diye karşılık verdi, o sahiden yüce insan.   </p>
			<p class="paragraf">Böylece, yamaklardan birini yeni bir araba ve beygir takımı alıp getirsin diye atlardan biriyle ileri yollayıp öbürünü parçalanan arabaya göz kulak olmak üzere geride bırakan Mister Pickwick’le Bay Wardle, kısa bir aradan sonra yeniden boşanmaya başlayan tufandan olabildiğince korunmak için atkılarını boyunlarına dolayıp şapkalarını sımsıkı başlarına geçirerek çevik adımlarla yola koyuldular.  </p>
		</div>
	</body>
</html>