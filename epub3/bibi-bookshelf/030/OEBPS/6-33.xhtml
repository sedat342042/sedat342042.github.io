<html xmlns="http://www.w3.org/1999/xhtml">
	<head>
		<title>6-33</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-35">FASIL 34  </p>
			<p class="arabaslik_orta ParaOverride-9">Baştan sona kadar Pickwick’e karşı Bardell davasının   </p>
			<p class="arabaslik_orta">bütün safahatıyla ve aynen anlatılmasına adanmıştır<span class="CharOverride-9">  </span></p>
			<p class="paragbas">“Jüri sözcüsü kim olacak bilmiyorum ama kahvaltıda ne yediğini merak ediyorum” dedi Snodgrass, olaylı 14 Şubat gününün sabahında, sohbeti tavsamaktan alıkoyma niyetiyle.  </p>
			<p class="paragraf">“Evet” dedi Perker, “karnı doyarsa iyi olur.”  </p>
			<p class="paragraf">“Niye ki?” dedi Mister Pickwick.  </p>
			<p class="paragraf">“Çok önemli, son derece önemli, azizim. İyi bir kahvaltıdan hayatla barışık kalkan bir jüri üyesi bulunmaz nimettir. Hoşnutsuz ya da aç olanlar her zaman dâvâcıyı haklı çıkarır.”  </p>
			<p class="paragraf">“Üstüme iyilik sağlık!” dedi Mister Pickwick donuk bir yüzle. “Niye ki?”  </p>
			<p class="paragraf">“Niye, bilmiyorum” dedi küçük adam. İstifini bozmadan. “Vakitten tasarruf için belki de. Eğer yemek zamanıysa, jüri karar vermeye çekildiğinde sözcü saatini çıkarır, ‘Hay Allah, saat beşe on var yahu! Ben hep beşte yemek yerim’ der. ‘Ben de, ben de’ der herkes, karınlarını saat üçte doyurmuş oldukları için öbürlerine karşı çıkmak isteyen iki kişi dışında. Sözcü gülümseyerek saatini cebine koyar: ‘Pekâlâ, beyler, ne diyoruz şimdi?.. Dâvâcı mı, dâvâlı mı? Bana öyle geliyor ki, şahsım adına konuşuyorum, bence yani, bu sizi asla etkilemesin, bana kalırsa dâvâcı daha haklı gibi.’ Bunun üzerine içlerinden mutlaka ikisi üçü kendilerinin de aynı fikirde olduklarını söyleyeceklerdir ki, doğrudur. Ondan sonra oy birliği ile ve kolayca işi bitirirler... Dokuzu on geçiyor!” dedi küçük adam, saatine bakarak. “Vakittir, yola çıksak artık, azizim. Evlenme vaadinden cayma dâvâsı... mahkeme salonu genellikle dolu olur bu dâvâlarda. Bir araba istetseniz, beyfendiciğim? Yoksa bir hayli geç kalacağız...”  </p>
			<p class="paragraf">Mister Pickwick hemen çıngırağı çaldı; bir araba tedarik edildi, dört Pickwickçi ve Bay Perker arabaya kurulup Guildhall’a<span class="dipp"><a class="_idFootnoteLink" href="#footnote-225-58" id="footnote-225-58-backlink">58</a></span> hareket ettiler. Sam Weller, Bay Lowten ve mavi çanta<span class="dipp"><a class="_idFootnoteLink" href="#footnote-225-59" id="footnote-225-59-backlink">59</a></span> onları binek arabasında takip ettiler.  </p>
			<p class="paragraf">Mahkeme binasında dış avluya vardıkları zaman, “Lowten” dedi Perker, “Mister Pickwick’in dostlarını öğrenci balkonuna götürün; kendisi benim yanımda otursa daha iyi olur. Şöyle buyrun, azizim, şöyle.” Mister Pickwick’i ceket kolundan tutup Kraliyet savcılarına ait masaların tam altındaki alçak sıraya götürdü. Burası dâvâvekillerinin istifadesine tahsis edilmiş bir yerdir; oradan, duruşma avukatlarına dâvânın gidişatı üzerine bilmeleri gereken her şeyi fısıldayabilirler. Burada oturanları, yerleri zeminden yukarıda olan duruşma avukatlarından ya da seyircilerden çok daha aşağıda bir yerde oturdukları için, duruşmayı izleyenler göremezler. Tabiatiyle yüzleri yargıca baktığından, hem duruşma avukatlarına hem de seyircilere sırtları dönük otururlar.  </p>
			<p class="paragraf">“Orası tanık kürsüsü galiba?” dedi Mister Pickwick, solda önü pirinç parmaklıklı, papaz kürsüsüne benzer bir yeri işaret ederek.  </p>
			<p class="paragraf">“Doğru, tanık kürsüsü, azizim” diye karşılık verdi Lowten’in o sırada ayağının dibine bıraktığı mavi çantadan bir tomar kâğıt çıkarmakta olan Perker.  </p>
			<p class="paragraf">“Ve orası da jürinin oturduğu yer olmalı?” dedi Mister Pickwick. Sağında etrafı tahta parmaklıkla çevrili sırayı gösterdi.  </p>
			<p class="paragraf">“Ta kendisi, azizim.” Perker enfiye kutusunun kapağını hafifçe tıklattı.  </p>
			<p class="paragraf">Mister Pickwick heyecandan yerinde duramıyordu. Ayağa kalkıp mahkeme salonuna bir göz attı. Balkonda şimdiden gelmiş hatırı sayılır bir seyirci serpintisi vardı; avukatlar bölümünde de, o fevkalade cazip ve cihanşumul burun ve favori zenginliğiyle İngiltere Barosuna bihakkın ün kazandıran peruklu şahıslar topluluğu oturuyordu. Bir kısmı ellerindeki layihaları olabildiğince göze batırmaya özen gösteriyor, zaman zaman seyircilerin daha bir dikkatini çekmek için o kâğıtlarla burunlarını kaşıyorlardı. Sergilenecek layihası olmayanların kollarının altında, teknik adıyla “mahkeme danası” tabir edilen, arkası kırmızı etiketli, az pişmiş böreğe benzer bir renkte bir kâğıtla kaplı kallavi dosyalar vardı. Ne layihası, ne de dosyası olanlar, elleri ceplerinde, becerebildikleri kadar akıllı görünmeye gayret ederken; daha başkaları, ciddi ve meşgul kişilermiş gibi oraya buraya gidip gelerek bu mahallere âşina olmayanların takdirini ve hayranlığını kazanmakla yetinmekteydiler. Hepsi küçük gruplara ayrılmışlar, sanki hiç duruşma olmayacakmış gibi tam bir umursamazlıkla konuşup duruyor, günün haberleri üzerine birbirlerine laf yetiştiriyorlardı. Mister Pickwick işte buna çok bozuldu.  </p>
			<p class="paragraf">O sırada içeri girerek Kraliyet savcılarına tahsis edilen sıranın arkasında yerini alan Bay Phunky’nin eğilip selam vermesi Mister Pickwick’in dikkatini çekti. Selama mukabele ediyordu ki avukat Snubbin göründü; hemen onu izleyen Bay Mallard, üstadın masasına onu görünmekten yarı yarıya alıkoyan kocaman kırmızı bir torba koyup Perker’la el sıkıştıktan sonra döndü gitti. Ondan sonra kelli felli iki üç avukat daha girdi içeri. Bunlardan iri yarı, kırmızı çehreli biri, üstat Snubbin’e başıyla dostça selam vererek, “Ne güzel bir sabah, değil mi?” dedi.  </p>
			<p class="paragraf">“Ne güzel bir sabah diyen ve bizim avukata selam veren o kırmızı suratlı adam kim?” diye fısıldadı Mister Pickwick.  </p>
			<p class="paragraf">“Avukat Buzfuz” dedi Perker. “Hasmımız. Karşı tarafta başı çekiyor. Onun arkasında gördüğünüz de yardımcısı, Bay Skimpin.”  </p>
			<p class="paragraf">Mister Pickwick, âdiliğini her vesileyle sergilemekte olan karşı tarafın vekili avukat Buzfuz’ın hangi cesaretle kendisinin vekili avukat Snubbin’e “Ne güzel bir sabah, değil mi?” dediğini tam sormak üzereyken, avukatların hep birden ayağa kalkmaları ve mahkeme memurlarının, “Susalım!” diye bağırmaları araya girdi. Etrafına bakınan Mister Pickwick, bu hareketlenmeye o sırada yargıcın içeri girmesinin sebep olduğunu gördü.  </p>
			<p class="paragraf">Yargıç Stareleigh (Başyargıç rahatsız olduğundan onun yerine bakıyordu) kısacık boylu bir adamdı; o kadar da şişmandı ki, salt bir yüz ve bir yelekten ibaretmiş gibi görünüyordu. Çok kısa ve güdük bacakları üzerinde yuvarlana yuvarlana içeri girdi; sıraya dizili avukatlara kasıntıyla bir baş selamı çaktıktan (onlar da gözlerini ona dikip aynısını yaptıktan) sonra minik bacaklarını masanın altına, üç köşe küçük şapkasını üstüne yerleştirdi ve oturduğu yerde tuhaf tuhaf bakan iki küçücük göz, pespembe ablak bir surat ve kocaman, komik mi komik bir peruğun yarısından ibaret kaldı.  </p>
			<p class="paragraf">O yerine oturur oturmaz mahkeme salonunun resmi memuru buyurgan bir sesle, “Susalım!” diye bağırdı; bunun üzerine balkonda bir başka memur öfkeli bir sesle, “Susalım!” diye bağırdı, onu takiben üç dört mübaşir sitemkâr ve kızgın seslerle, “Susalım!” diye haykırıştılar. Bundan sonra yargıcın hemen altında bir yerde oturan, baştan aşağı siyahlar giymiş birisi yüksek sesle jüri üyelerinin isimlerini okumaya başladı. Bir hayli bağırıp çığırmadan sonra sadece on özel jüri üyesinin hazır bulunduğu anlaşılınca, Üstat Buzfuz jürideki eksiklerin salondaki yedekler arasından tamamlanmasını talep etti. Siyah giysili adamın yedeklerden ikisini özel jüride görevlendirmeyi üstlenmesi üzerine derhal bir manav ve bir eczacı âdeta yaka paça jüri mahalline götürüldü.  </p>
			<p class="paragraf">Siyahlara bürülü adam, “İsimlerinizi doğrulayın, beyler, yemin edeceksiniz” dedi. “Richard Upwitch.”  </p>
			<p class="paragraf">“Burada” dedi manav.  </p>
			<p class="paragraf">“Thomas Groffin.”  </p>
			<p class="paragraf">“Burada” dedi eczacı.  </p>
			<p class="paragraf">“Kitabı elinize alın, beyler. ‘Doğru ve dürüst yargı...’”  </p>
			<p class="paragraf">“Mahkemenin affını rica ederek” dedi eczacı, uzun boylu, zayıf, yüzü sapsarı bir adamdı, mâzur görülmemi talep ediyorum.”  </p>
			<p class="paragraf">“Hangi sebeplerle?” diye sordu yargıç Stareleigh.  </p>
			<p class="paragraf">“Yardımcım yok, Lordum” dedi eczacı.  </p>
			<p class="paragraf">“Benim elimden bir şey gelmez. Birisini tutun.”  </p>
			<p class="paragraf">“O kadar param yok, Lordum.”  </p>
			<p class="paragraf">“Paranız olsaydı, o zaman!” dedi yargıç. Yüzü mosmor oldu. Yargıç hazretleri Stareleigh’in âsâbı çabuk bozulur bir âsâptı, sözüne söz yetiştirilmesine hiç tahammül edemezdi.  </p>
			<p class="paragraf">“Eğer işim hakkettiğim gibi iyi giderse öyle yapmam gerekir diye ben de düşünüyorum, Lordum, ama gitmiyor.”  </p>
			<p class="paragraf">“Beylere yemin ettirin” diye kesti attı yargıç. Memur tam, “Doğru ve dürüst yar...” demişti ki sözü eczacı tarafından yine kesildi:   </p>
			<p class="paragraf">“İlla yemin etmem lâzım mı?”  </p>
			<p class="paragraf">“Elbette!” dedi asabi bücür yargıç.  </p>
			<p class="paragraf">“Peki o halde, Lord Hazretleri” dedi eczacı, tevekkülle. “Bu durumda, bu duruşma daha bitmeden bir cinayet işlenmiş olacak demektir. Bütün diyeceğim bu. Yemin ettirin bana, madem istiyorsunuz.” Yargıcın bir şey demesine kalmadan adama yeminini ettirdiler, iş bitti.  </p>
			<p class="paragraf">Büyük bir sükûnetle tanık iskemlesine oturan eczacı, “Sadece şunu demek istemiştim, Lordum” dedi. “Dükkânımda bir çıraktan başka kimse yok. Çok iyi bir çocuktur kendisi ama ilaç nedir bilmez. Kafasındaki hayal meyal izlenime göre tek bildiği, Epsom Tuzu’nun<span class="dipp"><a class="_idFootnoteLink" href="#footnote-225-60" id="footnote-225-60-backlink">60</a></span> oksalik asitten, sinâmeki şurubunun da Laudanum’dan farkı olmadığıdır. Hepsi bu kadar, Lordum.” Uzun boylu eczacı bunları söyledikten sonra durduğu yerde rahatlamış göründü ve başına gelecek her felakete hazır bir halde beklemeye koyuldu.  </p>
			<p class="paragraf">Mister Pickwick eczacıyı dehşet içerisinde dinlemekle meşgulken duruşma salonunda belli belirsiz bir kıpırdanma oldu; hemen ardından Bayan Bardell, arkasında ona destek veren Bayan Cluppins olduğu halde içeri alındı ve Mister Pickwick’in oturduğu sıranın öbür ucunda bir yere kendinden geçmiş bir halde oturtuldu. Bay Dodson büyük boy bir şemsiye, Bay Fogg da bir çift galoş koydular yanına. Her ikisinin de yüzlerinde duruma uygun düşen bir acınma ve hüzün okunuyordu. Derken, oğul Bardell’i elinden tutmuş getiren Bayan Sanders göründü. Bayan Bardell çocuğunu görünce önce bir afalladı, sonra birden kendini toparlayarak çılgınlar gibi öpmeye başladı çocuğu, sonra yine heyecandan sersemlemiş bir halde kendisinin nerede olduğunu öğrenmek istedi. Cevap olarak Bayan Cluppins ve Bayan Sanders gözlerinin yaşını göstermemek için başlarını yana çevirirlerken, Baylar Dodson ile Fogg dâvâcıdan sükûnet bulmasını rica ettiler. Büyük ve beyaz bir mendille gözlerini ovuşturmakta olan Üstat Buzfuz jüriye acındırıcı bir bakış fırlattı. Yargıç dahi gözle görülürcesine etkilenmişti. Bu sahneyi seyredenlerden birçoğu duygularını öksürerek saklamaya çalışıyordu.  </p>
			<p class="paragraf">Perker, Mister Pickwick’in kulağına eğilerek, “Mükemmel fikir” dedi. “Şu Dodson ve Fogg’a diyecek yok doğrusu. İnsanları tesir altında bırakmakta kimse onlarla baş edemez, azizim, kimse!”  </p>
			<p class="paragraf">Perker konuşurken Bayan Bardell giderek kendine gelmekteydi. Bayan Cluppins oğul Bardell’in yanlış iliklenmiş düğmelerini dikkatle elden geçirdikten sonra onu annesinin önüne, hem yargıcın hem de jürinin acıma ve şefkat duygularını uyaracağı muhakkak olan bir konuma yerleştirdi. Bunu yaparken küçük çocuğun azımsanmayacak direnişi ve döktüğü gözyaşlarıyla da karşılaşmadı değil; çünkü oğlancağız, için için, öyle apaçık yargıcın gözü önüne konulmasının, derhal idam edilmek üzere bir yerlere götürüleceğine ya da en azından, tabiatın kendisine biçtiği ömrün tümünü geçirmek zorunda kalacağı deniz aşırı bir yerlere sürüleceğine hazırlık olduğuna dair kuşkular beslemekteydi.  </p>
			<p class="paragraf">“Bardell ve Pickwick!” diye bağırdı siyahlı adam, listenin ilk sırasındaki duruşmanın başlamak üzere olduğunu haber vererek.  </p>
			<p class="paragraf">“Bendeniz dâvâcı vekiliyim, Lordum” dedi Üstat Buzfuz.  </p>
			<p class="paragraf">“Sizden başka kimse var mı, birader Buzfuz?” diye sordu yargıç. Bay Skimpin, aziz meslektaşıyla birlikte olacağını belirtmek üzere eğildi.  </p>
			<p class="paragraf">“Ben dâvâlı adına huzurunuzdayım, sayın Lordum” dedi Üstat Snubbin.  </p>
			<p class="paragraf">“Yardımcınız var mı, birader Snubbin?”  </p>
			<p class="paragraf">“Bay Phunky, Lordum” dedi Üstat Snubbin.  </p>
			<p class="paragraf">“Üstat Buzfuz ve Bay Skimpin dâvâcı adına” diyerek yargıç isimleri kendi not defterine yazarken aynı zamanda yüksek sesle okudu: “Dâvâlı adına Üstat Snubbin ve Bay Monkey.”<span class="dipp"><a class="_idFootnoteLink" href="#footnote-225-61" id="footnote-225-61-backlink">61</a></span>  </p>
			<p class="paragraf">“Affınızı istirham ederim, Lordum, Phunky.”  </p>
			<p class="paragraf">“Peki, peki” dedi yargıç. “Beyfendinin adını ilk defa işitiyorum da...”  </p>
			<p class="paragraf">Bay Phunky burda eğilip gülümsedi. Yargıç da ona eğilip gülümseyince Bay Phunky gözlerinin aklarına kadar kızararak, herkesin gözlerini dikmiş ona baktığını bilmiyormuş gibi görünmeye çalıştı; şimdiye kadar hiç kimsenin başaramamış ya da bundan sonra büyük ihtimalle asla başaramayacak olduğu bir şey...  </p>
			<p class="paragraf">“Devam edin” dedi yargıç.  </p>
			<p class="paragraf">Mübaşirler yine herkesi sessiz olmaları için uyardılar, Bay Skimpin “dâvâyı açmaya” girişti. Dâvâ açıldığı vakit içinde çok az şey varmış gibi göründü; çünkü Bay Skimpin bildiği her şeyi kendine saklayıp üç dakika sonra yerine oturduğu zaman jüri üyeleri daha önce bilmedikleri hiçbir şeyi bilmiyorlardı.  </p>
			<p class="paragraf">Bundan sonra mahkeme usul ve erkânının gerektirdiği olanca heybeti ve vakarı takınmış hâliyle Üstat Buzfuz ayağa kalktı. Dodson’a alçak sesle bir şeyler söyledikten ve Fogg’la kısaca istişare ettikten sonra cübbesini omuzlarına iyice yerleştirerek ve peruğunu düzelterek jüriye hitap etti.  </p>
			<p class="paragraf">Üstat Buzfuz, mesleki hayatının daha başında hukuk ilmini ve pratiğini öğrenmeye kendini hasrettiği günden beri hiçbir davayı bu seferki gibi derin bir heyecan ya da bu kadar ağır bir mesuliyet şuuru ile üstlenmemiş olduğunu, hakikat ve adalet dâvâsına, bir başka deyişle, onca haksızlığa ve gadre uğramış müvekkilesinin haklılığına şu anda karşı locada gördüğü bir düzine yüksek ahlak ve zekâ sahibi insanın muhakkak ikna olacağına mutlak kanaat getirmemiş olsa öyle bir mesuliyetin asla altından kalkamayacağını belirterek söze başladı.  </p>
			<p class="paragraf">Avukatlar konuşmalarına genellikle böyle başlarlar; zira bu tarz, jüri üyelerinin gönlünü okşar ve ne kadar zeki insanlar olduklarını düşünmelerini sağlar. Sonuç bu defa da gözle görülürcesine öyle oldu. Jüri üyelerinden birçoğu gayrete gelerek uzun uzun notlar almaya koyuldular.  </p>
			<p class="paragraf">“Değerli dostumun size söylediği gibi, beyler” diye devam etti Üstat Buzfuz, atıfta bulunduğu değerli dostunun jüri üyelerine öyle bir şey söylememiş olduğunu pekâlâ bilerek, “değerli dostumun söylediği gibi, karşı karşıya olduğumuz, bir izdivaç vaadinden cayma dâvâsıdır; istenen tazminat 1.500 sterlindir. Fakat dâvâya müteallik keyfiyetin ve şartların neler olduğunu, bunlardan söz etmeyi üzerine vazife saymadığı için, değerli dostum sizlere söylemedi. O hususların ve şartların, beyler, neler olduğunu bütün ayrıntılarıyla benden dinleyecek ve hepsinin önünüzdeki şu kürsüye çıkaracağım tertemiz, kusursuz hanımefendi tarafından kanıtlandığını göreceksiniz.”  </p>
			<p class="paragraf">Burada Üstat Buzfuz “kürsü” kelimesini müthiş bir vurguyla telaffuz ederek masaya şiddetli bir şaplak indirdi ve Dodson ve Fogg’a bir göz attı. Onlar da üstadı takdir ettiklerini gösteren ve dâvâlıya meydan okuma ifadesi taşıyan öfke dolu baş sallamalarıyla karşılık verdiler.  </p>
			<p class="paragraf">“Dâvâcı” diye devam etti Üstat Buzfuz, yumuşak ve acınaklı bir sesle, “dâvâcı bir duldur. Evet, beyler, bir dul. Müteveffa Bay Bardell, yıllar boyu Kraliyet gelirlerinin muhafızlarından biri olarak hükümdarının takdirine ve itimadına mazhar olduktan sonra, buralarda bir gümrük dairesinin hiçbir zaman sağlayamayacağı huzuru ve dinginliği başka bir yerde aramak için sessizce bu dünyadan ayrılmış birisidir.”  </p>
			<p class="paragraf">Bir birahanede kafasına yediği içki şişesiyle yere serilmiş olan Bay Bardell’in vefatının bu dramatik tasviri sırasında mümtaz üstadın sesi titredi ve kendisi daha da coşarak devam etti:  </p>
			<p class="paragraf">“Ölmeden bir süre önce tıpkı kendisine benzeyen bir oğlu olmuştu. Bayan Bardell, dünyaya veda etmiş gümrükçüsüne duyduğu aşkın yegâne bergüzârı olan bu küçük yavruyla dünyadan elini eteğini çekip Goswell sokağının kuytu sükûnetine sığındı; burada, evinin oturma odası penceresine bir yazılı ilan koydu: ‘Bekâr beyfendi için mobilyalı daire. Müracaat: İçerisi.’” Üstat Buzfuz burada konuşmasına biraz ara verdi; birçok jüri üyesi o arada belgeyi defterlerine not ettiler. “Tarih yok mu ilanda?” diye sordu jüriden birisi.  </p>
			<p class="paragraf">“Tarih yok, beyler. Fakat bana söyleneni size aktarabilirim: Yazı dâvâcının oturma odası penceresine konulalı şu sıra tam üç yıl oluyor. Jürinin dikkatini bu belgede ne yazıldığına çekmek isterim. ‘Bekâr beyefendi için mobilyalı daire.’ Bayan Bardell’in karşı cinse dair fikirleri, beyler, kocasının paha biçilmez meziyetleri üzerine çok derin düşüncelerinin ürünüdür. O hiç korkmamıştı, kimseden itimadını esirgemezdi, hiç kimseden şüphelenmiyordu; önem verdiği tek şey itimat ve güvendi. ‘Bay Bardell,’ diyordu dul kadıncağız, ‘Bay Bardell namuslu bir adamdı, Bay Bardell özü sözü bir olan bir erkekti, Bay Bardell asla bir kandırıkçı değildi. Bay Bardell de bir zamanlar bekârdı; bekâr bir beyefendide ben, zayıfı esirgeme, muhtaca yardım ararım, düşkünü rahatlatsın, teskin etsin isterim; bekâr bir beyefendide ben her zaman, sonsuza kadar, bana genç ve tecrübesiz gönlümü ilk fethettiği zamanki Bay Bardell’i hatırlatan bir şeyler bulacağım; bu nedenle, ancak bekâr bir beyefendiye kiralanacak benim dairem. Bu soylu ve dokunaklı duygularla (kusur dolu tabiatımızın en iyi hasletlerinden biri, beyler) yalnız ve meyus dul, gözyaşlarını kurulayarak evinin birinci katını tefriş ediyor, masum yavruyu anaç bağrına bastırıyor, ilanı oturma odasının penceresine iliştiriyor. Çok mu kalıyor o ilan orada? Hayır, beyler! Yılan pusuya yatmış bekliyordu çünkü! Barut dökülmüştü, mayın çalışıyordu, lağımı kazanla madenci iş başındaydılar. İlanın oturma odası penceresine konulduğu daha üç gün olmamıştı –üç gün, beyler!– iki ayağı üstünde duran ve bir canavar değil, insan benzeri bir yaratık, Bayan Bardell’in kapısını çaldı. İçeriye müracaat etti. Daireyi tuttu, hemen ertesi gün taşındı, yerleşti. Bu adam, Pickwick’ti... Dâvâlı Pickwick!”  </p>
			<p class="paragraf">Böyle bir çırpıda ağızdolusu konuşmaktan yüzü kıpkırmızı kesilen Üstat Buzfuz tam bu noktada soluklanmak için durdu. Sessizlik yargıç Stareleigh’yi uyandırdı; derhal ucunda mürekkebi varla yok arası bir kalemle bir kâğıda bir şeyler yazdı ve jüri üyelerinde gözleri kapalıyken daha iyi düşündüğü kanaatini uyandırmak için, azametli bir havaya büründü. Üstat Buzfuz tekrar konuşmaya başladı.  </p>
			<p class="paragraf">“Bu Pickwick hakkında fazla konuşmayacağım. Pek cazip bir konu değil; ben de, sizler de, beyler, böylesi mide bulandırıcı bir kalpsizlik ve mürettep alçaklık nümunesini temaşadan haz duyacak insanlar değiliz.”  </p>
			<p class="paragraf">Mister Pickwick bir süredir oturduğu yerde sessizce kıvranıp duruyordu. Adaletin ve hukukun yüce huzurunda Buzfuz’ın boğazına sarılma arzusuyla şiddetle irkilip yerinden sıçrar gibi olduysa da, Perker’ın ikazı üzerine yatıştı ve birikimli üstadın sözlerinin devamını, Bayan Cluppins ve Bayan Sanders’ın takdirkâr çehrelerinin tam tersi bir yüz ifadesiyle dinlemeyi sürdürdü.  </p>
			<p class="paragraf">Üstat Buzfuz, bakışlarıyla Mister Pickwick’i delip geçerek ve sözleriyle ona hitap ederek, “Mürettep alçaklık diyorum, beyler” diyordu; “mürettep alçaklık dediğim zaman dâvâlı Pickwick’e şunu söyliyeyim ki –eğer buradaysa kendisi, ki burada olduğundan haberdarım– hiç ortalarda görünmese daha dürüst ve düzgün, daha akıllı, daha edepli davranmış olurdu. Ona şunu söylemek isterim, beyler: Bu mahkeme salonunda girişeceği herhangi bir karşı çıkış ya da hoşnutsuzluk gösterisi sizlerden asla tasvip görmeyecektir; bu tür davranışlara ne değer vereceğinizi siz çok iyi bilirsiniz. Hem ona şunu da söyleyeyim: Lordumun da diyeceği gibi, bir vekil, müvekkili nezdinde vazifesini yerine getirirken ne sindirilebilir, ne gözü korkutulabilir ne de susturulabilir. Bunlardan herhangi birine, ilkine ya da sonuncusuna tevessül etmenin bedeli, tevessül edenin başında patlar, adı ister Pickwick olsun, ister Nokes ya da Stokes, Stiles, Brown ya da Thomson!”<span class="dipp"><a class="_idFootnoteLink" href="#footnote-225-62" id="footnote-225-62-backlink">62</a></span>  </p>
			<p class="paragraf">Konudan bu kısa sapma, tabii, bütün gözleri Mister Pickwick’e çevirince istenilen sonucu verdi. Kendi kendini kızıştırarak içine girdiği moral üstünlük havasından kısmen sıyrılan Üstat Buzfuz o arada sözünü sürdürdü:  </p>
			<p class="paragraf">“İki yıl boyunca Pickwick’in hiç ara vermeden Bayan Bardell’in evinde nasıl oturduğunu size göstereceğim. Şunu da göstereceğim: Bayan Bardell, bütün bu süre zarfında ona hizmet etmiş, onu rahat ettirmiş, yemeklerini pişirmiş, kirli çamaşırlarını çamaşırcıya gitmeden önce elden geçirmiş, temiz çamaşırlarını onarıp havalandırmış, giyilebilir hâle koymuş, kısacası, kendisinin tam itimadını ve güvenini kazanmıştır. Size yine göstereceğim: Bayan Bardell’in küçük oğluna Pickwick birçok kereler yarım peni, bazen de hattâ altı peni vermiştir. Şunu da, ayrıca, deneyimli meslektaşımın hiçbir sûrette üzerine gölge düşüremeyeceği bir tanık ifadesine dayanarak size ispat edeceğim; bir defasında Pickwick çocuğun başını okşayarak son günlerde hiç <span class="CharOverride-7">alley tor</span> veya <span class="CharOverride-7">commoney</span> (anladığıma göre, Londra’da gençler arasında çok revaçta olan bilye türlerinden olsa gerek) ütüp ütmediğini sormuş ve sonra şu şayanı dikkat ifadeyi kullanmıştır: ‘Nasıl, bir başka baban olsun ister miydin?’ Bir yıldan beri Pickwick’in durup dururken, sanki müvekkilimle ilişkiyi kesmek istermiş gibi uzun süreler eve gelmemeye başladığını da size ispat edeceğim, beyler; fakat, ayrıca, o sıralar bu hususta kararlılığının henüz tam kesinleşmemiş ya da iyi niyetinin ağır basmış olmasının –böyle bir şey mümkün idiyse eğer– ya da müvekkilemin şahsi cezibesi ve becerilerinin, kendisinin sufli niyetlerini boşa çıkarmış olduğunu da ispat edeceğim, çünkü bir gün taşra dönüşü açık açık ve kelimenin tam mânâsıyla ama aralarındaki ciddi görüşmenin bir tanığı olmamasını önceden garanti altına alarak müvekkileme evlenme teklifinde bulunduğunu göstereceğim gibi, kendi arkadaşlarından üçünün de ifadelerine dayanarak –zoraki tanıklıklardır bunlar, beyler, üçü de zoraki tanıklıklar!– şunu dahi size ispat edebilecek durumdayım ki, o sabah dâvâcıyı kucağında tuttuğunu ve okşamalar ve tatlı sözlerle heyecanını yatıştırdığını kendi arkadaşları görmüşlerdir!”  </p>
			<p class="paragraf">Belagatli Üstat’ın jüriye hitabındaki bu bölüm dinleyenler üzerinde gözle görülür bir etki yarattı. Üstat bir küçük kâğıt parçası çıkarıp elinde tutarak şöyle konuştu:  </p>
			<p class="paragraf">“Şimdi, beyler, bir sözüm daha kaldı. İki taraf arasında gidip gelen iki mektup; dâvâlının, kendi eliyle yazılmış olduğunu kabul ettiği mektuplar. İkisi de son derece mânidar. Bu mektuplar, şahsın karakterine de ışık tutuyor. Açık, hissi, belagatli, sevgi dolu bağlılık ifadesi değil ikisi de. Kapalı, sinsi, sığ beyanlar. Ama neyse ki parlak bir dille ve şairane sözlerle de yazılmış değiller. Öyle olsaydı bu kadar ikna edici olmazlardı. Besbelli o günlerde Pickwick tarafından, başkalarının eline geçecek olurlarsa o kimseleri kandırmak ve yanıltmak üzere tasarlanmış, ihtiyatla ve şüpheyle karşılanacak mektuplar. İlkinde bakın ne yazıyor: ‘Garraway lokantası. Saat on iki. Azizim Bayan B... domates salçalı pirzola. Sevgiyle, Pickwick.’ Beyler, bu ne demek şimdi? Pirzola..! Vay, vay, vay! Domates salçalı diyor! Karşısındaki insana güven duyan hassas bir kadının saadetini bu tür sığ kurnazlıklarla harcamaya kimin hakkı olabilir, beyler? Bundan sonrakinde hiç tarih yok, ki bu da, ayrıca, şüphe uyandırıyor. ‘Azizim Bayan B, yarına kadar evde olmayacağım. Yavaş araba.’ Ve bunun ardından gelen şu fevkalade dikkat çekici ifade: ‘Yatak tavasını hiç dert etmeyin.’ Yatak tavası! Kim dert eder ki bir yatak tavasını? Bir insanın, erkek ya da kadın, âsâbının bir yatak tavası yüzünden hiç bozulduğu görülmüş müdür: Yatak tavası zararsız, kullanışlı ve –şunu da eklemeliyim, beyler– her eve lazım bir eşya değil midir? Bayan Bardell’in niçin bu yatak tavası için telaşa kapılmaması isteniyor ki, eğer (hiç şüphesiz öyle) gizli bir ateşe atıf, yani bir sevgi sözü ya da bir vaat yerine geçecek bir söz, Pickwick’in kafasındaki ihanet planıyla alakalı, kendisi tarafından kurnazca tasarlanmış –benim tarafımdan ise izahı asla mümkün olmayan– bir haberleşme sistemi burada söz konusu değilse? Sonra o yavaş arabaya atıf ne anlama geliyor? Bilebildiğim kadarıyla, Pickwick’in kendisine bir atıf olabilir. Bütün bu meselede hiç şüphe yok ki bir mücrim gibi ağırdan yol alan, ama şimdi o hiç beklemezken hızı artacak ve tekerleri kendisinin de kafasına dank edeceği gibi çok geçmeden, beyler, sizin tarafınızdan yağlanacak araba tam da o kendisi, Pickwick değil mi?”  </p>
			<p class="resim"><span><img alt="028.tif" class="_idGenPageitem-32" src="image/028_fmt.jpeg"/></span>  </p>
			<p class="paragraf">Üstat Buzfuz, bu sözlerle yaptığı nükte jüriyi gülümsetiyor mu acaba diye bakmak için bir durdu. Manavdan başka kimsenin hiçbir şey anlamamış olduğunu görünce (manavın nükteye uyanması ise, bir ihtimal, daha o sabah bir yük arabasına buna benzer bir işlem uygulamış olduğundandı) büyük birikim sahibi Üstat sözlerini bitirmeden önce yine bir miktar tumturaklı laf etmenin uygun olacağını düşündü.  </p>
			<p class="paragraf">“Lakin bu noktada sözü uzatmanın lüzumu yok” dedi. “Kanayan bir kalple gülümsemek kolay değildir, beyler. En derin hissiyatınız harekete geçtiği bir anda işi mizaha vurmak hiç hoş kaçmaz. Müvekkilemin umutları ve geleceği yıkılmıştır; bir meşguliyetinin kalmadığını söylediğimizde sırf sözü mecaza vurmuş olmayız. İlan yok artık, kalktı... ama kiracı da yok! Elverişli bekâr beyefendiler mütemadiyen gelip geçmekteler ama, içerden de, dışardan da sorup eden olmuyor. Evin içinde sessizlikten, kasvetten geçilmiyor; çocuğun bile sesi kısık; analar ağlarken çocuklardan ne oynamaları beklenebilir? Aşık oynanmaz oldu, çelik çomağa çıkılmıyor; elveda tek mi çift mi...! Ama Pickwick, beyler, Pickwick, Goswell Sokağı çölündeki aile vahâsını tarumar eden gaddar Pickwick, kuyuyu doldurup tıkayan çimlerin üzerini külle örten Pickwick, işte yine o... kalpsiz domates salçası ve yatak tavalarıyla yarattığı harabeyi karşımızda küstahça eşinerek pervasızca seyrediyor... Tazminat, beyler, ağır tazminat! Ona verebileceğiniz yegâne ceza, müvekkileme sunacağınız tek bedel budur. O şimdi bizden, medeniyet yüzü görmüş vicdan sahibi âlicenap vatandaşlarından, yüreği aydınlık ve temiz, serinkanlı bir jüriden, öyle bir tazminata hakkı olduğuna dair karar çıkmasını istiyor.”  </p>
			<p class="paragraf">Bu mükemmel nutkun ardından Üstat Buzfuz yerine otururken yargıç Stareleigh oturduğu yerde uykudan uyandı.  </p>
			<p class="paragraf">“Elizabeth Cluppins’i çağırın” dedi, bir dakika sonra kendini toparlayan Üstat Buzfuz.  </p>
			<p class="paragraf">En yakındaki mübaşir Elizabeth Cluppins’i çağırdı; bir başkası, az daha öteden, Elizabeth Jupkins! diye seslendi; bir üçüncüsü de soluk soluğa King Caddesi’ne kadar koşup orada, “Elizabeth Muffins!” diye sesi kısılana kadar haykırdı.  </p>
			<p class="paragraf">Halbuki Bayan Bardell, Bayan Sanders, Bay Dodson ve Bay Fogg’un müşterek yardımlarıyla Bayan Cluppins tanık kürsüsüne taşınmıştı bile; oradan etrafı süzüyordu. Onun en üst basamağa kondurulmasından sonra Bayan Bardell bir elinde mendil ve galoşlar, öbür elinde koca bir şişe amonyak ruhu ile herhangi bir âcil duruma müdahaleye hazır vaziyette en alt basamakta beklemeye koyulmuştu. Bir elinde kocaman bir şemsiye ile ona yakın bir yere yerleşen Bayan Sanders gözlerini yargıcın yüzüne dikmiş, yiyecek gibi bakıyor, bir şey olacak olursa şemsiyeyi ânında açmak için sağ elinin baş parmağını yay üzerinde hazır tutuyordu.  </p>
			<p class="paragraf">“Bayan Cluppins, sakin olunuz lütfen, efendim” dedi Üstat Buzfuz. Sakin olmasının istendiğini işitince Bayan Cluppins, gayet tabii, artan bir şiddetle hıçkırmaya ve yaklaşmakta olan bir bayılma nöbetinin ya da, sonradan kendisinin dediği gibi, “hissiyatıyla baş edemeyecek halde olmasının”, herkesi telaşa salan çeşitli alametlerini sergilemeye başladı.  </p>
			<p class="paragraf">Üstat Buzfuz, birkaç önemsiz sorunun ardından, “Geçen temmuz ayında bir sabah Bayan Bardell’in evinde birinci katta, avluya bakan bir odada bulunmaktaydınız; Bayan Bardell, Pickwick’in odasında toz almaktaydı, hatırlıyor musunuz?” dedi.  </p>
			<p class="paragraf">“Evet, Lordum ve jüri üyeleri, hatırlıyorum” dedi Bayan Cluppins.  </p>
			<p class="paragraf">“Mister Pickwick’in oturma odası birinci katta sokağa bakan odaydı, galiba?”  </p>
			<p class="paragraf">“Evet, bu çok doğru, efendim.”  </p>
			<p class="paragraf">“Siz avluya bakan odada ne yapıyordunuz, hanfendi?” dedi bücür yargıç.  </p>
			<p class="paragraf">“Lordum ve jüri” dedi Bayan Cluppins, helecanlar içinde, “sizden bir şey saklayacak değilim, efendim.”  </p>
			<p class="paragraf">“Çok iyi edersiniz” dedi bücür yargıç.  </p>
			<p class="paragraf">“Benim orada olduğumdan Bayan Bardell’in haberi yoktu. Elimde küçük sepetimle daha yeni sokağa çıkmıştım; bir buçuk kilo kırmızı patates alacaktım, bir buçuk kilosu iki buçuk peni’den, o sırada Bayan Bardell’in sokak kapısının aralık olduğunu gördüm.”  </p>
			<p class="paragraf">“Ne olduğunu?” diye bağırdı yargıç.  </p>
			<p class="paragraf">“Yarı açıkmış, Lordum” dedi Üstat Snubbin.  </p>
			<p class="paragraf">“Aralık olduğunu dedi ama” dedi küçük yargıç, kurnaz bakışlarda.  </p>
			<p class="paragraf">“Aynı şey, efendim” dedi Üstat Snubbin. Küçük yargıç pek emin görünmüyordu; bunu bir kenara yazacağını söyledi. Bayan Cluppins devam etti; “İçeri girdim, efendim, sadece iyi sabahlar demek için yani, içerde merdivenden yukarı çıkınca avluya bakan odaya doğru farkına varmadan yürürken sokağa bakan salondan sesler geliyordu...”  </p>
			<p class="paragraf">“Söylenenleri dinlediniz o halde, değil mi, Bayan Cluppins?” dedi Üstat Buzfuz.  </p>
			<p class="paragraf">“Müsaadenizle, efendim” dedi Bayan Cluppins, göğsünü kabartıp diklenerek, “ben asla kendime yakıştırmam öyle bir şeyi. Sesler çok yüksekti, istemeden işittim.”  </p>
			<p class="paragraf">“Peki, Bayan Cluppins, siz dinlemiyordunuz ama sesleri işittiniz. O seslerden biri Pickwick’in sesi miydi?”  </p>
			<p class="paragraf">“Evet, efendim.”  </p>
			<p class="paragraf">Ve Bayan Cluppins, Mister Pickwick’in Bayan Bardell’e hitaben konuştuğunu açıkça belirttikten sonra, daha birçok soruya da ıkına sıkına verdiği cevaplarla okurlarımızın çok iyi bildiği görüşmeyi tekrarladı.  </p>
			<p class="paragraf">Jüri üyeleri şüpheye düşmüş görünüyorlardı. Üstat Buzfuz gülümseyerek yerine oturdu. Üstat Snubbin tanığa çapraz soru sormayacağını, zira Mister Pickwick’in Bayan Cluppins’in dediklerine söyleyecek bir şeyi olmadığını açıkça belirtmiş olduğunu beyan edince üyelerin yüzleri fena halde asıldı.  </p>
			<p class="paragraf">Bayan Cluppins ise, buzları erittikten sonra, kendi ailevi meseleleri üzerine kısa bir tebliğ sunmanın tam zamanı olduğunu düşünmekteydi. Mahkemeye, bugüne bugün sekiz çocuk anası ve Bay Cluppins’e altı aya kadar bir dokuzuncusunu takdim etmenin güvenilir beklentisi içinde olduğunu anlattı. Bu ilginç noktada bücür yargıç öfkeye kapılıp araya girdi ve bu müdahalenin sonucu, değerli hanımefendi ile Bayan Sanders’in Bay Jackson’ın refakatinde mahkeme salonunun dışına çıkarılmaları oldu.  </p>
			<p class="paragraf">“Nathaniel Winkle!” dedi Bay Skimpin.  </p>
			<p class="paragraf">“Buradayım” dedi cılız bir ses ve Winkle tanık kürsüsüne çıktı. Gerektiği gibi yemin ettikten sonra bir hayli hürmetkâr bir tavırla eğilerek yargıcı selamladı.  </p>
			<p class="paragraf">Selama karşılık yargıç, “Bana bakmayın, beyfendi, jüriye bakacaksınız” diye sertledi.  </p>
			<p class="paragraf">Winkle buyruğa uyarak, jürinin olabileceğini tahmin ettiği yere doğru baktı ama, zihnini o anda işgal eden karmaşada hiçbir şeyi görebilecek halde değildi.  </p>
			<p class="paragraf">Winkle’ı sorguya çekecek olan Bay Skimpin, kırk iki ya da kırk üç yaşında, gelecek vaat eden bir genç olduğundan, apaçık karşı taraftan olduğu bilinen bir tanığın aklını elinden geldiği kadar karıştırmak niyetindeydi.  </p>
			<p class="paragraf">“Şimdi, beyefendi” dedi, “lütfedin, Lorduma ve jüriye adınızı söyleyin.” Ve başını bir yana eğerek, gelecek cevabı pür dikkat dinlemeye hazırlandı. Bir yandan da, Bay Winkle’ın yeminliyken yalan söylemeye fıtri yatkınlığının onu kendisine ait olmayan bir adı dillendirmeye sevk etmesini beklediğini ima edercesine jüriye doğru bir baktı.  </p>
			<p class="paragraf">“Winkle” dedi tanık.  </p>
			<p class="paragraf">“Soyadınız değil, adınız nedir, beyim?” diye bücür yargıç öfkeyle sordu.  </p>
			<p class="paragraf">“Nathaniel, efendim.”  </p>
			<p class="paragraf">“Daniel... Peki, başka?”  </p>
			<p class="paragraf">“Nathaniel, efendim... yani, Lordum demek istiyorum.”  </p>
			<p class="paragraf">“Nathaniel Daniel mi, Daniel Nathaniel mi?”  </p>
			<p class="paragraf">“Hayır, Lordum, sadece Nathaniel. Daniel diye bir adım yok.”  </p>
			<p class="paragraf">“Neden adınızın Daniel olduğunu söylediniz öyliyse bana, beyim?” diye sordu yargıç.  </p>
			<p class="paragraf">“Ben öyle bir şey demedim, Lordum” dedi Winkle.  </p>
			<p class="paragraf">Yargıç kaşlarını fena çattı. “Dediniz, bayım!” dedi. “Demediyseniz burada benim notlarımın arasında ne işi var?”  </p>
			<p class="paragraf">Buna verilecek bir cevap yoktu elbette.  </p>
			<p class="paragraf">Skimpin, “Bay Winkle’ın hâfızası biraz zayıf, Lordum” diyerek araya girdi ve tekrar jüriye baktı. “Onunla işimiz bitmeden hâfızasını tazelemenin bir yolunu bulacağımıza eminim.”  </p>
			<p class="paragraf">“Siz biraz dikkatli olsanız iyi olur, bayım” dedi küçük yargıç. Tanığa yiyecekmiş gibi bakarak.  </p>
			<p class="paragraf">Biçare Winkle önüne bakarak sakin görünmeye çalışıyordu. Ama bu da o şaşkın hâlinde ona yolunu şaşırmış bir yankesici havası veriyordu.  </p>
			<p class="paragraf">“Bakın, Bay Winkle” dedi Skimpin, “beni iyi dinleyin. Sizi uyarıyorum kendi iyiliğiniz için. Lord hazretlerinin dikkatli olmanız gerekir dediğini aklınızdan çıkarmayın ve ona göre davranın. Sanıyorum, dâvâlı Pickwick’in çok yakın bir arkadaşı oluyorsunuz, değil mi, efendim?”  </p>
			<p class="paragraf">“Mister Pickwick ile tanışmamız, şu anda hatırladığıma göre yaklaşık...”  </p>
			<p class="paragraf">“Lütfen, Bay Winkle, soruyu saptırmayın. Dâvâlının çok yakın arkadaşı değil misiniz?”  </p>
			<p class="paragraf">“Demek istiyorum ki...”  </p>
			<p class="paragraf">“Soruma cevap verecek misiniz, vermeyecek misiniz?”  </p>
			<p class="paragraf">“Cevap vermezseniz tutuklarım sizi” diye küçük yargıç not defterinin üzerinden bakarak araya laf attı.  </p>
			<p class="paragraf">“Haydi, beyfendi” dedi Skimpin. “Evet mi, hayır mı? Lütfen!”  </p>
			<p class="paragraf">“Evet, doğrudur” dedi Winkle.  </p>
			<p class="paragraf">“Niye hemen söylemediniz? Belki dâvâcıyı da tanıyorsunuzdur, ha, Bay Winkle?”  </p>
			<p class="paragraf">“Onu tanımam. Görmüşlüğüm var.”  </p>
			<p class="paragraf">“Yaa, öyle mi? Tanımıyorsunuz ama görmüşlüğünüz var... Peki, şimdi lütfedin, jüri üyesi beylere bununla ne demek istediğinizi söyleyin, Bay Winkle.”  </p>
			<p class="paragraf">“Demek istiyorum ki, kendisiyle bir yakınlığım yok ama Mister Pickwick’i ziyarete gittiğim zaman Goswell sokağında görürdüm kendisini...”  </p>
			<p class="paragraf">“Ne kadar sıklıkla görürdünüz kendisini?”  </p>
			<p class="paragraf">“Ne kadar sıklıkla mı?”  </p>
			<p class="paragraf">“Evet, Bay Winkle, ne kadar sıklıkla? İsterseniz on iki kere tekrarlayabilirim sorumu, beyfendi.” Ve Üstat, kaşlarını sertçe çatarak, elini kalçasına dayayıp kuşkulu bir yüz ifadesiyle jüriye baktı ve gülümsedi.  </p>
			<p class="paragraf">Bundan sonra, böyle durumlarda hep görülen ibretâmiz bir yıldırma harekâtı sahnelendi. Önce Bay Winkle, Bayan Bardell’i kaç kere görmüş olduğunu söyleyemeyeceğini söyledi. Sonra kendisine Bayan Bardell’i acaba yirmi defa görmüş müydü diye sordular; buna, “Elbette, daha da fazla” diye cevap verdi. Bunun ardından Bayan Bardell’i yüz defa görmüş müydü, elli defadan fazla gördüğüne yemin edebilir miydi, en az yetmiş beş defa gördüğünden emin miydi filan dediler. Sonunda da, ayağını denk alması ve doğru dürüst cevap vermesi gerektiği anlatıldı kendisine. Tanığın, böyle böyle, gerektiği kadar asabi şaşkınlığa duçar edilmesinin ardından sorgulama şöyle devam etti:  </p>
			<p class="paragraf">“Lütfen, Bay Winkle, geçen temmuz ayında bir sabah Goswell Sokağı’nda dâvâcıya ait evde dâvâlı Pickwick’i dairesinde ziyaret ettiğinizi hatırlıyor musunuz?”  </p>
			<p class="paragraf">“Evet, hatırlıyorum.”  </p>
			<p class="paragraf">“O sırada yanınızda Tupman adında bir arkadaşınız ve Snodgrass adında bir başka arkadaşınız var mıydı?”  </p>
			<p class="paragraf">“Vardı.”  </p>
			<p class="paragraf">“Onlar şimdi buradalar mı?”  </p>
			<p class="paragraf">“Evet, buradalar” dedi Winkle, arkadaşlarının olduğu yere telaşla bakarak.  </p>
			<p class="paragraf">“Siz bana bakın, arkadaşlarınızla ilgilenmeyin, Bay Winkle” dedi Skimpin ve bir kere daha mânâlı mânâlı jüriye baktı. “Onlar ne söyleyeceklerse sizinle müşavere etmeden söyleyecekler... eğer şimdiye kadar öyle bir müşavere olmadıysa aranızda. (Jüriye bir bakış daha.) Şimdi, efendim, o sabah dâvâlının odasına girdiğiniz zaman ne gördüğünüzü jüri üyesi beylere anlatın. Hadi, efendim, çabuk olalım. Eninde sonunda bu noktaya geleceğiz nasıl olsa.”  </p>
			<p class="paragraf">“Dâvâlı Mister Pickwick dâvâcıyı kollarında tutuyordu, elleri belini sarmıştı” dedi Winkle, az bir tereddütle. “Dâvâcı baygın görünüyordu.  </p>
			<p class="paragraf">“Dâvâlının bir şey söylediğini işittiniz mi?”  </p>
			<p class="paragraf">“Bayan Bardell’e hanımcığım dediğini işittim, ona kendine gelmesini söylediğini, ‘O sırada birisi gelecek olursa n’olur sonra bu durumda’ dediğini işittim, ya da o anlama gelecek bir şeyler.”  </p>
			<p class="paragraf">“Şimdi, Bay Winkle, size soracağım tek bir soru kaldı. Lord hazretlerinin ikazını da akılda tutmanızı istirham ediyorum. Dâvâlı Pickwick’in o gün orada, ‘Azizim Bayan Bardell, siz iyi bir kadınsınız, kendinizi bu duruma hazır edin, çünkü ister istemez bu durumla yüz yüze geleceksiniz demediğine ya da bu anlama gelecek sözler sarf etmediğine yemin eder misiniz?”  </p>
			<p class="paragraf">“Ben... ben onun dediklerini böyle anlamadım, bu kesin” dedi Winkle. İşittiği birkaç kelimenin çarpıtılarak bu hâle sokulabilmiş olması karşısında afallamıştı. “Ben merdivendeydim, açık seçik işitemiyordum. Zihnimde kalan izlenim...”  </p>
			<p class="paragraf">“Jüri üyeleri sizin zihninizdeki izlenimlerle hiç mi hiç ilgilenmiyorlar, Bay Winkle, o izlenimlerin namuslu, dürüst insanların işine yarar cinsten izlenimler olduğunu da sanmıyorum zaten!” diye Skimpin Winkle’ın sözünü kesti. “Siz merdivendesiniz ve açıkça işitmediniz, fakat az önce aktardığım sözlerin Pickwick’in ağzından çıkmadığına yemin etmiyorsunuz? Doğru mu anlıyorum?”  </p>
			<p class="paragraf">“Hayır, yemin edemeyeceğim” dedi Winkle. Skimpin zafer kazanmış bir çehreyle yerine oturdu.  </p>
			<p class="paragraf">Bu noktaya kadar davanın Mister Pickwick için, hakkında doğabilecek en ufak bir yeni şüpheyi gidermeye elvermeyecek kadar kötü gitmekte olduğu ortadaydı, ama hiç olmazsa daha az felaketli sonuçlara yol açacak bir hâle de pekâlâ sokulabilirdi. Bay Phunky, Winkle’dan çapraz sorguda önemli bir beyan koparmak için ayağa kalktı. Önemli bir beyan kopardı mı? Şimdi onu görelim.  </p>
			<p class="paragraf">“Bay Winkle” dedi Phunky, “Mister Pickwick genç bir insan değil herhalde, değil mi, ne dersiniz?”  </p>
			<p class="paragraf">“Hiç değil. Benim babam olacak yaştadır.”  </p>
			<p class="paragraf">“Birikimli meslektaşıma, Mister Pickwick’i uzun yıllardan beri tanıdığınızı söylediniz. Kendisinin evlenmek üzere olduğunu herhangi bir sebeple hiç düşündüğünüz oldu mu?”  </p>
			<p class="paragraf">Winkle, “Hayır, asla!” diye öyle bir hararetle karşılık verdi ki, Phunky onu daha fazla tanık kürsüsünde tutmayabilirdi. Avukatlar iki tür kötü tanık vardır derler: İsteksiz bir tanıkla, fazla istekli bir tanık. Winkle’ın talihsizliği, her ikisi birden olmaktı!  </p>
			<p class="paragraf">“Daha ileri gideceğim, Bay Winkle” diye mülayim ve kendinden emin bir havada devam etti Phunky. “Mister Pickwick’in son yıllarda hanımlara davranışlarında evlenmeyi düşündüğüne dair herhangi bir hal görmüş müydünüz?”  </p>
			<p class="paragraf">“Hayır, hayır, hiç görmedim!” dedi Winkle.  </p>
			<p class="paragraf">“Kendisinin davranışları, hanımlara karşı, kendi işi gücü ve eğlencesiyle meşgul, hanımlara bir babanın kızlarına baktığı gözle bakan ileri yaşlarda bir kimsenin davranışı gibi mi olmuştur her zaman?”  </p>
			<p class="paragraf">“Hiç şüphesiz öyle olmuştur” dedi Winkle, olanca açık yürekliliğiyle. “Yani... evet...evet, kesinlikle.”  </p>
			<p class="paragraf">“Bayan Bardell’e ya da herhangi başka bir hanıma birazcık olsun şüpheye yol açabilecek bir davranışını görmediniz yani?” Phunky yerine oturmaya hazırlandı. Üstat Snubbin ona göz kırpmaktaydı.  </p>
			<p class="paragraf">“Ha...hay...ır” dedi Winkle, “hiç ehemmiyeti olmayan bir durum ha...riç ki o da, hiç şüphesiz, kolaylıkla izah edilebilir...”  </p>
			<p class="paragraf">Zavallı Phunky! Üstat Snubbin ona göz kırptığı sırada yerine oturmuş ya da üstat Buzfuz bu kural dışı sorgulamayı daha baştan durdurmuş olsaydı (Winkle’ın ne halde olduğunu gördüğünde ve o telaşın ileride pekâlâ işine yarayabileceğini bildiğinden) bu talihsiz itiraf hiç işitilmemiş olacaktı. Bay Winkle’ın ağzından o sözler dökülürken Phunky yerine oturdu ve Üstat Snubbin alelacele Winkle’a kürsüden ayrılmasını söyledi. Üstat Buzfuz durdurdu onu.  </p>
			<p class="paragraf">“Siz kalın orada, kalın!” dedi. “Lordum, lütfen, babası olacak yaştaki bu adamın hanımlara davranışında şüphe uyandırabilecek o tek örneğin ne olduğunu tanığa sorar mısınız?”  </p>
			<p class="paragraf">Yargıç, kahrından yerin dibine geçen biçare Winkle’a döndü. “Değerli meslektaşımın dediğini işittiniz, bayım” dedi. “Sözünü ettiğiniz olayı anlatın, lütfen.”  </p>
			<p class="paragraf">Winkle nedametten tir tir titreyerek, “Hi...hi... hiç anlatmasam daha iyi olacak, Lordum” dedi.  </p>
			<p class="paragraf">“Olabilir” dedi bastıbacak yargıç, “ama anlatmanız gerekiyor.”  </p>
			<p class="paragraf">Mahkeme salonunu kaplayan derin sessizlik içinde Winkle, şüphe uyandırabilecek ehemmiyetsiz olayın, Mister Pickwick’in bir gece yarısı beklenmedik bir biçimde bir hanımın yatak odasında görülmesi olduğunu, bildiği kadarıyla, o hanımın hazırlıkları yapılmakta olan evliliğinin bu münasebetle bozulduğunu ve bu yüzden arkadaşlarıyla hep birden Ipswich kasabası belediye başkanı ve yargıcı Bay George Nupkins’in karşısına çıkarıldıklarını kekeleye kekeleye, zar zor anlattı.  </p>
			<p class="paragraf">“Kürsüyü terk edebilirsiniz, beyfendi” dedi Üstat Snubbin. Winkle kürsüden ayrılarak çılgınlar gibi koşaraktan George ve Akbaba’ya gitti, orada birkaç saat sonra garson onu başı kanepe yastıklarının altına gömülü, acı acı inlerken buldu.  </p>
			<p class="paragraf">Bundan sonra art arda kürsüye çağrılan Tracy Tupman ve Augustus Snodgrass biçare arkadaşlarının ifadesini doğruladılar ve acımasız bir sorgulama altında bitap düştüler.  </p>
			<p class="paragraf">Daha sonra, Susanna Sanders tanıklık yapmaya çağrıldı ve Üstat Buzfuz’ın sorularına muhatap oldu, sonra da Üstat Snubbin tarafından çapraz sorguya çekildi. Bayan Sanders, Pickwick’in Bayan Bardell ile evleneceğini her zaman söylemiş, buna inanmıştı; Bayan Bardell’in Pickwick’in sözlüsü olduğunun temmuz ayındaki bayılma olayından beri komşular arasında hep konuşulmakta olduğunu biliyordu; bunu kendisine otomatik ütü dükkânının sahibi Bayan Mudberry ve kolacı Bayan Bunkin söylemişlerdi ama, ne biri, ne de öbürü o anda mahkeme salonundaydılar. Pickwick’in küçük oğlana bir başka baban olsun ister misin diye sorduğunu işitmişti. O günlerde Bayan Bardell’in fırıncı ile düşüp kalkmakta olduğunu bilmiyordu ama, fırıncının o sırada bekâr ve şimdi evli olduğunu biliyordu. Bayan Bardell’in fırıncıdan çok hoşlanmadığına yemin edemezdi, lakin fırıncının Bayan Bardell’den çok hoşlanmadığını sanıyordu, yoksa tutup da başkasıyla evlenmezdi. Ona kalırsa Bayan Bardell’in o temmuz sabahı bayılmasının sebebi Pickwick’in ondan evlenmeleri için bir gün tâyin etmesini istemiş olmasıydı; kendisi (tanık) Bay Sanders ondan gün istediğinde kaskatı bayılmış kalmıştı. Kendisine hanımefendi diyen herkes o durumda öyle bayılırdı. Pickwick’in, oğlana bilyalar hakkında öyle bir soru sorduğunu işitmiş olmakla birlikte, yemin olsun, kendisi bir <span class="CharOverride-7">alley tors</span> ile bir <span class="CharOverride-7">commoneys</span> arasında ne fark olduğunu bilemezdi.  </p>
			<p class="paragraf">Duruşma sırasında sorulan sorular üzerine: Bay Sanders’le düşüp kalktıkları süre içerisinde ondan –herkes gibi– aşk mektupları almıştı. Mektuplarında Bay Sanders ona sık sık “ördeğim benim” diye hitap ederdi ama hiçbir zaman “pirzola” ya da “domates salçası” dememişti. Bay Sanders ördekleri çok severdi; domates salçalı pirzolayı da o kadar sevseydi aşkını ifade etmek için o sözü belki kullanırdı.  </p>
			<p class="paragraf">Bundan sonra Üstat Buzfuz daha önce sergilediğinden daha da ağır bir vakarla –mümkün idiyse öylesi– ayağa kalktı ve köpürdü: “Samuel Weller’ı çağırın!”  </p>
			<p class="paragraf">Samuel Weller çağrılmasa da olurdu. Adı telaffuz edilir edilmez kürsüye fırladı ve kasketini yere bırakarak ve kollarını korkuluğun üstüne dayayarak avukatların oturduğu yere şöyle bir baktı; sonra bütün salonu capcanlı, şen bakışlarıyla süzdü.  </p>
			<p class="paragraf">“Adınız ne sizin, bayım?” dedi yargıç.  </p>
			<p class="paragraf">“Sam Weller, Lordum” diye cevap verdi Sam.  </p>
			<p class="paragraf">“V ile mi yazılıyor, yoksa W ile mi?” diye sordu yargıç.  </p>
			<p class="paragraf">“O, yazanın zevkine ve de kişisel eğlimlerine göre değşiyor, Lordum. Hayatım boyunca ya bir ya iki kere yazmışımdır adımı ama ben V ile yazarım, efendim.”  </p>
			<p class="paragraf">Tam burada balkon tarafından bir ses yükseldi: “Çok doğru, Samivel, haklısın! V ile yazın, Lord hazretleri, V ile yazın!”  </p>
			<p class="paragraf">Küçük yargıç başını kaldırıp, “Kim o mahkemeye hitap etmeye cüret eden? Mübaşir!” dedi.  </p>
			<p class="paragraf">“Buyrun, Lordum.”  </p>
			<p class="paragraf">“O şahsı da hemen buraya getir!”  </p>
			<p class="paragraf">“Peki, Lordum.”  </p>
			<p class="paragraf">Ne ki, mübaşir şahsı bulamadığı için, getirmedi; büyük bir patırtıdan sonra, suçluyu görmek için ayaklananlar tekrar yerlerine oturdular. Bücür yargıç, kızgınlığı konuşmasına müsaade eder etmez tanığa döndü ve, “Kimdi o, biliyor musunuz?” dedi.  </p>
			<p class="paragraf">“Zannedersem babamdı, Lordum.”  </p>
			<p class="paragraf">“Görüyor musunuz onu şimdi?”  </p>
			<p class="paragraf">“Görmüyorum, Lordum” dedi Sam, tam başının üstünde tavandan sarkan lambaya gözünü dikerek.  </p>
			<p class="paragraf">“Onu bana gösterebilseydiniz, derhal içeri atacaktım” dedi yargıç.  </p>
			<p class="paragraf">Sam, isabet buyurdunuz dercesine eğildi ve neşesinden hiçbir şey eksilmeyen bir çehreyle dönüp Üstat Buzfuz’a baktı.  </p>
			<p class="paragraf">“Eveeet, Bay Weller” dedi Üstat.  </p>
			<p class="paragraf">“Evet, efendim?” dedi Sam.  </p>
			<p class="paragraf">“Bu dâvâda dâvâlı olan Mister Pickwick’in hizmetkârısınız, sanıyorum. Her şeyi anlatın lütfen, Bay Weller.”  </p>
			<p class="paragraf">“Benim de niyetim o, efem” dedi Sam. “Beyfendinin hizmetindeyim hakkaten ve de çok memnunum.”  </p>
			<p class="paragraf">“İş az, gelir de bol herhalde?” dedi Buzfuz, şakalaşır gibi.  </p>
			<p class="paragraf">“Yettiği kadar, beyim, üç yüz elli kamçı yemesi emredilen askerin dediği gibi...”  </p>
			<p class="paragraf">“Askerin ya da başka birinin ne dediğini anlatmayın bize, bayım” diye yargıç araya girdi. “Onlar ifadeden sayılmaz.”  </p>
			<p class="paragraf">“Pekâlâ, Lordum” dedi Sam.  </p>
			<p class="paragraf">“Dâvâlı tarafından ilk işe alındığınız sabah sıra dışı bir olay olduğunu hatırlıyor musunuz? Ha, Bay Weller?” dedi Üstat Buzfuz.  </p>
			<p class="paragraf">“Hatırlıyorum, efendim.”  </p>
			<p class="paragraf">“Ne olduğunu jüriye anlatın, lütfen.”  </p>
			<p class="paragraf">“O sabah yeni bir takım elbise giymiştim, sayın jüri üyeleri. Benim için çok sıra dışı, az rastlanır bir durumdu o vakitler.”  </p>
			<p class="paragraf">Buna herkes güldü; küçük yargıç masasının üzerinden asabi bir yüzle bakarak, “Dikkat edin, yoksa sizin için iyi olmaz” dedi.  </p>
			<p class="paragraf">“Mister Pickwick de o zaman öyle demişti, Lordum. Ben de o takım esvabıma ondan sonra çok dikkat ettim, Lordum.”  </p>
			<p class="paragraf">Yargıç dolu dolu iki dakika Sam’i pek fena süzdü; onun yüzü o kadar sakin ve berraktı ki, yargıç hiçbir şey söylemedi ve devam etmesi için Üstat Buzfuz’a işaret etti.  </p>
			<p class="paragraf">“Şunu mu demek istiyorsunuz, Bay Weller” dedi Üstat Buzfuz, kollarını kavuşturup jüriden yana yarı dönerek, tanığın canını sıkacağından emin bir halde “şunu mu demek istiyorsunuz, Bay Weller: Dâvâcıyı siz, diğer tanıkların anlattıkları gibi dâvâlının kolları arasında baygın görmediniz, öyle mi?”  </p>
			<p class="paragraf">“Ben hiçbir şey görmedim” dedi Sam. “Yukarı çağrılana kadar kordordaydım, vardığımda büyükanım orda değildi.”  </p>
			<p class="paragraf">“Şimdi dinleyin, Bay Weller” dedi Üstat Buzfuz. Cevabını kayda geçirecekmiş gibi yapıp Sam’in gözünü korkutmak maksadıyla, önünde duran mürekkep hokkasına kocaman bir kalemin ucunu batırdı. “Koridordaydınız ve neler olduğunu hiç görmediniz... Bir çift gözünüz var mı sizin, Bay Weller?”  </p>
			<p class="paragraf">“Olmaz mı? Var bi çift gözüm” diye karşılık verdi Sam. “Bütün mesele o işte. İki milyon kez büyten ekstra güçlü bi çift göz mikroskopu gözüm olsaydı belki bi kat yukarda ahşap kapı ardında ne olduğunu görebilirdim; ama gördüğünüz gibi bendekiler sadce bi çif göz, on’çin görüşüm sınırlıdır.”  </p>
			<p class="paragraf">En ufak bir kızgınlık belirtisi taşımaksızın, sadelikle ve son derece mülayim, sakin bir vakarla verilen cevap dinleyenleri kikirdetti, bacaksız yargıç da gülümsedi. Üstat Buzfuz aptala döndü. Dodson ve Fogg’la kısa bir istişarenin ardından Sam’e dönüp konuşurken öfkesine hâkim olmakta enikonu zorlanıyordu:  </p>
			<p class="paragraf">“Peki, Bay Weller, izninizle size başka bir konuda bir soru sormak istiyorum.”  </p>
			<p class="paragraf">“Nasıl isterseniz, beyim” dedi Sam, yüzünde saf mı saf bir ifadeyle.  </p>
			<p class="paragraf">“Geçen kasım ayında bir gece Bayan Bardell’in evine gittiğinizi hatırlıyor musunuz?”  </p>
			<p class="paragraf">“Çok iyi hatırlıyorum.”  </p>
			<p class="paragraf">“Yaa, bunu hatırlıyorsunuz demek, Bay Weller?” Buzfuz kendini toparladı. “Sonunda bir yere varacağımızı biliyordum.”  </p>
			<p class="paragraf">“Ben de öyle düşünmekteydim, efendim” dedi Sam. O böyle deyince dinleyenler arasında yine gülüşmeler oldu.  </p>
			<p class="paragraf">“Ona bu dâvâ hakkında konuşmaya gittiniz galiba, ha, Bay Weller?” Buzfuz jüriye mânâlı bir bakış fırlattı.  </p>
			<p class="paragraf">“Kirayı ödemeye gitmiştim ama dâvâ hakkında da konuştuğumuz doğrudur.”  </p>
			<p class="paragraf">“Yaa... Dâvâ hakkında da konuştunuz demek?” dedi Buzfuz. Önemli bir keşfin eşiğine gelinmiş gibi gözle görülürcesine sevindi. “Peki, dâvâ hakkında konuştuklarınız neydi, lütfedip bize söyler misiniz, Bay Weller?”  </p>
			<p class="paragraf">“Memnuniyetle, efendim” dedi Sam. “Bugün burda dinlenen hanfendilerle önemsiz bazı konular konşuldu o gün, ondan sonra hanımlar Bay Dodson’la Bay Fogg’un, şu anda yanınızda oturanlar var ya, onların, çok dürüst davrandıklarından filan söz ettiler.”  </p>
			<p class="paragraf">Bu sözler, tabii, herkesin dikkatini Dodson ve Fogg üzerine çekti. Onlar da sahiden dürüst görünmeye gayret ediyorlarmış gibi birtakım davranışlar içine girdiler.  </p>
			<p class="paragraf">“Onlar dâvâcı hanımın vekilleri” dedi Üstat Buzfuz. “Çok güzel! Yani hanımlar dâvâcının vekilleri Dodson ve Fogg’a dürüstlüklerinden ötürü methiyeler yağdırıyorlardı, öyle mi?”  </p>
			<p class="paragraf">“Evet” dedi Sam. “Dâvâyı götürü almakla, Mister Pickwick’ten alcaklarından başka masraf istemedikleri için çok cömert davranıyorlarmış diyorlardı.”  </p>
			<p class="paragraf">Bu hiç beklenmeyen cevap üzerine mahkeme salonunda yine kikirdeyenler oldu. Dodson’la Fogg kıpkırmızı kesildiler ve Üstat Buzfuz’ın kulağına eğilerek bir şeyler fısıldadılar.  </p>
			<p class="paragraf">“Çok haklısınız” dedi Buzfuz, sesini yükseltirken sakin görünmeye çalışarak. “Bu tanığın iflah olmaz salaklığını aşıp bir kanıta ulaşmamızın imkânı yok, Lordum. Kendisine daha fazla soru sorup mahkemeye yük olmayacağım. Buyrun, inin, bayım.”  </p>
			<p class="paragraf">“Bana bir şey sormak isteyen başka kimse yok mu?” dedi Sam, kasketini eline alıp ısrarla salona bakarak.  </p>
			<p class="paragraf">Üstat Snubbin güldü. “Ben sormıyayım, Bay Weller, teşekkür ederim” dedi. Üstat Buzfuz, sabrının sonuna gelmiş olduğunu ima edercesine elini sallayarak, “Oturabilirsiniz” dedi.  </p>
			<p class="paragraf">Sam kürsüden indi. Baylar Dodson ve Fogg’un dâvâsına, punduna getirip olabildiğince zarar vermiş, Mister Pickwick hakkında hemen hiçbir şey söylememeyi başarmıştı. Baştan beri istediği buydu zaten.  </p>
			<p class="paragraf">Üstat Snubbin söz aldı. “Bir başka tanık daha dinlemekten sarfı nazar etmemizi sağlayacaksa, Lordum” dedi, “Mister Pickwick’in iş hayatından emekli olmuş, bir hayli şahsi gelir sahibi bir zât olduğunu kabule hazırım.”  </p>
			<p class="paragraf">“Tamam o halde, benim diyeceklerim bu kadar” dedi Buzfuz. İki mektubu jüri üyelerince okunmak üzere mahkemeye teslim etti.  </p>
			<p class="paragraf">Bundan sonra Üstat Snubbin dâvâlı adına jüriye hitaben konuştu. Mister Pickwick’in davranışını ve karakterini öve öve bitiremeyen, çarpıcı bir konuşmaydı; lâkin okurlarımız o zâtın liyakatini ve meziyetlerini Üstat Snubbin’den çok daha doğru değerlendirebilecek olduklarından, birikimli Üstadın sözleri üzerinde uzun boylu durmaya gerek duymuyoruz. Mahkemeye sunulan mektuplar Mister Pickwick’in akşam yemeği ile ya da taşradan bir seyahat dönüşü Goswell Sokağı’ndaki evde ikametiyle ilgiliydi, başka hiçbir şey yoktu onlarda. Genelde Mister Pickwick için Snubbin elinden gelenin en iyisini yapmıştı, bunu ilave etmemiz yeter. En iyinin daha iyisi için ise, atalarımız ne demişler? Daha iyisi can sağlığı...  </p>
			<p class="paragraf">Yargıç Stareleigh duruşmayı geleneksel usullere göre özetledi. Aldığı notların o kısacık sürede sökebildiği kadarını jüriye okudu ve okudukça kanıtlar üzerinde gerekli gördüğü yorumları çabucak yaptı. Eğer Bayan Bardell haklı idiyse, Mister Pickwick’in haksız olduğu aşikârdı. Bayan Cluppins’in tanık olarak söyledikleri inanılmaya değer idiyse, jüri üyeleri ona inanmalıydılar, öyle değilse, gayet tabii, inanmayacaklardı. Eğer evlenme vaadinden cayma kusurunun işlenmiş olduğu sonucuna vardılarsa, uygun gördükleri bir tazminatın dâvâcıya ödenmesine karar vereceklerdi; yok eğer evlenme vaadinin hiç olmadığı kanaatindeyseler dâvâcı lehine karar verecekler, o durumda tazminat da söz konusu olmayacaktı... Bundan sonra jüri üyeleri meseleyi görüşmek üzere kendilerine ayrılan odaya çekildiler; yargıç da kuzu pirzola ve bir kadeh beyaz İspanyol şarabıyla yorgunluk çıkarmaya kendi çalışma odasına çekildi.  </p>
			<p class="paragraf">Endişe dolu bir on beş dakika geçti. Jüri geri geldi. Yargıcı bulup getirmeye çıktılar. Mister Pickwick gözlüğünü taktı ve yüzünde heyecan, yüreğinde çarpıntıyla jürinin sözcüsüne baktı.  </p>
			<p class="paragraf">“Beyler” dedi, kara giysili görevli, “hüküm üzerinde hepiniz anlaştınız mı?”  </p>
			<p class="paragraf">“Anlaştık” dedi sözcü.  </p>
			<p class="paragraf">“Dâvâcıyı mı haklı buldunuz, dâvâlıyı mı?”  </p>
			<p class="paragraf">“Dâvâcıyı.”  </p>
			<p class="paragraf">“Tazminat tutarı nedir?”  </p>
			<p class="paragraf">“Yedi yüz elli sterlin.”  </p>
			<p class="paragraf">Mister Pickwick gözlüğünü çıkardı, camlarını özenle sildi, katlayıp önce kutusuna, sonra cebine yerleştirdi; eldivenlerini itinayla giydikten ve bütün bu zaman zarfında gözünü jüri sözcüsüne dikip baktıktan sonra Bay Perker’la birlikte mavi çantanın peşi sıra yürüyüp mahkeme salonundan çıktı.  </p>
			<p class="paragraf">Perker’ın mahkeme harçlarını ödemesi için bir odada durdular; orada dostları Mister Pickwick’in yanına geldiler; yine orada Baylar Dodson ve Fogg’la karşılaştı Mister Pickwick. O ikisi ellerini ovuşturuyorlardı. Memnuniyetleri suratlarından okunuyordu.  </p>
			<p class="paragraf">“Evet, beyler” dedi Mister Pickwick.  </p>
			<p class="paragraf">“Evet, beyfendi” dedi Dodson kendisi ve ortağı adına.  </p>
			<p class="paragraf">“Masraflarınızı alacağınızı sanıyorsunuz herhalde, değil mi?” dedi Mister Pickwick.  </p>
			<p class="paragraf">Fogg, büyük ihtimalle alacaklarını söylerken Dodson gülümsedi ve almak için ellerinden geleni yapacaklarını bildirdi.  </p>
			<p class="paragraf">“Uğraşın siz istediğiniz kadar, Beyler Dodson ve Fogg” dedi Mister Pickwick, öfkeyle, “masraf ya da tazminat diye bir tek kuruş alamayacaksınız benden. Asla! Borçlular hapishanesinde ölsem de alamayacaksınız!”  </p>
			<p class="paragraf">“Ha, hay!” diye güldü Dodson. “Üç aya kalmaz aklınız başınıza gelir, Mister Pickwick.”  </p>
			<p class="paragraf">“Hi! Hi! Hi!.. Yakında görüşeceğiz sizinle, Mister Pickwick” diye sırıttı Fogg.  </p>
			<p class="paragraf">Hiddetten dili tutulan Mister Pickwick dâvâvekili ve dostlarının kendisini kapıya kadar götürüp orada, ileri görüşlü Sam Weller’ın koşup getirdiği kiralık faytona binmesine yardımcı olmalarına karşı koymadı.  </p>
			<p class="paragraf">Sam araba basamaklarını kaldırmış, sürücü yerine tırmanmaya hazırlanıyordu, hafifçe omuzuna dokunulduğunu hissetti. Döndü, babasıyla karşılaştı. İhtiyar çok üzgün görünüyordu; başını ciddiyetle iki yana sallaya sallaya, bir peygamber edâsıyla konuştu:  </p>
			<p class="paragraf">“Bu işi onların usulleriyle görmenin buraya varcağını biliyordum ben. Ah, Sammy, Sammy! Neyçün bi mekân tanığı bulunmadı ki?”  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-58-backlink" id="footnote-225-58">58</a>	O tarihte medeni hukuk mahkemelerinin bulunduğu bina. Londra Belediye Binası. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-59-backlink" id="footnote-225-59">59</a>	Üstatların ve Kraliyet Müşavirlerinin çantaları kırmızı, avukatlarla dâvâ vekillerininki maviydi. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-60-backlink" id="footnote-225-60">60</a>	Epsom Tuzu, müshil olarak kullanılan magnezyum sulfattır; oksalik asit, boyayıcı ya da renk giderici madde olarak kullanılan renksiz, zehirli, kristal halinde bir asit. Sinâmeki şurubu: Bezelye familyasından bir bitkiden elde edilen hafif bir müshil. Laudanum: Alkol içinde afyon eriyiği. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-61-backlink" id="footnote-225-61">61</a>	Monkey, İngilizce maymun demektir. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-62-backlink" id="footnote-225-62">62</a>	Ceza Mahkemesinde muamele konusu olan resmi evrakta numune yerine geçen uyduruk isimler. (ç. n.)</p>
				</div>
			</div>
		</div>
	</body>
</html>