<html xmlns="http://www.w3.org/1999/xhtml">
	<head>
		<title>6-15</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-17">FASIL 16  </p>
			<p class="arabaslik_orta">Kısaca anlatılamayacak kadar serüven yüklü  </p>
			<p class="paragbas">Bütün yıl boyu doğanın ağustosta olduğu kadar göze güzel göründüğü başka bir ay yoktur. İlkbahar güzelliklerle doludur ve mayıs çiçekler açmış terütaze bir aydır ama, yılın o vaktini çekici kılan, daha çok kış mevsimiyle arasındaki karşıtlıktır. Ağustos böyle bir ayrıcalıktan yoksundur. Açık gökyüzünden, yeşil çayırlardan, mis kokulu çiçeklerden başka bir şey hatırlamadığımız, karın, buzun, soğuk rüzgârların ânısının yeryüzünden olduğu kadar aklımızdan da bütün bütün silinip gittiği bir zamanda çıkagelir. Buna rağmen ne de hoş bir zamandır! Meyve bahçelerinde, ekin tarlalarında harıl harıl bir çalışmadır gider; ağaçlar dallarını yerlere kadar eğen olgun meyve kümeleri altında bel verir; zarif desteler halinde yığılı duran, ya da en hafif bir meltemde orağa cilve yaparcasına dalgalanan ekin, kırlara altınsı bir renk katar; dünyanın üzerinde bir uçtan bir uca yumuşacık bir dinginlik asılı durur, tertemiz biçili tarladan ağır ağır geçmekte olduğu gözle görülen ama hiçbir takırtısı kulağı tırmalamayan yük arabası bile mevsimden etkilenmektedir sanki.   </p>
			<p class="paragraf">Posta arabası yol boyunca uzanan tarlaların, bahçelerin önünden hızla geçerken, meyveleri küfelere yığan ya da yerlere saçılmış buğday başaklarını toplayan öbek öbek kadınlar, çocuklar bir an için başlarını işten kaldırır, güneş yanığı yüzlerine daha da kararmış ellerini siper ederek meraklı gözlerle yolcuları süzer; beri yanda henüz çalışamayacak kadar küçük, ama evde bırakılamayacak kadar afacan, gürbüz bir oğlan, içine hapsedildiği sepetin kenarına tırmanıp sevinç çığlıkları ata ata tepinmektedir. Orakçı, işine ara verip doğrulur, kollarını kavuşturarak, hızla önünden geçip giden arabaya bakar; yük arabalarının paspal beygirleri, bir beygir bakışından okunabildiği kadarıyla, “Fiyakalarına diyecek yok ama engebeli tarlada ağır ağır yol almak tozlu yolda öyle kan ter içinde koşturmaktan yeğdir yine de” diyen uykulu gözlerle posta arabasının kıyak atlarını seyre dalarlar. Bir dönemece vardığında arkana bir göz atarsın. Kadınlar ve çocuklar yeniden çalışmaya koyulmuşlardır; orakçı işine dalmıştır; beygirler bir yol daha ilerlemişlerdir; her şey yine kımıl kımıldır.   </p>
			<p class="paragraf">Böyle bir sahnenin Mister Pickwick’in derli toplu dimağını etkilememesi olacak şey değildi. Önceleri, o alçak Jingle’ın gerçek karakterini, yine nerede ne dolap çeviriyorsa, açığa çıkarma kararlılığıyla, oturduğu yerde suskun ve dalgın, amacına en iyi nasıl ulaşabileceğini düşünüyordu. Gide gide, çevresi dikkatini daha çok çekmeye başladı ve sonunda o araba yolculuğundan dünyanın en zevkli gezintisine çıkmışçasına hoşlanır oldu.   </p>
			<p class="paragraf">“Ne güzel manzara, değil mi, Sam?” dedi.   </p>
			<p class="paragraf">“Bacalar bunun yanında hiç kalır, beyim” dedi Weller, eliyle şapkasına dokunarak.   </p>
			<p class="paragraf">Mister Pickwick gülümsedi. “Hayatında bacalardan, tuğla ve harçtan başka bir şey görmedin galiba sen, Sam?” dedi.   </p>
			<p class="paragraf">“Ben hep odacı değildim ki, beyim” dedi Sam Weller. “Bi ara arabacı yamaklığı da yaptım.”   </p>
			<p class="paragraf">“O ne zamandı?” diye sordu Mister Pickwick.   </p>
			<p class="paragraf">“Hayatın dertleriyle birdirbir oynıyım diye kulağımdan tutulup sokağa atıldığım ilk günlerde” dedi Sam. “İlkin bir nakliyecinin yanında çalıştım. Sonra arabacı yamağı, sonra komi, sonra da odacı oldum. Şimdi bir beyfendinin hizmetindeyim. Belki günün birinde ben de bir beyfendi olurum, ağzımda pipo, arka bahçede çardağımla. Kim bilsin? Olur mu olur... hiç şaşmam.”   </p>
			<p class="paragraf">“Sen de yani tam bir filozofsun, Sam!” dedi Mister Pickwick.   </p>
			<p class="paragraf">“Aileden olmalı, beyim” dedi Sam. “Benim peder şimdiler tam o yolda. Üvey anam onu paylıyınca o ıslık çalar, kadın gazaba gelip piposunu kırınca gider yenisini alır. Daha sonra avazı çıktığı kadar bağırıp kendinden geçer kadın, babam hiç aldırmaz, o ayılana kadar tüttürür piposunu... Filozofluk değil de nedir bu şimdi, beyim?”   </p>
			<p class="paragraf">“Hiç değilse onun yerini tutacak bir şey. Avare hayatında çok işine yaramış olsa gerek” dedi Mister Pickwick, gülerek.  </p>
			<p class="paragraf">“Hiç yaramaz olur mu, beyim!” diye haykırdı Sam. “Nakliyecinin yanından kaçıp da arabacının yanına girmezden öncesi on beş gün açık hava pansiyonunda kaldım ben.”   </p>
			<p class="paragraf">“O da nesi?” dedi Mister Pickwick.   </p>
			<p class="paragraf">“N’olacak işte, öyle bi şey... Vaterlo köprüsünün altı. Tam uyunacak yer. Kupkuru, bütün resmi dayrelere on dakka. Bi mahzuru varsa, az biraz fazla ceryanlı olması. Orda ne acayip sahneler gördüm ben!”   </p>
			<p class="paragraf">Mister Pickwick bir hayli ilgilenmiş gibiydi. “Görmüşsündür herhalde” dedi.   </p>
			<p class="paragraf">Sam, “Öyle seneler ki, beyim” diye sürdürdü sözünü, “merametli yüreycinizin bir yanından girer öbründen çıkar... Meslekten serserilere hiç rastgelmezsiniz orda; merak etmeyin, onlar bilir işlerini. Mesleğin acemisi, erkeği, dişisi genç dilencilerden de kalan olur bazen ama daha çok hiç kalcak yeri olmıyan aç bilaç yaratıklar kalır o tenhaların karanlık kovuklarında... öyle kıvrılıp yatıverirler... iki kuruşluk ipe parası çıkışmıyan biçareler.”   </p>
			<p class="paragraf">“İki kuruşluk ip dediğin ne ola ki?” diye sordu Mister Pickwick.   </p>
			<p class="paragraf">“İki kuruşluk ip, efem” dedi Sam Weller, “bi gecelik yatağa iki kuruş ödenen ucuz pansiyona derler.”   </p>
			<p class="paragraf">“Niçin yatağa ip diyorlar ki?”   </p>
			<p class="paragraf">Sam, “Siz de hiç bi şey bilmiyorsunuz, beyim” diye karşılık verdi bu soruya. “Öyle değil. Orayı işleten karı koca işe ilk başladıklarında döşekleri yere seriyorlarmış. Sonra bakmışlar bu iş hiçbir fiyata olcak gibi değil çünkü müşteriler adam gibi iki kuruşluk uyku uyuyacaklarına günün yarısını orda uzanıp geçiriyorlarmış. Bunun üzerine odanın bi başından öbür başına iki ip germişler. İplerin arası iki metre kadar, ipler de yerden bir metre yukardaymış. Yataklar iplerin üzerine gerili kaba çuvaldan.”   </p>
			<p class="paragraf">“Ne?” dedi Mister Pickwick.   </p>
			<p class="paragraf">“Ne’si şu:” dedi Sam, “planın yararı ortada. Sabah saatin altısı dedin mi iplerin bi ucunu çözveriyorlar, müşterlerin hepsi cumburlop yere dökülüyor. Sonuç şu ki, hiçbirinde uyku muyku kalmayınca uslu uslu kalkıp yollarına gidiyorlar. Afedersiniz, beyim” dedi Sam birden, sözünü yarıda keserek, “burası mı Bury St. Edmunds?”   </p>
			<p class="paragraf">“Burası” dedi Mister Pickwick.   </p>
			<p class="paragraf">Posta arabası varlıklı ve temiz görünüşlü küçük bir şehrin düzgün kaldırım taşlı sokaklarından geçip eski manastırın karşısına rastgelen geniş bir sokakta bir büyük hanın önünde durdu.   </p>
			<p class="paragraf">“Ve işte burası da Melek Hanı!” dedi, başını kaldırıp binaya bakan Mister Pickwick. “Burda iniyoruz, Sam. Tedbiri elden bırakmayalım ama. Sen bir hususi oda ayırt, adımı da verme sakın. Anlıyorsun ya?”   </p>
			<p class="paragraf">Sam Weller kurnaz bir göz kırpmayla, “Siz hiç merak etmeyin, beyim” dedi ve Mister Pickwick’in Eatanswill’de posta arabasına binerken arka bagaja atılan bavulunu çekip çıkartarak, söylenenleri yapmak üzere ortadan kayboldu. Hemen bir hususi oda tutuldu, Mister Pickwick hiç bekletilmeden içeri buyur edildi.   </p>
			<p class="paragraf">“Şimdi, Sam” dedi Mister Pickwick, “ilk yapılacak şey... ”  </p>
			<p class="paragraf">“Yemek söylemektir, efem” diye Sam onun sözünü kesti. “Vakit çok geç oldu, beyim.”   </p>
			<p class="paragraf">“Ha, öyle ya” dedi Mister Pickwick. Saatine baktı. “Hakkın var, Sam.”  </p>
			<p class="paragraf">“Ve de akıl vermek gibi olmasın ama, beyim” diye ekledi Sam, “ben olsam yemekten sonra şölecene güzel bi uyku çeker dinlenirdim, bu çakalı soruşturmayı sabaha bırakırdım. Bir yumurtalık dolusu afyon ruhunu içmezden öncesi, hizmetçi kızın dediği gibi, dinlenmeye en uygunu uykudur, beyim.”  </p>
			<p class="paragraf">“Haklısın galiba, Sam” dedi Mister Pickwick. “Fakat önce, onun burada olduğundan ve bir yerlere gitmeyeceğinden emin olmalıyım.”   </p>
			<p class="paragraf">“Siz onu bana bırakın, beyim” dedi Sam. “Size şöyle sıcacık bir kap yemek söyliyim, sonra o gelene kadar ben aşağda sorcağımı sorar, odacının bildiği ne sır varsa beş dakkada çeker ağzından alırım.”   </p>
			<p class="paragraf">“Peki, öyle yap” dedi Mister Pickwick.   </p>
			<p class="paragraf">Sam bastı gitti.   </p>
			<p class="paragraf">Yarım saat sonra Mister Pickwick mükellef bir yemeğin başına kurulmuştu; üç çeyrek saat sonra da Sam, Bay Fitz-Marshall’ın, özel odasını adına şimdilik kapalı tutmaları için talimat vermiş olduğu haberiyle geri geldi. Bay Fitz-Marshall akşamı komşu konaklardan birinde geçirecekti; odacılara kendisi dönünceye kadar uyumamalarını söylemiş, uşağını yanında götürmüştü.   </p>
			<p class="paragraf">Sam bunları aktardıktan sonra, “Şimdi, efem” diye kendi fikrini açıkladı, “yarın sabah ben bu uşakla bi görüşiyim, efendisinin ne işler karıştırdığını o sööler bana.”   </p>
			<p class="paragraf">“Nerden biliyorsun söyleyeceğini” dedi Mister Pickwick.   </p>
			<p class="paragraf">“İlahi, beyim!” dedi Sam. “Uşaklar hep sölerler.”   </p>
			<p class="paragraf">“Ha, öyle ya, unuttum” dedi Mister Pickwick. “İyi ya, pekâlâ.”   </p>
			<p class="paragraf">“Sonra da siz en iyi ne yapcağınıza karar kılarsınız, ona göre hareket ederiz.”   </p>
			<p class="paragraf">Yapılacak en iyi şeyin herhalde bu olduğu anlaşıldığından öyle yapılmasına karar verildi. Sam Weller efendisinin izniyle, geceyi dilediği gibi geçirmeye gitti; ve çok geçmeden, hazır bulunanların oy birliğiyle içki salonunun riyasetine seçildi; bu onurlu görevi akşamcı beylerin öyle hoşuna gider bir tarzda yerine getirdi ki, içki salonundan yükselen kahkahalar ve onaylayıcı sesler Mister Pickwick’in yatak odasına kadar gelip onun doğal dinlenme süresini en azından üç saat kısalttı.   </p>
			<p class="paragraf">Ertesi sabah erken bir vakitte Sam Weller, bir akşam önceki işret âleminden arta kalan hararetini yarım penilik bir duşla dağıtmadayken (ahır bölümünde çalışan bir delikanlıyı yarım peni vaadiyle başına ve yüzüne iyice kendine gelene kadar tulumbadan su fışkırtmaya razı etmişti) oralarda bir peykede oturmuş, dua kitabına benzer bir şeyi pür dikkat okumaya dalmış görünen, ama tulumbanın altındaki kişiye de ne yaptığıyla ilgileniyormuşçasına arada bir göz atan mor dut renginde uşak kisveli bir genç adam dikkatini çekti.   </p>
			<p class="paragraf">Gözlerinin mor dut rengi giysili yabancının gözleriyle ilk karşılaşmasında, “Amma da antika bir hâlin var, ha!” dedi Sam, içinden. Genç adamın yüzü ablak, sarı ve çirkindi, gözleri çukura kaçmıştı, kocaman kafasına mısır püskülü gibi yapışık duran siyah saçları vardı. “Antikanın teki, şuna da bak hele!” diye düşündü Weller ve yıkanmayı sürdürerek daha fazla ilgilenmedi mor dutla. Ama adam, sanki onunla konuşma kapısı açmak istiyormuş gibi, ilahi kitabından Sam’e, Sam’den ilahi kitabına bakıp duruyordu.   </p>
			<p class="paragraf">“Nasılsın, ahbap?” dedi Sam, en sonunda, ona fırsat vermiş olmak için teklifsiz bir baş sallayışıyla.   </p>
			<p class="paragraf">Adam kitabı kapattı, kelimelerini büyük bir dikkatle seçe seçe, “Çok şükür fena sayılmam, efendim” dedi. “Umarım siz de iyisinizdir?”   </p>
			<p class="paragraf">“Doğrusunu istersen, kendimi bu kadar iki ayaklı bi boğma şişesi gibi hissetmesem sabah sabah böyle yalpalamazdım” dedi Sam. “Bu handa mı kalıyorsun sen, gözüm?”   </p>
			<p class="paragraf">Mor dut, bunu doğrulayan bir karşılık verdi.   </p>
			<p class="paragraf">“Dün akşam neden bizimle birlikte değildin?” dedi Sam, havluyla yüzünü ovuştururken. “Neşeli birine benziyorsun... yeni tutulmuş balık gibi de keyfin gıcır hani” diye pes perdeden ekledi sonra.   </p>
			<p class="paragraf">“Dün gece efendimle birlikte dışardaydım” diye cevap verdi yabancı.   </p>
			<p class="paragraf">Ansızın bastıran heyecan ve havlunun sürtünmesiyle yüzü kıpkırmızı kesilen Sam, “Adı ne senin efendinin?” diye sordu.   </p>
			<p class="paragraf">“Fitz-Marshall” dedi mor dut.   </p>
			<p class="paragraf">Sam ona doğru ilerleyip, “Ver elini” dedi, “seni tanımak isterim. Hoşlandım hâlinden.”  </p>
			<p class="paragraf">“Hayret bi şey, çok tuhaf” dedi mor dut, son derece saf bir edâyla, “sizinki de benim o kadar hoşuma gitti ki, tulumbanın altında gördüğüm ilk andan beri sizinle konuşmak istiyorum.”   </p>
			<p class="paragraf">“Sahi mi söylüyorsun?”   </p>
			<p class="paragraf">“Namusum hakkıyçün... Tuhaf ama, değil mi?”   </p>
			<p class="paragraf">“Çok acayip!” dedi Sam, yabancının bu kadar yumuşak başlı çıkmış olmasına içinden şükrederek. “Adın ne senin, gözüm?”   </p>
			<p class="paragraf">“Job.”   </p>
			<p class="paragraf">“Çok da iyi bir isim... yanında lakabı olmayan yegâne bildiğim isim. Öbür ismin ne, peki?”   </p>
			<p class="paragraf">“Trotter” dedi yabancı. “Sizinkisi?”  </p>
			<p class="paragraf">Sam efendisinin tembihini hatırladı. “Walker” diye cevap verdi. “Efendimin adı Wilkins’tir. Bu sabah bari bi yudum bi şey almaz mıydınız, Bay Trotter?”   </p>
			<p class="paragraf">Bay Trotter bu nâzik teklife hemen uydu. Kitabını ceketinin cebine yerleştirdi, Sam Weller ile içki salonuna gittiler. Az sonra orada kalay kupalar içinde halis cinle mis kokulu karanfil karışımı, cana can katan bir içkiyi yudumluyorlardı.   </p>
			<p class="paragraf">Sam, arkadaşının kupasını ikinci defa doldurarak, “Peki, ne gibi bir iş bu seninkisi?” diye sordu.   </p>
			<p class="paragraf">“Kötü” dedi Job. Dudaklarını şapırdattı. “Çok kötü.”  </p>
			<p class="paragraf">“Öyle mi hakketen?”   </p>
			<p class="paragraf">“Öyle ya. Üstelik, efendim evleniyor.”   </p>
			<p class="paragraf">“Deme!”   </p>
			<p class="paragraf">“Evet. Daha da kötüsü, muazzam zengin bir adamın kızını yatılı okuldan kaçıracak.”   </p>
			<p class="paragraf">“Bak sen şu canavara!” dedi Sam. Dostunun kupasını yeniden doldurdu. “Bu şehirde bir yatılı okul heralde?”   </p>
			<p class="paragraf">Bu soru akla gelebilecek en kayıtsız havayla sorulmuş olduğu halde Trotter yeni dostunun kendisinden bir şeyler öğrenme gayreti içinde olduğunu anladığını bazı hareketleriyle açıkça belli etti. Kupasını başına dikti, esrarengiz bir bakışla baktı dostuna ve her iki küçücük gözünü birden art arda kırparak ve en sonunda koluyla hayali bir tulumba kolunu kaldırıp indiriyormuş gibi bir hareket yaparak, o tür bir ameliyeye maruz kaldığını düşündüğünü gösterdi.  </p>
			<p class="paragraf">“Yok, yok” dedi en sonunda, “bu öyle herkese söylenecek bir şey değil. Bir sır... büyük bir sır, Bay Walker.”   </p>
			<p class="paragraf">Mor dut bunu söylerken, susuzluğunu giderecek bir şeyi kalmadığını dostuna hatırlatma anlamında kupasını baş aşağı çevirdi. Sam imayı gördü, ifade edilişindeki inceliği takdir ederek kalay kupanın tekrar doldurulmasını söyledi. Mor dutun küçük gözleri parlayıverdi.  </p>
			<p class="paragraf">“Demek bir sır, ha?” dedi Sam.  </p>
			<p class="paragraf">“Öyle olduğuna kuvvetle ihtimal veriyorum” dedi mor dut, kendinden hoşnut bir yüzle içkisini yudumlarken.   </p>
			<p class="paragraf">“Efendin çok zengin olmalı.”   </p>
			<p class="paragraf">Trotter gülümsedi. Kupasını sol elinde tutarak sağ eliyle mor dut rengi pantolonunun cebi üstüne dört şaplak indirdi, efendisi de aynısını yapacak olsa kimsenin kulağının para şıngırtısıyla fazla tırmalanmayacağını belirtmek istermiş gibi.   </p>
			<p class="paragraf">“Ha, demek öyle?” dedi Sam.  </p>
			<p class="paragraf">Mor dut mânâlı mânâlı başını salladı.   </p>
			<p class="paragraf">“İyi de, be adam” diye Sam, birden parladı “efendnin bu genç hatunu aldatmasına göz yumarsan bayağı şerefsizlik etmiş olmıycak mısın sen?”  </p>
			<p class="paragraf">“Biliyorum” dedi Job Trotter, derin nedamet yüklü bir yüzle dostuna bakarak. Sonra inler gibi bir ses çıkardı. “Aklımı kurcalayan da o işte. Ama ne yapabilirim ki?”   </p>
			<p class="paragraf">“Ne mi yapabilirsin?” dedi Sam. “Okul müdiresine gider her bi şeyi anlatırsın, sonra da efendini terk edersin.”   </p>
			<p class="paragraf">“Kim inanır ki bana?” diye karşılık verdi Job Trotter. “Genç kızı herkes masumiyet ve dirayet timsali biri sanıyor. İnkâr eder. Efendim de inkâr eder. Bana kim inanır? İşimden olurum, üstüne de suça teşebbüsten filan yargılanırım. Yaptığımın bütün karşılığı o olur.”   </p>
			<p class="paragraf">“Bunda hakkat payı yok değil” dedi Sam, derin derin düşünerek, “öyle olur, hakkaten.”   </p>
			<p class="paragraf">Trotter sözünü sürdürdü: “Eğer ilgilenecek saygıdeğer bir tanıdık bey olsaydı belki bu işi önleyebilirdim. Burda da yine aynı güçlük var işte, Bay Walker, aynı güçlük... Bu yabancı diyarda hiç öyle birini tanımıyorum ki! Tanısam da anlatacaklarıma inanmıyacağına bire on bahse girerim.”   </p>
			<p class="paragraf">Sam ayağa fırladı. Mor dutun kolundan tutup, “Hadi kalk gidelim” dedi. “Görüyorum ki benim efendim tam senin istediğin adam.” Ve Job Trotter’ın az biraz direnmesine aldırmadan, yeni tanıştığı dostunu Mister Pickwick’in odasına götürdü, az önce aktardığımız konuşmanın kısa bir özetiyle birlikte ona tanıştırdı.   </p>
			<p class="paragraf">“Efendime ihanet ettiğim için çok üzgünüm, efendim” dedi Job Trotter, pembe renkli avuç içi kadar bir mendili gözüne bastırarak.   </p>
			<p class="paragraf">“Seni onurlandıracak bir duygu bu” dedi Mister Pickwick, “ama yine de ona ihanet etmen vazifen sayılır.”   </p>
			<p class="paragraf">“Vazifem olduğunu ben de biliyorum, efendim” dedi Job, heyecandan kabına sığamaz bir halde. “Hepimiz vazifemizi yerine getirmeye çalışmalıyız, ben de bana düşeni naçizane yerine getirmeye gayret etmekteyim, efendim. Fakat insanın efendisini, esvaplarını giydiği, ekmeğini yediği insanı namussuzun biri de olsa ele vermesi çok zor, efendim.”   </p>
			<p class="paragraf">“Sen çok iyi birisin” dedi Mister Pickwick, büyük üzüntüyle, “dürüst bir insansın.”   </p>
			<p class="paragraf">“Trotter’ın döktüğü gözyaşlarını sabırsızlıkla seyretmekte olan Sam, “Hadi, hadi, boşver böyle ağlayıp sızlanmaya” dedi. “Neye yarar ki?”   </p>
			<p class="paragraf">“Bu delikanlının duygularına bu kadar az saygı göstermene üzüldüm doğrusu, Sam” dedi Mister Pickwick.   </p>
			<p class="paragraf">“Duyguları filan iyi de, beyim, o kadar ince duygular ki, onlarsız kalması yazık olur. Bence kendine saklasa ve sıcak sulara döküp buharlaştırmasa daha iyi eder... bilakis ki bir işe de yaramazlar zaten. Gözyaşı hiçbir zaman ne bir saat kurmamış, ne de buhar makinası çalıştırmamıştır. Bi daha birileriyle tütün içmeye gittiğinde bu dediğimi pipona ko da tüttür sen tamam mı, koçum? O pembe patiska parçasını da ip cambazıymışsın gibi sanki öyle sallayıp durmana hiç lüzum yok, hadi sok onu cebine artık! O kadar matah bir şey değil çünkü.”   </p>
			<p class="paragraf">Mister Pickwick, Job’a yanaşarak, “Adamım haklı” dedi. “Fikrini ifade tarzı biraz fazla samimi ve zaman zaman anlaşılmaz da olsa, öyle.”   </p>
			<p class="paragraf">“Çok haklı, efendim” dedi Trotter, “Kendimi tutarım bundan böyle.”   </p>
			<p class="paragraf">“Çok iyi” dedi Mister Pickwick. “Peki şimdi, nerede bu yatılı okul?”   </p>
			<p class="paragraf">“Şehrin hemen dışında kırmızı tuğladan, büyük, eski bir ev, efendim.”   </p>
			<p class="paragraf">“Peki, bu alçakça plan ne vakit tatbike konulacak? Kaçış ne zaman?”   </p>
			<p class="paragraf">“Bu gece, efendim.”   </p>
			<p class="paragraf">“Ya...? Bu gece demek!” diye haykırdı Mister Pickwick.   </p>
			<p class="paragraf">“Tam bu gece, efendim, ben de o yüzden bu kadar telaş ediyorum ya!”   </p>
			<p class="paragraf">Mister Pickwick, “Derhal tedbir alınması gerekiyor” dedi. “Müesseseyi yöneten hanımı hemen görmeliyim.”   </p>
			<p class="paragraf">“Kusura bakmayın ama, efendim” dedi Job, “o hiç olmaz.”   </p>
			<p class="paragraf">“Neden olmazmış?”   </p>
			<p class="paragraf">“Benim beyim, efendim, çok kurnaz birisidir.”   </p>
			<p class="paragraf">“Biliyorum öyle olduğunu” dedi Mister Pickwick.   </p>
			<p class="paragraf">“İhtiyar kadına kendini öyle sevdirdi ki, siz önünde çıplak dizleriniz üstüne çöküp yemin etseniz bile onun aleyhinde söylenecek hiçbir şeye inanmaz. Hele sizin elinizde, onun bildiği kadarıyla, bir kabahatinden ötürü işine son verilen ve intikam için böyle davranan (benim beyim mutlaka öyle diyecektir) bir uşağın sözünden başka bir delil olmadığına göre, hiç inanmaz.”   </p>
			<p class="paragraf">“O halde ne yapmamız gerekiyor?” dedi Mister Pickwick.   </p>
			<p class="paragraf">“Onu tam kızla kaçarken suçüstü yakalamaktan başka hiçbir şey yaşlı hanımı ikna edemez, efendim.”   </p>
			<p class="paragraf">“Bu yaşlı kediler de kafalarını duvara çarpmasalar olmaz!” dedi Sam Weller, arada parantez kabilinden.   </p>
			<p class="paragraf">“İyi ama, onu öyle kaçarken suçüstü yakalamak korkarım hiç kolay olmayacak” dedi Mister Pickwick.   </p>
			<p class="paragraf">Trotter birkaç saniye düşündükten sonra, “Belli olmaz, efendim” dedi. “Bana kalırsa çok kolay başarılabilir.”   </p>
			<p class="paragraf">“Nasıl?” diye sordu Mister Pickwick.   </p>
			<p class="paragraf">“Şöyle ki” dedi Trotter, “efendimle ben iki hizmetçiyle anlaştık, saat onda gizlice mutfağa girip saklanacağız. Ev halkı yatmaya çekilince biz mutfaktan çıkcaz, tam o sırada küçükhanım da yatak odasından çıkcak. Kiralık bir posta arabası kapıda bekliyor olcak, atladık mı gidcez.”   </p>
			<p class="paragraf">“Yani?” dedi Mister Pickwick.   </p>
			<p class="paragraf">“Yani, efendim, ben diyorum ki siz eğer arka bahçede bekliycek olursanız, yalnız başınıza... ”  </p>
			<p class="paragraf">“Yalnız mı?” dedi Mister Pickwick. “Neden yalnız?”   </p>
			<p class="paragraf">“Mutlaka gerekli olanlar dışında birilerinin böylesine nahoş bir olaya tanık olmalarından yaşlı hanımın hazzetmeyeceği muhakkaktır diye düşünmüştüm” dedi Job. “Sonra, genç hanım... onun da hissiyatını düşünmek gerekir, değil mi, efendim?”   </p>
			<p class="paragraf">“Çok haklısın” dedi Mister Pickwick. “Böyle düşünmen senin ne kadar ince duygulu olduğunu gösteriyor. Devam et. Çok haklısın.”   </p>
			<p class="paragraf">“Evet, efendim, diyorum ki, siz arka bahçede yalnız başınıza bekleseniz, ben de sizi saat tam on bir buçukta koridorun sonunda bahçeye açılan kapıdan içeri alsam, ağına düşme bahtsızlığına uğradığım bu kötü adamın planlarını boşa çıkarmama tam vaktinde yardım etmiş olurdunuz.” Burada Trotter derin bir iç geçirdi.   </p>
			<p class="paragraf">“Sen ona hiç üzülme” dedi Mister Pickwick. “Avamdan biri olmana rağmen sendeki bu inceliğin zerresi onda olmuş olsaydı kendisinden umudu kesmezdim.”   </p>
			<p class="paragraf">Job Trotter yerlere kadar eğildi. Sam Weller’ın önceki uyarısına rağmen yine gözleri doldu.   </p>
			<p class="paragraf">“Böylesini hiç görmedim” dedi Sam. “Kafasının içinde hep açık tutulan bir lağım borusu yoksa ben n’olayım!”  </p>
			<p class="paragraf">“Kes sesini, Sam” dedi Mister Pickwick, sertlenerek.   </p>
			<p class="paragraf">“Baş üstüne, efem” dedi Sam.   </p>
			<p class="paragraf">Mister Pickwick, derin derin düşündükten sonra, “Ben bu planı beğenmedim” dedi. “Niçin genç kızın yakınlarına haber vermeyecekmişim?”   </p>
			<p class="paragraf">“Çünkü burdan yüz mil uzakta oturuyorlar, efendim” dedi Job Trotter.   </p>
			<p class="paragraf">“İşte bu kadar!” dedi Sam, kendi kendine.   </p>
			<p class="paragraf">“O halde bu bahçe... ” diye sadede döndü Mister Pickwick. “Oraya nasıl gireceğim?”   </p>
			<p class="paragraf">“Duvar çok alçak, efendim. Hizmetkârınız da size bir sırt verir.”   </p>
			<p class="paragraf">“Hizmetkârım bana bir sırt verir” diye aynen tekrarladı Mister Pickwick. “Sözünü ettiğin kapının yanında sen mutlaka olacaksın, değil mi?”   </p>
			<p class="paragraf">“Yanılmanız mümkün değil, efendim. Bahçeye açılan tek kapı odur. Saatin çaldığını işitince kapıya vurun, hemen açılır.”   </p>
			<p class="paragraf">“Planı beğenmedim” dedi Mister Pickwick. “Fakat bir başkasını da düşünemediğime ve bu genç hanımın hayat boyu saadeti söz konusu olduğuna göre, kabul ediyorum. Mutlaka orada olacağım.”   </p>
			<p class="paragraf">Böylece Mister Pickwick’in doğuştan iyi niyeti, onu bir kere daha, uzak durmayı her bakımdan yeğleyeceği bir girişime sürüklüyordu.   </p>
			<p class="paragraf">“Evin adı nedir?” diye sordu.   </p>
			<p class="paragraf">“Westgate Konağı, efendim. Şehrin sonuna vardığınızda sağa sapacaksınız. Şosenin biraz ötesinde, o çevrenin tek yapısıdır. Kapının üstünde pirinçten bir tabelada adı yazar.”   </p>
			<p class="paragraf">“Biliyorum o evi” dedi Mister Pickwick. “Bu şehre daha önce geldiğimde görmüştüm. Bana güvenebilirsin.”   </p>
			<p class="paragraf">Trotter tekrar eğilip selam verdi; dönüp gitmek üzereyken Mister Pickwick avcuna bir altın sıkıştırdı.   </p>
			<p class="paragraf">“Sen iyi bir insansın” dedi. “Yüreğinin temizliğini takdir ediyorum. Teşekküre gerek yok... unutma, saat on birde.”   </p>
			<p class="paragraf">Job Trotter, “Ben unutmam, efendim, siz hiç merak etmeyin” dedi ve odadan çıktı. Sam de arkasından çıktı.   </p>
			<p class="paragraf">“Bana baksana sen” dedi Sam, “fena fikir değildi öyle ağlaman. Ben olsam, bu tarifeye sağnakta çatı oluğu gibi ağlardım. Nasıl beceriyorsun?”  </p>
			<p class="paragraf">“Yürekten gelince oluyor, Bay Walker” diye karşılık verdi Job, ciddi ciddi. “İyi sabahlar, efendim.”   </p>
			<p class="paragraf">Job yürüyüp giderken, Weller, arkasından, “Hadi yine yumşak adammışsın” diye düşündü. “İstediğimizi söylettik ya sana, sen ona bak!”   </p>
			<p class="paragraf">Trotter’ın aklından ne geçiyordu söyleyemeyeceğiz, çünkü bilmiyoruz.   </p>
			<p class="paragraf">Gün ilerledi, akşam oldu, gece saat ona az bir vakit kala Sam Weller, Jingle ile Job’un otelden birlikte çıktıklarını, eşyalarının toparlandığını ve bir araba çağrıldığını haber verdi. Tezgâhın Trotter’ın söylediği gibi yürümekte olduğu anlaşılıyordu.   </p>
			<p class="paragraf">Saat on buçuk oldu. Mister Pickwick’in nâzik görevini yerine getirmesi için sefere çıkma vakti gelmiş çatmıştı. Sam üzerine palto almasını önerince, duvarı aşarken ağırlık yapar diye reddetti, peşinde hizmetkârıyla yola çıktı.   </p>
			<p class="paragraf">Gökte ay parlak, fakat bulutlar ardındaydı. Güzel, yağışsız bir geceydi ama göz gözü görmüyordu. Yollar, çitler, tarlalar, evler, ağaçlar hep aynı derin karanlığa gömülüydü. Hava sıcak ve nemliydi; ufuk çizgisinde belli belirsiz kıpırdayan yaz şimşekleri, her şeyi sarıp sarmalayan tekdüze zulmeti kıran tek görüntüydü. Ufukta bir yerde huzursuz bir av köpeğinin havlamalarından başka ses işitilmiyordu.  </p>
			<p class="paragraf">Evi buldular, pirinç tabeladaki yazıyı okudular, duvarın çevresini dolandılar ve bittiği yerle kendi bulundukları yer arasında kalan bölümün önünde durdular.   </p>
			<p class="paragraf">“Duvarı aşmama yardım ettikten sonra sen hana dön, Sam” dedi Mister Pickwick.   </p>
			<p class="paragraf">“Hay hay, efendim.”   </p>
			<p class="paragraf">“Ben dönünceye kadar yatmayacaksın.”   </p>
			<p class="paragraf">“Tastabi, efendim.”   </p>
			<p class="paragraf">“Bacağımdan tut ve ben ‘Hadi aşır!’ deyince usulca kaldır beni.”   </p>
			<p class="paragraf">“Olur, efendim.”   </p>
			<p class="paragraf">Bütün bunları sağlama aldıktan sonra Mister Pickwick duvarın tepesine tutundu ve “Aşır” diye seslendi. Buyruğa itaat tam oldu. Mister Pickwick’in gövdesi zihninin kıvraklığına mı bir nebze uydu, yoksa Weller’ın usulca itme anlayışı mı Mister Pickwick’inkinden bir kerte daha ileriydi, artık hangisiyse, yardımının ilk sonucu o ölümsüz kişinin duvarın üzerinden tamamen aşırılıp öbür yandaki çiçek tarhının üstüne inmesi oldu. Mister Pickwick birkaç bektaşiüzümü fundası ve bir gül ağacını ezip devirerek boylu boyunca yere serildi.   </p>
			<p class="paragraf">“Bir yerinizi incitmediniz ya, beyim?” diye yüksek sesle fısıldadı Sam, efendisinin gizemli bir şekilde gözden kaybolmasından duyduğu şaşkınlığı atlatınca.   </p>
			<p class="paragraf">“Ben bir yerimi incitmedim, Sam, orası muhakkak” diye cevap verdi duvarın öbür yanından Mister Pickwick, “ama, zannederim, sen beni incittin.”  </p>
			<p class="paragraf">“Demeyin, beyim!” dedi Sam.  </p>
			<p class="paragraf">“Aldırma” dedi Mister Pickwick, ayağa kalkarken. “Bir şey değil, birkaç çizik sadece. Sen git şimdi, yoksa duyacaklar bizi.”  </p>
			<p class="paragraf">“Hoşça kalın, beyim.”  </p>
			<p class="paragraf">“Hadi güle güle.”	  </p>
			<p class="paragraf">Sam Weller Mister Pickwick’i bahçede bir başına bırakıp ayaklarının ucuna basa basa uzaklaştı.  </p>
			<p class="paragraf">Zaman zaman evin değişik pencerelerinde art arda ışıklar görünüp kayboluyor, merdiven bir aydınlanıp bir kararıyordu, ev sakinleri yatmaya gidiyorlarmış gibi. Kararlaştırılan saatten önce kapıya fazla yaklaşmaktan çekinen Mister Pickwick duvarın bir köşesine büzüldü, vaktin gelmesini bekledi.  </p>
			<p class="paragraf">Bu durumda kim olsa içini sıkıntı basardı. Ne ki Mister Pickwick en ufak bir sıkıntı ya da kuşku duymuyordu. Amacının aslında iyi niyetten kaynaklandığını biliyor, asil ruhlu Job’a yürekten inanıyordu. Can sıkıcı bir durumdu, şüphesiz; hafakanlar bassa yeriydi ama tefekküre yatkın bir insan her durumda derin düşüncelere dalarak vakit geçirebilirdi. Mister Pickwick düşüne düşüne sonunda uyuklamaya başlamıştı ki, komşu kilisenin çanı saat on bir buçuğu çalarken kendine geldi.  </p>
			<p class="resim"><span><img alt="016.tif" class="_idGenPageitem-20" src="image/016_fmt.jpeg"/></span>  </p>
			<p class="paragraf">İhtiyatla ayağa kalkarken, “Tamam, vakit geldi” diye düşündü. Başını kaldırıp eve baktı. Işıklar sönmüş, kepenkler kapalı... herkes yatmış olmalı. Ayaklarının ucunda yürüyerek kapıya yanaştı, vurdu hafifçe. Bir karşılık gelmeden iki üç dakika geçince, bir kere daha, daha hızlı, sonra yeniden, daha da hızlı vurdu.  </p>
			<p class="paragraf">Ayak sesleri duyuldu basamaklarda, hemen ardından kapının anahtar deliğinde bir kandil ışığı parıldadı. Epey bir zincir çözmeler, sürgü çekmelerden sonra kapı ağır ağır açıldı.  </p>
			<p class="paragraf">Dışarı doğru açılıyordu kapı; o açıldıkça da Mister Pickwick arkasında geri geri çekiliyor, yetmiyor, daha da çekiliyordu. İhtiyatı elden bırakmamak için başını azıcık uzatıp baktığında bir de ne görsün? Kapıyı açan... Job Trotter değildi. Elinde kandil tutan bir hizmetçi kız! Mister Pickwick, laterna çalan yassı kafalı komik adama pusu kurmuş melodram kahramanı Punch’a taş çıkartır bir hızla başını geri çekti.  </p>
			<p class="paragraf">“Kediydi herhalde, Sarah” dedi kız, evden birine seslenerek... Pisi pisi... pisiko!”  </p>
			<p class="paragraf">Ortalarda bu iltifatlara kanan bir hayvan görünmediği için kız kapıyı yavaşça kapattı, yeniden kilitleyip sürmeledi. Mister Pickwick orada, duvara yapışık bir halde durakaldı.  </p>
			<p class="paragraf">“Bu çok garip” diye düşündü. “Her zamankinden daha geç yatacaklar galiba. Bunun için durup durup da bugünü seçmeleri çok büyük bir şanssızlık... çok büyük.” Ve bu düşüncelerle Mister Pickwick, yanını yönünü kollaya kollaya, üzerinde anlaştıkları işareti korkusuzca tekrarlayabileceğine kanaat getirebileceği bir vakte kadar beklemek üzere, daha önce sığındığı köşeye çekildi.  </p>
			<p class="paragraf">Orada beş dakika kalmamıştı ki göz kamaştırıcı bir şimşeğin ardından felaket bir gök gürültüsü yeri göğü sarstı; gök gürültüsü gümbürdeye gümbürdeye uzaklaşırken, daha parlak bir şimşek ve daha da patırtılı bir gök gürültüsü patladı, hemen ardından da önüne çıkan her bir şeyi silip süpüren bir şiddet ve hışımla yağmur yağmaya başladı.  </p>
			<p class="paragraf">Fırtınalı havada bir ağacın çok tehlikeli bir komşu olduğunu Mister Pickwick bilmez değildi. Sağında bir ağaç, solunda bir ağaç, önünde bir üçüncü ağaç, arkasında dördüncüsü vardı. Olduğu yerde kalsa bir kazaya kurban gidebilirdi; bahçenin ortasında görünecek olsa polise teslim edilebilirdi. Birkaç kez duvara tırmanmaya çalıştı ama bu defa tabiatın ona sağlamış olduğu bacaklardan başkası olmadığı için bütün çabalamaları, dizleriyle inciklerinin can acıtıcı bir sürü sıyrıkla bezenmesinden, kendisinin de kan ter içinde kalmasından başka bir sonuç vermedi.  </p>
			<p class="paragraf">“Ne berbat bir durum!” dedi Mister Pickwick, bu idmandan sonra durup alnını silerek. Gözlerini kaldırdı, eve baktı... Her yer karanlıktı. Yatmış olmalıydılar. İşareti bir kere daha deneyecekti.  </p>
			<p class="paragraf">Islak çakılların üzerinde ayak parmaklarının ucuna basa basa yürüdü, kapıyı tıklattı. Soluğunu tutarak anahtar deliğinden içerisini dinledi. Bir karşılık yoktu. Çok acayip. Bir daha vurdu. Yine dinledi: İçeride birileri kısık sesle fısıldaşıyordu. Derken bir ses bağırdı:   </p>
			<p class="paragraf">“Kim var orada?”  </p>
			<p class="paragraf">“Job değil bu” diye düşündü Mister Pickwick. Hızla doğrularak yine duvara yapıştı. “Bu bir kadın.” Bağıranın bir kadın olduğunu kestirmeye ancak vakit bulabilmişti ki yukarı katta bir pencere açıldı, üç dört kadın sesi birden aynı soruyu tekrarladı.  </p>
			<p class="paragraf">“Kim var orada?”  </p>
			<p class="paragraf">Mister Pickwick taş kesildi. Hiç kımıldamadan durdu öyle. Besbelli bütün ev halkı ayaklanmıştı. Telaş yatışıncaya kadar yerinden kıpırdamamaya karar verdi. Sonra ne yapıp edip bir gayret duvardan atlayıp gidecek ya da öyle yapmaya çalışırken mahvolacaktı.  </p>
			<p class="paragraf">Mister Pickwick’in bütün kararları gibi bu da o koşullar altında alınabilecek kararların en doğrusuydu; fakat yazık ki, içeridekilerin kapıyı tekrar açmaya cesaret edemeyecekleri varsayımına dayanıyordu. Zincirlerin ve sürgülerin çekildiğini işitip kapının yavaş yavaş ve gittikçe daha çok açıldığını görünce ne hâle geldiğini düşünün! Adım adım köşesine geri çekiliyor, ama ne yapsa, araya giren kendi gövdesinin kapıyı sonuna kadar açılmaktan alıkoymasını engelleyemiyordu.  </p>
			<p class="paragraf">“Kim var orada?” diye kalabalık bir tiz sesler korosu –müessesenin kızkurusu yöneticisi, üç öğretmen, beş kadın hizmetçi ve otuz yurt sakini, hepsi yarı çıplak ve bir bigudi kâğıdı ormanı hâlinde– merdivenden çığlığı bastı.  </p>
			<p class="paragraf">Mister Pickwick orda kim olduğunu söylemedi, elbette. Bunun üzerine koronun nakaratı, “Aman yarabbi! Çok korkuyorum!”a dönüştü.  </p>
			<p class="paragraf">Merdivenin en üst basamağında, topluluğun en gerisinde kendini sağlama alan başrahibe aşçıya seslendi:  </p>
			<p class="paragraf">“Aşçı, niçin bahçeye doğru biraz yürümüyorsun?”  </p>
			<p class="paragraf">“Lütfedin hanfendiciğim, ben sevmedim bu işi” dedi aşçı.  </p>
			<p class="paragraf">“Aman yarabbi, ne aptal şey şu aşçı da!” dedi otuz yatılı öğrenci birden.  </p>
			<p class="paragraf">“Aşçı” dedi başrahibe, büyük bir vakarla, “lütfen bana cevap verme! Derhal bahçeye çıkıp bakmanı istiyorum.”  </p>
			<p class="paragraf">Aşçı ağlamaya başladı. Orta hizmetçisi, aşçıya böyle davranmanın “ayıp” olduğunu söyleyecek oldu, bunun üzerine, hemen oracıkta, yan tuttuğu gerekçesiyle, kendine bir başka kapı bulması için ona bir ay mühlet verildi.  </p>
			<p class="paragraf">“İşitiyor musun, aşçı?” dedi başrahibe, sabırsızlanıp ayağıyla yeri teperek.  </p>
			<p class="paragraf">“Müdiranımı duymuyor musun, aşçı?” dediler öğretmenlerin üçü birden.  </p>
			<p class="paragraf">“Ne küstah şey bu aşçı da!” diye söylendi otuz yatılı öğrenci hep bir ağızdan.  </p>
			<p class="paragraf">Bu kadar ısrarla üzerine varılan zavallı aşçı kadın bir iki adım ilerledi, kandili tam da ne varsa görünmesine engel olacağı bir yere doğru tutarak orada hiçbir şey olmadığını, rüzgârın bir oyunu olabileceğini bildirdi. O sırada, tam kapı kapanacakken menteşe aralığından bakan meraklı bir öğrenci canhıraş bir çığlık atınca aşçı ile hizmetçi ve kızların daha gözüpek olanları hep birden geri kaçıştılar.  </p>
			<p class="paragraf">“Miss Smithers’in nesi var?” diye sordu başrahibe, adı geçen Miss Smithers dört genç kız gücünde bir histeri nöbetine tutulunca.  </p>
			<p class="paragraf">“Hay Allah, zavallı Miss Smithers!” dediler yatılı öğrencilerden geriye kalan yirmi dokuzu.  </p>
			<p class="paragraf">“Ah, adam... adam... kapının arkasında!” diye haykırıyordu Miss Smithers.  </p>
			<p class="paragraf">Başrahibe bu dehşetengiz feryadı işitir işitmez doğru kendi yatak odasına çekilip kapıyı iki kere üst üste kilitledi ve bir güzel bayıldı. Yatılı öğrenciler ve öğretmenlerle hizmetçiler dönüp basamaklara ve birbirlerinin üzerine yığıldılar. Eşi menendi görülmemiş bir haykırış, bayılış, debeleniştir gitti. Curcunanın ortasında Mister Pickwick saklandığı yerden çıkarak karşılarına dikildi.  </p>
			<p class="paragraf">“Hanımlar... canım hanımlar!” dedi Mister Pickwick.  </p>
			<p class="paragraf">“Aaa, bize canım diyor!” diye bağırdı en yaşlı ve en çirkin öğretmen, “Sefile bak!”  </p>
			<p class="paragraf">“Hanımlar!” diye kükredi, içine düştüğü tehlikeden gayrete gelen Mister Pickwick. “Dinleyin beni, ben hırsız değilim Evin hanımını istiyorum.”  </p>
			<p class="paragraf">“Ooo! Ne korkunç bir canavar” diye feryadı bastı bir başka öğretmen, “Bayan Tomkins’i istiyor!”  </p>
			<p class="paragraf">Bir vaveyladır koptu.  </p>
			<p class="paragraf">“Biri tehlike çanını çalsın!” diye haykırdı bir düzine ses birden.  </p>
			<p class="paragraf">“Yapmayın... hayır, hayır!” diye bağırdı Mister Pickwick. Bana bir baksanıza, hiç hırsıza benziyor muyum? Muhterem hanımlar, isterseniz ellerimi, ayaklarımı bağlayabilirsiniz ya da bir dolaba kilitleyebilirsiniz beni, ama diyeceklerimi dinleyin önce... sadece dinleyin!”  </p>
			<p class="paragraf">“Bizim bahçemize nasıl girdiniz siz?” diye kekeledi orta hizmetçisi.  </p>
			<p class="paragraf">“Evin hanımını çağırın, ona her şeyi anlatacağım, her şeyi!” dedi Mister Pickwick, ciğerlerinin olanca gücüyle haykırarak. “Çağırın onu... susun ve onu çağırın, her şeyi öğreneceksiniz!”  </p>
			<p class="paragraf">Belki Mister Pickwick’in görünüşü, belki hâli tavrı, belki de o anda esrara gömülü görünen bir şeyi öğrenmenin bir kadın zihni için karşı konulamaz cazibesi, hangisi bilemiyoruz, yurt sakinlerinin daha makul bölümünün (dört kişinin yani) sinirlerini nispeten yatıştırdı. Mister Pickwick’in, doğru sözlülüğünün kanıtlanması için derhal gözaltına alınmayı kabullenmesi o dörtlü tarafından önerilince, o da öğrencilerin başlıklarını ve sandviç torbalarını astıkları bir yüklüğün içinden Bayan Tomkins’le görüşmeye razı oldu ve kendi isteğiyle yüklüğün içine girdi, üstüne kilit vuruldu. Bunun üzerine herkes sükûnet buldu. Bayan Tomkins önce kendine, sonra aşağıya getirildi ve görüşme başladı.  </p>
			<p class="paragraf">“Bahçemde ne arıyordun, be adam?” diye kısık bir sesle, çekine çekine sordu Bayan Tomkins.  </p>
			<p class="paragraf">Mister Pickwick yüklüğün içinden cevap verdi:  </p>
			<p class="paragraf">“Genç hanımlardan birinin bu gece birisiyle kaçacağını size haber vermeye geldim.”  </p>
			<p class="paragraf">“Kaçmak mı?” Bayan Tomkins, üç öğretmen, otuz yatılı öğrenci ve beş hizmetçi hep birden haykırdılar. “Kiminle?”  </p>
			<p class="paragraf">“Dostunuz Bay Charles Fitz-Marshall ile.”  </p>
			<p class="paragraf">“Benim mi dostummuş? Ben öyle birini tanımıyorum”  </p>
			<p class="paragraf">“Eh, Bay Jingle, o halde.”  </p>
			<p class="paragraf">“Bu ismi hayatımda işitmedim.”  </p>
			<p class="paragraf">“Öyleyse ben kandırıldım ve oyuna getirildim” dedi Mister Pickwick. “Bir tertibe... iğrenç ve aşağılık bir tertibe kurban gittim. Melek Hanı’na haber salın bana inanmıyorsanız, hanımefendiciğim, birini yollayın, orada Mister Pickwick’in hizmetkârını görsün, çok rica ediyorum.”  </p>
			<p class="paragraf">“Saygıdeğer birisi olsa gerek... hizmetkâr tuttuğuna göre... ” dedi Bayan Tomkins, yazı ve hesap öğretmenine.  </p>
			<p class="paragraf">“Bana kalırsa hizmetkârı onu tutuyor olmalı, Miss Tomkins” dedi yazı ve hesap öğretmeni. “Bence delinin biri, öbürü de bakıcısı.”  </p>
			<p class="paragraf">“Galiba çok haklısınız, Bayan Gwynn” diye karşılık verdi Bayan Tomkins. “Hizmetkârlardan ikisi Meleğe gitsinler, diğerleri bizi korumak için burda kalsın.”  </p>
			<p class="paragraf">Hizmetkârlardan ikisi Bay Samuel Weller’ı bulmak için Melek Hanı’na yollandı; öbür üçü, Bayan Tomkins, üç öğretmen ve otuz yatılı öğrenciyi korumak için geride kaldı. Mister Pickwick de yüklüğün içinde bir sandviç torbası ormanı altında oturup elinden gelen tevekkül ve metanetle habercilerin dönmesini beklemeye koyuldu.  </p>
			<p class="paragraf">Gidenler bir buçuk saat sonra döndüklerinde Mister Pickwick, Samuel Weller’ın sesinin yanı sıra tınıları kulağına yabancı gelmeyen iki başka ses daha işitti, ama kimlere ait olduklarını bir türlü hatırlayamadı.  </p>
			<p class="paragraf">Çok kısa bir söyleşmenin ardından kapının kilidi açıldı, Mister Pickwick yüklükten çıktı ve hemen orada Westgate Konağı’nın tüm sakinleri ile Samuel Weller ve... ihtiyar Wardle ve müstakbel damadı Bay Trundle’la karşılaştı.  </p>
			<p class="paragraf">“Aziz dostum” dedi Mister Pickwick, koşup Wardle’ın eline sarılarak, “aziz dostum, Allaşkına, içine düştüğüm müessif ve feci durumu bu hanımefendiye anlatın, çok rica ediyorum. Hizmetkârımdan her şeyi öğrenmiş olmalısınız. Hiç değilse, aziz kardeşim, hırsız olmadığımı, deli de olmadığımı söyleyin!”  </p>
			<p class="paragraf">“Söyledim, aziz dostum... söyledim” dedi Wardle. Kendisi dostunun sağ elini sıkarken, Bay Trundle sol eline sarılmıştı.  </p>
			<p class="paragraf">Sam Weller bir adım ilerleyip araya girdi. “Ve de kim öyle olduğunu sölerse ya da sölediyse, hakkat olmayan bi şey, hakkatin tam tersini söylüyor demektir. Bu hanede öyle diyen kaç adam varsa hepsine yanıldıklarını ispata hazırım, bu odada hem de... eğer bu çok muterem hanfendiler lütfedip çekilirler ve onları buraya tek tek gönderirlerse.”   </p>
			<p class="paragraf">Weller büyük bir cerbezeyle konuşup meydan okuduktan sonra sözüne ağırlık katmak için yumruğunu öbür elinin ayasına çarparak Bayan Tomkins’e alenen göz kırptı. West Gate Konağı Genç Kızlar Okulu ve müştemilatında adam bulunabileceğini imkân dahilinde farz etmenin Bayan Tomkins’i nasıl bir dehşete düşürmüş olduğunu ona anlatmak elbette ki mümkün değildi.  </p>
			<p class="paragraf">Mister Pickwick’in maruzatı, zaten kısmen dile getirilmiş olduğundan, çabucak tamamlandı. Lakin dostlarıyla birlikte hana yürürlerken de, daha sonra gürül gürül yanan bir ateşin önünde oturup, çok da acıkmış olan karnını doyururken de ağzından tek kelime almak mümkün olmadı. Şaşkın ve bunalmış görünüyordu. Bir kere, o da yalnız bir kerecik, Wardle’a döndü ve “Buraya nasıl geldiniz?” diye sordu.  </p>
			<p class="paragraf">“Trundle ile birlikte mevsim açılışında şöyle iyi bir av partisi yapalım diye geldik. Bu akşam geldik ve uşağınızdan sizin burada olduğunuzu öğrenince çok hayret ettik. Ama burada olduğunuza çok sevindim” dedi ihtiyar, Mister Pickwick’in sırtını sıvazlayarak. “Açılışta şöyle keyifli bir av partisi yapar, Winkle’a bir şans daha tanırız... ha, ne dersiniz, gözüm?”  </p>
			<p class="paragraf">Mister Pickwick cevap vermedi. Dingley Dell’deki dostlarının hatırını dahi sormadı ve az sonra Sam’e, zili çaldığı zaman kandilini getirmesini tembih ederek, yatmaya gitti.  </p>
			<p class="paragraf">Zil çalınca Sam Weller yukarı çıktı.  </p>
			<p class="paragraf">“Sam” dedi Mister Pickwick, yorganın altından bakarak.  </p>
			<p class="paragraf">“Buyrun, beyim.”  </p>
			<p class="paragraf">Mister Pickwick sustu. Sam kandil fitilinin yanık ucuna bir fiske attı.  </p>
			<p class="paragraf">“Sam” dedi Mister Pickwick yeniden, cılız mı cılız bir sesle.  </p>
			<p class="paragraf">“Buyrun, beyim” dedi Sam Weller, bir kere daha.  </p>
			<p class="paragraf">“Nerde o Trotter?”  </p>
			<p class="paragraf">“Job mu, efendim?”  </p>
			<p class="paragraf">“Evet.”  </p>
			<p class="paragraf">“Gitti, efendim.”  </p>
			<p class="paragraf">“Efendisiyle birlikte gitti, değil mi?”	  </p>
			<p class="paragraf">“Dostu ya da efendisi, neymişdiyse... onunla gitti. Tam bulmuşlar birbirlerini, beyim.”  </p>
			<p class="paragraf">“Jingle benim niyetimi sezdi, o herifi bu hikâyeyle senin üzerine saldı herhalde, öyle değil mi?” dedi Mister Pickwick, az daha boğuluyormuş gibi bir sesle.  </p>
			<p class="paragraf">“Tastamam öyle oldu, efendim.”  </p>
			<p class="paragraf">“Hepsi yalandı, tabii?”  </p>
			<p class="paragraf">“Hepsi, beyim. Tam bi dolap. Çok kurnazca.”  </p>
			<p class="paragraf">“Bir dahaki sefere elimizden bu kadar kolay kurtulacağını sanmıyorum, Sam” dedi Mister Pickwick.  </p>
			<p class="paragraf">“Sanmam, efendim.”  </p>
			<p class="paragraf">“O Jingle’la bir daha ne zaman, nerede karşılaşırsam” dedi Mister Pickwick, yatakta doğrulup yastığına dehşetli bir yumruk indirerek, “onu tam hak ettiği gibi teşhir etmekle kalmayacağım, bedenen de cezasını vereceğim! Vermezsem bana Pickwick demesinler!”  </p>
			<p class="paragraf">“Ben de o kara saçlı melankoli herifçoğlunu bi elime geçiriyim” dedi Sam, “gözünü en azından bi kez sahiden yaşartmazsam bana da Weller demesinler! İyi geceler, efem.”  </p>
		</div>
	</body>
</html>