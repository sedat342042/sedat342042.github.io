<html xmlns="http://www.w3.org/1999/xhtml">
	<head>
		<title>6-53</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-55">FASIL 54  </p>
			<p class="arabaslik_orta ParaOverride-9">Kapıya indirilen dehşetengiz darbeler ve   </p>
			<p class="arabaslik_orta ParaOverride-9">başka meselelere ilişkin bazı hususlarla Bay Snodgrass ve   </p>
			<p class="arabaslik_orta ParaOverride-9">bir genç hanım hakkında hikâyemizle yakından ilgili  </p>
			<p class="arabaslik_orta">kimi haberlere dairdir  </p>
			<p class="paragbas">Şaşkın kâtibin gördüğü, bir oğlan çocuğuydu; muhteşem bir şişman oğlan! Sırtında uşak kisvesiyle dimdik paspasın üstünde duruyordu. Gözleri kapalı, sanki uyuyordu. Kâtip bu kadar şişmanını hiç görmemişti; ne bir panayır tiyatrosunda ne de başka bir yerde; oğlanın, kapıya inen darbelerin sahibinden hiç beklenmeyecek dingin hâli karşısında afalladı.  </p>
			<p class="paragraf">“Ne var, n’oluyor?” dedi.  </p>
			<p class="paragraf">Acayip çocuk hiçbir şey söylemedi. Başı yana eğildi kaldı öyle. Kâtip, hayal gücüne güvenerek, usul usul uyumakta olduğunu düşündü oğlanın.  </p>
			<p class="paragraf">“Nereden geliyorsunuz?” diye sordu.  </p>
			<p class="paragraf">Oğlan kıpırdamadı. Derin derin soluk alıyor ama kımıldamıyordu. Kâtip sorusunu üç kere tekrarladı; cevap alamayınca kapıyı kapamaya hazırlanırken oğlan birden gözlerini açıp birçok kere kırpıştırdı, sonra hapşırdı ve tekrar kapıya vurmaya başlayacakmış gibi elini kaldırdı; kapının açık olduğunun farkına varınca, çevresini kolaçan eden şaşkın bakışları, sonunda Lowten’in yüzünde karar kıldı.  </p>
			<p class="paragraf">Kâtip, “Ne halt yemeye kapıya vurup duruyorsun öyle” diye öfkeyle sordu.  </p>
			<p class="paragraf">“Nasıl yani?” dedi oğlan, uykulu ve miskin bir sesle.  </p>
			<p class="paragraf">“Daha nasıl olsun, kırk tane araba sürücüsü gelmiş vuruyormuş gibi!”  </p>
			<p class="paragraf">“Çünkü efendim bana, burada uyuyup kalmıyım diye kapı açılana kadar vurmamı söyledi” dedi oğlan.  </p>
			<p class="paragraf">“İyi, peki. Ne haber getirdin?”  </p>
			<p class="paragraf">“O aşağıda.”  </p>
			<p class="paragraf">“Kim?”  </p>
			<p class="paragraf">“Efendim. Siz evde misiniz diye soruyor.”  </p>
			<p class="paragraf">Lowten’in aklına pencereden dışarı bakmak geldi. Üstü açık bir araba ve içinde şişman bir ihtiyar gördü. Adam endişeli gözlerle yukarı bakıp duruyordu. Lowten bir işaret etti, adam hemen indi arabadan.  </p>
			<p class="paragraf">“O arabadaki senin efendin galiba?” dedi Lowten.  </p>
			<p class="paragraf">Çocuk başıyla doğruladı bunu.  </p>
			<p class="paragraf">Çok geçmeden ihtiyar Wardle’ın görünmesiyle de daha fazla soruşturmaya gerek kalmadı. Koşarak merdivenden çıkan Wardle, Lowten’e kısa bir selam çakıp Perker’ın odasına geçti.  </p>
			<p class="paragraf">“Pickwick!” dedi. “Selam dostum! Eveli güne kadar kodeste tıkılı kaldığını niçün hiç işitmedim yahu? Siz de ne diye göz yumdunuz böyle bir şeye, Perker?”  </p>
			<p class="paragraf">“Elimden ne gelirdi ki?” dedi Perker, bir gülümseme ve bir tutam enfiye eşliğinde. “Ne kadar inatçı olduğunu siz de bilirsiniz.”  </p>
			<p class="paragraf">“Bilirim, bilirim!” dedi ihtiyar. “Onu gördüğüme çok sevindim ama. Bi daha öyle kolay kolay gözümden uzak kalmayacak.”  </p>
			<p class="paragraf">Wardle’la Mister Pickwick bir kere daha el sıkıştılar. Wardle Perker’la da tokalaştıktan sonra kıpkırmızı güleç yüzü sevinçten ve sağlıktan parıldaya parıldaya kendini bir koltuğa attı.  </p>
			<p class="paragraf">“Ee, söyleyin, neler dönüyor burada bakalım?” dedi. “Senin şu enfiyenden bir parçacık uzatıver, Perker, oğlum. Neler dönüyor, neler, di mi?”  </p>
			<p class="paragraf">“Ne demek istiyorsunuz” diye sordu Mister Pickwick.  </p>
			<p class="paragraf">“Ne demek istiyormuşum! Bak sen! Daha ne olsun? Yeni bi şey değil diyeceksiniz ama yine de öyle, işte.”  </p>
			<p class="paragraf">“Siz, dünyada başka yer kalmadı, taa Londra’dan kalkıp buraya bize bunu söylemeye gelmediniz herhalde, azizim?” dedi Perker.  </p>
			<p class="paragraf">“Yoo, bi tek o değil, her ne kadar gelmemin esas nedeni o olsa da. Arabella ne âlemde?”  </p>
			<p class="paragraf">“Gayet iyi” dedi Mister Pickwick. “Sizi gördüğüne de, eminim, çok sevinecektir.”  </p>
			<p class="paragraf">“Kara gözlü küçük fındıkçı!” dedi Wardle. “Onu bir yolunu bulsam da kendime alsam diyordum ama buna da sevindim. Çok, çok sevindim.”  </p>
			<p class="paragraf">Mister Pickwick, “Haber nasıl ulaştı size?” diye sordu.  </p>
			<p class="paragraf">“Benim kızlar duymuşlar. Eveli gün Arabella kaçarak evlendiğini, kocasının babasının bu evliliğe razı olmadığını, fakat gençlerin evlenmeleri önlenemeyince rızasını almak için sizin kendisiyle görüşmeye gittiğinizi filan hepsini anlatan bir mektup yazmış. Ben de kendi kızlarıma bir çift söz söylemenin zamanı olduğunu düşündüm. Çocukların ebeveynlerinin rızasını almadan evlenmelerinin çok fena bir şey olduğunu filan söyledim onlara ama, ne demeli bilmem ki, hiç oralı olmadılar. Asıl fecaatin nedimesiz bir evlilik olduğuna öyle inanmışlardı ki, kısacası, onlara değil de Joe’ya vaaz çekseydim fark etmezdi!”  </p>
			<p class="paragraf">Yaşlı beyzade konuşmayı kesti ve bir kahkaha attı. Dilediği kadar güldükten sonra tekrar konuşmaya başladı: “Ama hepsi bu kadar değil, öyle anlaşılıyor. Ortalıkta dönen aşk fırıldaklarının sadece yarısı bu. Son altı aydır mayın tarlasında dolaşmaktaymışız, hepsi bir bir patladı.”  </p>
			<p class="paragraf">Mister Pickwick sarardı. “Ne demek istiyorsunuz?” diye bağırdı. “Bir gizli evlilik daha mı var yoksa?”  </p>
			<p class="paragraf">“Hayır, hayır” dedi Wardle. “O kadar fena değil. Hiç değil.”  </p>
			<p class="paragraf">“Ne, o halde? Benimle bir alakası var mı?”  </p>
			<p class="paragraf">“Bu soruya cevap vereyim mi, Perker?” dedi Wardle.  </p>
			<p class="paragraf">“Cevap vermekle kendinizi bağlamayacaksanız, olabilir.”  </p>
			<p class="paragraf">“Peki, öyleyse. Var sizinle bir alakası.”  </p>
			<p class="paragraf">“Nasıl?” diye endişeyle sordu Mister Pickwick. “Ne münasebetle?”  </p>
			<p class="paragraf">“Siz öyle capcanlı bir genç adamsınız ki, söylemeye âdeta korkuyorum. Lakin, Perker gelir aramızda oturur da bir kaza çıkmasına mâni olursa konuşmayı göze alırım.”  </p>
			<p class="paragraf">Oda kapısını kapattıktan ve Perker’ın enfiye kutusundan kendisine yeni takviye aldıktan sonra yaşlı beyzade bildiklerini ifşaya koyuldu:  </p>
			<p class="paragraf">“Şu benim kızım Bella” dedi, “tanıyorsunuz onu, hani Trundle’la evlenmişti...”  </p>
			<p class="paragraf">“Evet, evet biliyoruz onu” dedi Mister Pickwick sabırsızlıkla.  </p>
			<p class="paragraf">“Daha baştan beni telaşa düşürmeyin. Emily, Arabella’nın mektubunu bana okuduktan sonra başı ağrıyıp da yatmaya gidince, kızım Bella geçen akşam geldi yanıma oturdu ve bu evlenme işini anlattı bana. ‘Evet, babacığım, siz ne diyorsunuz bu işe?’ dedi. ‘Ne diyeyim, kızım’ dedim, ‘iyi gidiyordur herhalde, öyle sürsün isterim’ dedim. Böyle dedim ona ki, çünkü ocağın önünde duruyordum o sırada, içkimi yudumlarken kafam meşguldü, böyle mütereddit bir iki laf edersem onu daha da konuşmaya teşvik edeceğimi biliyordum. Benim iki kızım da canım annelerinin kopyasıdırlar; yaşım ilerledikçe, koltuğumda otururken yanımda onlardan başka kimseyi istemez oldum; sesleri ve yüzleri hayatımın en bahtiyar dönemini hatırlatıyor bana; bir an, o zamanlardaki gibi tasasız değilse de gepgenç hissediyorum kendimi. Kısa bir sessizlikten sonra, ‘Bu gerçek bir aşk evliliği ama, babacığım’ dedi Bella. ‘Evet, yavrum’ dedim, ‘öyledir ama’ dedim, ‘böyle evlilikler’ dedim, ‘her zaman en mutlu evlilikler olmuyor’ dedim.”  </p>
			<p class="paragraf">“Ben sizin gibi düşünmüyorum” diye Mister Pickwick hararetle araya girdi.  </p>
			<p class="paragraf">“Pekâlâ, siz bilirsiniz, konuşma sırası size gelince niye öyle düşünmediğinizi söylersiniz. Şimdi benim sözümü kesmeyin” dedi Wardle.  </p>
			<p class="paragraf">“Bağışlayın” dedi Mister Pickwick.  </p>
			<p class="paragraf">“Bağışlandınız” dedi Wardle. “Bella, ‘Aşk evliliklerine karşı olmanıza çok üzüldüm, babacığım’ dedi. Yüzü hafif kızarmıştı. ‘Hata ettim, öyle dememeliydim, canım’ dedim. Benim gibi kaba saba, kocamış bir adamın elinden gelebileceği kadar usulca başını okşadım. ‘Çünkü’ dedim, ‘senin anneninki de bir aşk evliliğiydi, tıpkı seninki gibi’ dedim. ‘Ben onu demek istememiştim, babacığım’ dedi Bella. ‘Ben aslında seninle, Emily hakkında konuşmak istiyorum’ dedi.”  </p>
			<p class="paragraf">Mister Pickwick irkildi.  </p>
			<p class="paragraf">Wardle anlatmayı yarıda keserek, “Şimdi ne oldu?” dedi.  </p>
			<p class="paragraf">“Hiçbir şey. Siz devam edin, lütfen.”  </p>
			<p class="paragraf">“Ben hiçbir zaman ağzımda laf geveleyemem zaten” dedi Wardle, sinirlenmiş gibi. “İnsanın diyeceği bir şey varsa eninde sonunda çıkar ortaya; bir an önce olursa, zaman kazanılır, herkes için iyi olur. Uzun lafın kısası, sonunda Bella her şeyi göze aldı ve Emily’nin çok bedbaht olduğunu söyledi. O ve sizin genç dostunuz Snodgrass geçen Noel’den bu yana birbirlerine sürekli mektup yazıyor, haberleşiyorlarmış. Emily okuldan beri tanıdığı yakın arkadaşına özenip, sevdiğiyle kaçmayı aklına koymuş; fakat ben kendileri hakkında her zaman iyi duygular beslemiş olduğum için, her ikisinin de vicdanı el vermemiş, normal bir evlilik yapmalarına benim bir itirazım olur mu acaba diye bir sormayı düşünmüşler... İşte bu işler böyle, Mister Pickwick. Kocaman açılan gözlerinizi eski ebatlarına indirir de ne yapmamız gerektiğini bana söylemeyi münasip görürseniz bir hayli minnettarınız olurum, efendim!”  </p>
			<p class="paragraf">Dost canlısı beyzadenin bu son cümleyi böyle ters bir edâ ile telaffuz etmesi boşuna değildi; zira Mister Pickwick yüzünde insana çok garip gelen aşırı bir şaşkınlık ve hayret ifadesiyle öyle kalakalmıştı.  </p>
			<p class="paragraf">“Snodgrass! Geçen Noel’den beri!” Neye uğradığını şaşıran adamcağızın ağzından ilk dökülen yarım yamalak kelimeler bunlar oldu.  </p>
			<p class="paragraf">“Geçen Noel’den beri” dedi Wardle. “Besbelli öyle. Daha önce keşfetmediğimize göre ne biçim gözlüklerimiz varmış, anlayın işte!”  </p>
			<p class="paragraf">“Anlamıyorum” diye mırıldandı Mister Pickwick, sayıklar gibi, “hakkaten hiç anlayamıyorum.”  </p>
			<p class="paragraf">Asabi ihtiyar, “Anlaşılmayacak bir yanı yok!” dedi. “Daha genç olsaydınız zaten haberiniz olmuş olurdu. Hem zaten” diye bir anlık bir tereddüdün ardından devam etti, “hem zaten, aslına bakarsanız, ben bu iş hakkında hiçbir şey bilmezken, dört beş ay kadar önce, Emily’yi bizim oralardaki efendiden bir gencin iltifatlarını ciddiye almaya teşvik etmemiş de değildim. Gönlü olursa diye, elbette, yoksa bir genç kızın temayüllerini zorlamaya kalkışacak birisi değilimdir. Hiç şüphem yok ki, her genç kız gibi o da kendi kıymeti kadar Bay Snodgrass’ın da şevkini arttırmak maksadıyla bu işi parlak renklere büründürmüş ve ikisi birlikte, tahammülü çok zor kötü muamelelere maruz kalmış zavallılar olarak, gizli evlilik ya da odun kömüründen<span class="dipp"><a class="_idFootnoteLink" href="#footnote-225-102" id="footnote-225-102-backlink">102</a></span> başka bir çıkış yolları olmadığında karar kılmış olmalılar. Şimdi mesele şu: Ne yapmalı?”  </p>
			<p class="paragraf">“Siz ne yaptınız?” Mister Pickwick sordu.  </p>
			<p class="paragraf">“Ben mi?”  </p>
			<p class="paragraf">“Yani evli kızınız size bunu söylediği zaman ne yaptınız?”  </p>
			<p class="paragraf">“Ha, aptallık ettim, tabii ki.”  </p>
			<p class="paragraf">“Hah şöyle!” diye araya girdi, bu karşılıklı konuşmayı saat zincirini döndürüp durmak, asabi burun ovuşturmaları ve sair sabırsızlık ârâzı ile izlemekte olan Perker. “Tabii ki öyle de, nasıl?”  </p>
			<p class="paragraf">“Kıyameti kopardım. Annem korkudan havale geçirdi” dedi Wardle.  </p>
			<p class="paragraf">“İsabet olmuş. Başka?”  </p>
			<p class="paragraf">“Ertesi gün akşama kadar surat astım, bağrış çağrış ortalığı birbirine kattım. Sonunda bıktım ben de kendimi öyle nahoş hallere sokup herkesi rahatsız etmekten, Muggleton’dan bir araba kiralayıp kendi atlarımı koştum ve Emily’yi Arabella’yı ziyarete götürme bahanesiyle kalktım Londra’ya geldim.”  </p>
			<p class="paragraf">“Kızınız şimdi sizinle beraber demek ki?” dedi Mister Pickwick.  </p>
			<p class="paragraf">“Elbette. Şu anda Adelphy’de Osborne Oteli’nde... Sizin marifetli dostunuz bu sabah ben ayrıldığımdan beri onu kaçırıp götürmediyse eğer.”  </p>
			<p class="paragraf">“Barıştınız öyleyse?” dedi Perker.  </p>
			<p class="paragraf">Wardle, “Hiçbir sûrette!” diye karşılık verdi. “Geldiğimizden beri mütemadiyen ağlıyor. Tek istisnası, dün gece, çay vaktiyle akşam yemeği arası bir mektup yazdığını bana belli etmek ister gibi bir davranışlar içine girdi. Ben hiç aldırış etmiyormuşum gibi yaptım.”  </p>
			<p class="paragraf">Perker, Mister Pickwick’in düşünceye dalmış görünen yüzünden Wardle’ın tez canlı çehresine bakarak ve en sevdiği müşevvikten art arda birçok çimdik çekerek. “Size bir tavsiyede bulunmamı ister misiniz?” dedi.  </p>
			<p class="paragraf">Wardle, Mister Pickwick’e baktı. “İsterim herhalde” dedi.  </p>
			<p class="paragraf">“Mutlaka” dedi Mister Pickwick de.  </p>
			<p class="paragraf">Perker, “Peki öyleyse” diyerek ayağa kalktı ve iskemlesini arkaya itti. “Benim tavsiyem şudur: Siz ikiniz birden kalkın gidin buradan. Yürüyerek ya da atla gidin, nasıl giderseniz gidin... çünkü bıktım artık sizden! Kendi aranızda konuşun bu meseleyi. Sizi bir daha gördüğümde bir çözüme varmamışsanız, ne yapacağınızı ben size söylerim.”  </p>
			<p class="paragraf">Wardle, sevinsin mi, gücensin mi bilemeden, “Tamam, bu iyi işte” dedi.  </p>
			<p class="paragraf">“Hadi canım, siz de!” dedi Perker. “Ben ikinizi de sizden iyi tanırım. Siz aranızda fiilen şöyle ya da böyle anlaştınız bile.”  </p>
			<p class="paragraf">Küçük adam böyle diyerek enfiye kutusuyla önce Mister Pickwick’in göğsünü, sonra Wardle’ın yeleğini dürttü; bunun üzerine üçü birden gülmeye başladılar, son ikisi daha da çok gülerek bilinir ya da bilinmez herhangi bir sebep olmaksızın tekrar el sıkıştılar.  </p>
			<p class="paragraf">Wardle, onları uğurlayan Perker’a, “Siz bu akşam bana yemeğe geliyorsunuz” dedi.  </p>
			<p class="paragraf">“Söz veremem, hiç söz veremem, azizim” dedi Perker. Bir ara uğrarım ama.  </p>
			<p class="paragraf">“Saat beşte bekliyorum” dedi Wardle. “Haydi, Joe!”  </p>
			<p class="paragraf">Joe en sonunda uyandırılınca iki dost, Wardle’ın arabasıyla yola çıktılar. Arabanın arkasında iyi ki şişman oğlanın oturacağı bir yer vardı; onun yerine basamak olmuş olsaydı, oğlan daha ilk kestirdiği anda tepetaklak yola düşüp ölecekti.  </p>
			<p class="paragraf">George ve Akbaba’ya vardıklarında, Arabella ile hizmetçisinin, Emily’den şehre gelmekte olduğunu bildiren kısa bir mektup alır almaz bir kiralık araba istetmiş ve Adelphy’ye doğru yola çıkmış olduklarını öğrendiler. Wardle şehirde görülecek işleri olduğundan, şişman oğlanı Mister Pickwick’le birlikte saat beşte akşam yemeğine döneceğini bildirsin diye arabayla otele geri gönderdi.  </p>
			<p class="paragraf">Araba sokağın taşları üzerinde paldır küldür yol alırken arkada oturduğu yerde sanki kuştüyü yataktaymış gibi tatlı tatlı pinekleyen şişman oğlan bu mesajla otele geldi. Araba durunca âdeta bir mucize eseri kendiliğinden uyandı ve bir güzel silkinip aklını başına topladıktan sonra, üstlendiği işi yerine getirmek üzere yukarı kata çıktı.  </p>
			<p class="paragraf">Bütün o yol sarsıntısı şişman oğlanın duyularını derleyip toparlamak yerine ya büsbütün içinden çıkılmaz bir hâle sokmuştu, ya da zihnini ona her zamanki usul ve merasimi unutturacak kadar çok yeni fikirlerle tıka basa doldurmuştu veya (bu da pekâlâ mümkündü) uyuyakalmasını önleyememişti ki, oturma odasına kapıyı vurmayı resmen unutarak girdi ve bir kanepede bir adamın genç sevgilisini pek âşıkane bir halde belinden kucaklamış oturmakta olduğunu gördü. Arabella ile güzel hizmetçisi de odanın öbür tarafında pencereden dışarısını seyre dalmış gibi yapıyorlardı. Bunu gören şişman oğlan kısık bir çığlık atar ve hanımlar feryadı basarken kanepede oturan adamın da sövdüğü işitildi.  </p>
			<p class="paragraf">“Pis mahluk, ne arıyorsun sen burada?” dedi adam, yani -söylemeye gerek yok- Bay Snodgrass.  </p>
			<p class="paragraf">Şişman oğlan epey korkmuştu; kısaca, “Küçük hanımı” diye cevap verdi. Emily başını öbür tarafa çevirdi.  </p>
			<p class="paragraf">“Beni ne diye arıyorsun ki, aptal şey?”  </p>
			<p class="paragraf">“Efendim ve Mister Pickwick saat beşte buraya yemeğe gelecekler” dedi şişman oğlan.  </p>
			<p class="paragraf">Snodgrass, şaşırıp kalan şişman oğlana yiyecekmiş gibi baktı. “Çık dışarı!” dedi. Bundan sonra Emily ve Snodgrass, Arabella ve Mary bir köşede hep bir araya geldiler, birkaç dakika fısıl fısıl bir şeyler konuştular. Bu sırada şişman oğlan yine pineklemeye başladı.  </p>
			<p class="paragraf">Sonunda Arabella, “Joe” dedi, “sen çok iyi bir çocuksun, seni hiç unutmayacağım, Joe.”  </p>
			<p class="paragraf">Snodgrass da şaşırıp kalan oğlana yaklaşıp elini tuttu ve “Seni tanımamıştım şimdiye kadar, Joe, al bu beş şilini senin olsun” dedi.  </p>
			<p class="paragraf">“Benim de beş şilin borcum olsun sana, Joe” dedi Arabella, “eski tanışıklığımızdan yani. Anlarsın?” Baş belası şişkoya fevkalade cazip bir tebessüm daha bahşedildi.  </p>
			<p class="paragraf">Şişman oğlan, zekâsı kıt olduğundan, kendine gösterilen bu âni teveccühün nerden icap ettiğini anlamakta güçlük çekerek telaş içerisinde etrafına bakınırken, yayvan suratında yine o kadar yayvan bir sırıtma belirir gibi oldu ve oğlan her bir cebine ayrı ayrı iki buçuk şilin ve ardından bir el ve bir bilek sokuşturarak boğuk bir kahkaha attı; hayatının ilk ve yegâne kahkahası.  </p>
			<p class="paragraf">“Bizi anlıyor galiba” dedi Arabella. Emily, “Hemen bir şeyler yese iyi olacak” dedi. Bunu işiten şişman oğlan yine gülecek gibi oldu. Köşedekiler biraz daha fısıldaştılar aralarında, sonra Mary öbürlerinden ayrılıp, “Ben bugün sizinle beraber yemek yiyeceğim, bi itirazınız yoksa?” dedi şişman oğlana.  </p>
			<p class="paragraf">“Burdan gidelim” dedi oğlan, hemen, hevesle. “Nefis bir etli hamur yemeği var.”  </p>
			<p class="paragraf">Böyle diyerek öne düştü, merdivenden indiler. Yemek salonuna girerlerken bütün garsonların gözü, arkadan yürüyen güzel kadının üzerindeydi. Bütün orta hizmetçilerinin de öfkesi...  </p>
			<p class="paragraf">Oğlanın onca heyecanla sözünü ettiği etli hamurdan başka bir biftek, bir tabak patates yemeği ve ağzına kadar dolu bir kupa siyah bira da vardı sofrada.  </p>
			<p class="paragraf">“Oturun” dedi şişman oğlan. “Vay be, gözlerime inanamıyorum! Öyle açım ki!”  </p>
			<p class="paragraf">Gözlerine inanamadığını kendine has bir vecd hâlinde beş altı kere tekrarladıktan sonra, küçük masanın başköşesine kuruldu, Mary karşısına oturdu.  </p>
			<p class="paragraf">“Bundan biraz alır mısınız?” dedi şişman oğlan, çatalıyla bıçağını ortalarına kadar hamurun içine daldırarak.  </p>
			<p class="paragraf">“Çok az, lütfen” dedi Mary.  </p>
			<p class="paragraf">Şişman oğlan Mary’ye az, kendine çok bir miktar aldı; tam yemeye başlıyordu ki, birdenbire durup çatalı bıçağı indirdi, iskemlesinin üstünde öne doğru eğildi, çatalı ve bıçağı sımsıkı avuçlarının içinde tutarak ellerini dizlerine dayadı.  </p>
			<p class="paragraf">“Hey! Ne kadar güzelsiniz!” dedi, usulca.  </p>
			<p class="paragraf">Bu söz bir beğeni ifadesi olarak söylenmişti, o bakımdan iyiydi, hoştu ama, yine de, iltifata şüphe düşürebilecek kadar da bir yamyam ışıltısı vardı delikanlının gözlerinde.  </p>
			<p class="paragraf">“Hay Allah! Ne demek istiyorsunuz, Joseph?” dedi Mary, utanmış gibi yaparak.  </p>
			<p class="paragraf">Şişman oğlan ağır ağır eski hâlini aldı, soruya derin bir iç geçirmeyle karşılık verdi. Birkaç saniye kadar düşünceler içinde kaldıktan sonra biradan bir yudum aldı, bu işi başardıktan sonra da tekrar içini çekerek kendini etli hamura verdi.  </p>
			<p class="paragraf">Uzun süren bir sessizliğin ardından, “Bayan Emily her şeye rağmen ne hoş bir hanfendi, değil mi?” dedi Mary.  </p>
			<p class="paragraf">O zamana kadar şişman oğlan etli hamuru yemiş, geriye hiçbir şey kalmamıştı. Gözlerini Mary’ye dikti. “Benim tanıdığım çok daha hoş birisi var” dedi.  </p>
			<p class="paragraf">“Gerçekten mi?” dedi Mary.  </p>
			<p class="paragraf">“Gerçekten!” diye karşılık verdi şişman oğlan, yadırganabilecek bir tez canlılıkla.  </p>
			<p class="paragraf">“Adı ne?”  </p>
			<p class="paragraf">“Sizinki ne?”  </p>
			<p class="paragraf">“Mary.”  </p>
			<p class="paragraf">“Onunki de” dedi şişman oğlan, “Sizsiniz o!”  </p>
			<p class="paragraf">İltifata vurgu katmak için sırıttı, göz bebekleri şehla şehla baktı. Asıl istediğinin göz etmek olduğu pekâlâ düşünülebilirdi.  </p>
			<p class="paragraf">“Bana böyle şeyler söylememelisiniz ama” dedi Mary. “Kastınız o değil.”  </p>
			<p class="paragraf">“Nasıl değil? Yok, canım!”  </p>
			<p class="paragraf">“Tabii değil.”  </p>
			<p class="paragraf">“Buraya hep gelecek misiniz?”  </p>
			<p class="paragraf">“Hayır. Bu akşam dönüyorum. Niye sordunuz?”  </p>
			<p class="paragraf">“Ah!” dedi şişko, heyecanla. “Gelseydiniz yemeklerde ne güzel vakit geçirirdik sizinle!”  </p>
			<p class="paragraf">Mary sofra örtüsünü cilve yapar gibi büzüştüre büzüştüre, “Belki bazenleri gelirim sizi görmeye, bana ufak bir iyilik yaparsanız” dedi.  </p>
			<p class="paragraf">Şişman oğlan, söz konusu iyiliğin bir şekilde yenecek bir şeyle alakalı olması gerekir diye düşünüyormuş gibi gözünü etli hamurdan bifteğe kaydırdı, sonra da cebinden iki buçuk şilinlerden birini çıkarıp sinirli bakışlarla incelemeye başladı.  </p>
			<p class="paragraf">“Beni anlamıyor musunuz?” dedi Mary, şişman oğlanın şişman suratına afacan bir bakışla. Oğlan bir kere daha iki buçukluğa baktı ve kısık bir sesle, “Hayır” dedi.  </p>
			<p class="paragraf">“Hanımlar genç beyfendinin üst kata çıktığını yaşlı beyfendiye söylemeyin istiyorlar. Ben de öyle istiyorum.”  </p>
			<p class="paragraf">Şişko iki buçukluğu tekrar cebine attı. Besbelli rahatlamıştı. “Hepsi bu mu? Elbette bi şey söylemem” dedi.  </p>
			<p class="paragraf">“Biliyor musunuz, Bay Snodgrass Bayan Emily’den çok hoşlanıyor, Bayan Emily de ondan çok hoşlanıyor; bundan söz açacak olursanız yaşlı bey hepimizi buradan çok uzak bir yere götürür, orada hiç kimseyi göremezsiniz.”  </p>
			<p class="paragraf">“Yok, yok, hiçbir şey söylemem” dedi şişko.  </p>
			<p class="paragraf">“Sağ olun, çok iyisiniz” dedi Mary. “Ama şimdi benim yukarı çıkıp hanımımı akşam yemeğine hazırlamam lazım.”  </p>
			<p class="paragraf">“Daha gitmeyin” diye şişko yalvardı.  </p>
			<p class="paragraf">“Gitmem lazım” dedi Mary. “Şimdilik hoşça kalın.”  </p>
			<p class="paragraf">Şişman oğlan bir öpücük koparma niyetiyle kollarını iki yana açtı, fakat ondan kurtulmak fazla çevik olmayı gerektirmediğinden, daha kolları kapanmadan deli divâne olduğu güzel kayıplara karışmıştı. Ağırkanlı oğlan, n’apsın, suratında içli bir ifadeyle yarım kiloya yakın biftek yedikten sonra derin bir uykuya daldı.  </p>
			<p class="paragraf">Üst katta, konuşulacak o kadar çok şey ve ihtiyar Wardle’ın zulmünün sürmesi hâlinde kaçıp evlenme üzerine kurulacak o kadar çok plan vardı ki, Snodgrass nihayet veda edip ayrılırken akşam yemeğine yarım saatten daha az bir zaman kalmıştı. Hanımlar üstlerini değiştirmek için Emily’nin yatak odasına koşarlarken, sevdalısı şapkasını alıp odadan çıktı. O çıkar çıkmaz da Wardle’ın sesi işitildi; Snodgrass trabzandan aşağı bakınca onun arkasında birkaç kişiyle yukarı gelmekte olduğunu gördü. Evin içini hiç tanımadığı için o şaşkınlıkla hemen az önce çıktığı odaya geri daldı ve oradan daha içerdeki bir odaya geçti (Wardle’ın yatak odasıydı burası) ve gelenlerin merdivenden çıktıklarını göz ucuyla gördüğü zaman adamlar tam oturma odasına girerken usulca kapıyı kapadı. Wardle’lın yanındakilerin Mister Pickwick, Nathaniel Winkle ve Benjamin Allen olduğunu seslerinden tanımakta güçlük çekmedi.  </p>
			<p class="paragraf">“Şansım varmış, yakalanmamayı becerdim” diye kendi kendine gülümseyerek yatağın yanındaki bir başka kapıya doğru ayak parmaklarının ucuna basarak ilerledi. “Bu kapı aynı koridora çıkıyor; rahat rahat yürür giderim” diye düşündü. Rahat rahat yürüyüp gitmesinin önünde bir tek engel vardı; kapı kilitliydi, üstünde anahtarı yoktu.  </p>
			<p class="paragraf">“En iyi şaraplarınızdan biri gelsin, bakalım, bu akşam” dedi Wardle garsona, ellerini ovuşturarak.  </p>
			<p class="paragraf">“En iyilerinden biri geliyor, efendim” dedi garson.  </p>
			<p class="paragraf">“Hanımlara burada olduğumuzu haber verin.”  </p>
			<p class="paragraf">“Başüstüne, efendim.”  </p>
			<p class="paragraf">Snodgrass büyük bir iştiyak ve hevesle, hanımlar onun da orda olduğunu öğrenseler ne iyi olurdu diye düşündü. Bir ara, anahtar deliğinden, “Garson!” diye fısıldayacak oldu ama, yanlış garsonun onu kurtarmaya kalkabileceği ihtimali aklına gelince ve ayrıca, içinde bulunduğu durum komşu otelde bir başka zâtın başından geçenlere pek benzediğinden (o haber o günkü gazetede “POLİS” başlığı altında verilmişti), bir bavulun üstüne oturdu ve oturduğu yerde zangır zangır titredi.  </p>
			<p class="paragraf">Wardle saatine bakıp, “Perker’ı hiç beklemeyelim” diyordu o sırada. “Her zaman çok dakiktir. Gelmeye niyetliyse tam vaktinde burada olur, gelmeyecekse beklemeye gerek yoktur. Öyle değil mi, Arabella?”  </p>
			<p class="paragraf">Benjamin Allen, “Kardeşim!” diye haykırarak kız kardeşini kucaklıyordu o sırada. Bu sevgi gösterisi karşısında epey şaşıran Arabella, “Ben, canım, çok fena tütün kokuyorsun!” dedi.  </p>
			<p class="paragraf">“Tütün mü kokuyorum? Sahi mi, Bella? N’apalım, kokuyorumdur belki.” Sahiden kokuyor olabilirdi. İçinde kocaman bir ocak yanan bir arka salonda on iki tıp talebesiyle birlikte katıldığı çok hoş bir partiden yeni gelmişti. “Ama müthiş sevindim seni gördüğüme” dedi, “tatlı Bella’m benim!”  </p>
			<p class="paragraf">“Hadi bakalım” dedi Arabella, kardeşini öpmek için öne eğildi. “Öyle sarılma ama bana, düşürüyordun az kalsın!”  </p>
			<p class="paragraf">Barışmanın tam burasında Ben Allen coşan hissiyatının ve tüttürdüğü puroların ve içtiği siyah biranın kendisini teslim almasına rıza gösterdi ve buğulanan gözlük camları ardından, iki kardeşi seyredenlere baktı.  </p>
			<p class="paragraf">Wardle kollarını açıp haykırdı: “Bana hiçbir şey söylenmeyecek mi, peki?”  </p>
			<p class="paragraf">“Söylenecek, hem de çok şey söylenecek” diye fısıldadı Arabella, kendini tebrik eden yaşlı beyzadenin şefkatli kolları arasında. “Katı kalpli, duygusuz, zalim bir canavarsınız siz!”  </p>
			<p class="paragraf">Wardla de yine öyle bir fısıltıyla, “Sen de küçük bir âsisin” dedi. “Maalesef seni bu eve girmekten menetmem gerekecek. Senin gibi böyle kimseyi dinlemeden evlenenlere toplumda serbesti tanınmamalı. Ama şimdi” diye sesini yükseltti yaşlı beyzade, “yemek hazır. Sen benim yanımda oturacaksın. Joe! O da nesi, oğlan uyumuyor!”  </p>
			<p class="paragraf">Şişman oğlanın hakikaten dikkati çeker bir halde uyanık olması efendisini fevkalade tedirgin etti. Gözleri ardına kadar açıktı oğlanın ve öyle de kalacağa benziyordu. Hâli tavrı nedense pek bir cevvaldi. Gözü ne zaman Emily’nin ya da Arabella’nın gözüne değse yılışık yılışık sırıtıyordu; hattâ, Wardle bir ara göz kırptığına bile yemin edebilirdi.  </p>
			<p class="paragraf">Şişman oğlanın davranışındaki değişim, öneminin kendi gözünde artmış ve kendisinin küçük hanımların itimadına layık görülmüş olmasından ileri geliyordu; yılışık sırıtmalar, göz kırpmalar filan onları ele vermeyeceğine güvenmelerini sağlamaya yönelik büyüklenmelerdi. Ne ki bu kabil davranışlar şüphe dağıtmaktan çok uyandırmaya yatkındır; ayrıca, giderek can sıkıcı bir hal aldığı için de, Arabella bazen bir kaş göz işareti ya da baş sallamayla bunlara karşılık veriyordu, o zaman da kendisinden tetik durması istendiğini vehmeden şişko çocukcağız büsbütün artan bir şevkle yılışıp sırıtarak her şeyin farkında olduğunu göstermek istiyordu.  </p>
			<p class="paragraf">“Joe” dedi Wardle, enfiye kutusunu bütün ceplerinde arayıp bulamayınca, “Şu benim enfiye kutusu kanepede kalmış olmasın?”  </p>
			<p class="paragraf">“Değil, efendim” dedi şişman oğlan.  </p>
			<p class="paragraf">“Ha! Hatırladım. Bu sabah tuvalet masamda bıraktım ben onu. Koş bitişik odaya da getir onu bana!”  </p>
			<p class="paragraf">Şişman oğlan bitişik odaya gitti. Bir dakika kadar orada kaldıktan sonra enfiye kutusuyla geri döndü. Benzi şimdiye kadar hiçbir şişman oğlanda görülmediği kadar atmıştı.  </p>
			<p class="paragraf">“N’oldu bu çocuğa?” diye bağırdı Wardle.  </p>
			<p class="paragraf">“Yok bi şeyim” dedi Joe, sinirli sinirli.  </p>
			<p class="paragraf">Yaşlı beyzade, “Hortlak mı gördün, ne oldu?” diye sordu.  </p>
			<p class="paragraf">“Yoksa kafayı mı çektin orada?” dedi Ben Allen.  </p>
			<p class="paragraf">Wardle masanın öbür tarafından öne doğru uzanarak, alçak sesle, “Galiba haklısınız, sarhoş bu, eminim” dedi. Ben Allen’a göre oğlan sarhoştu. Wardle bu illetin sayısız örneklerini görmüş olduğundan, yarım saatten beri zihnini kurcalamakta olan izlenimin doğru olduğunu düşünerek, hemen o anda şişman oğlanın sarhoş olduğunda karar kıldı.  </p>
			<p class="paragraf">“Birkaç dakika gözünüzü ayırmayın ondan, şimdi anlarız öyle mi değil mi?” diye mırıldandı.  </p>
			<p class="paragraf">Talihsiz delikanlı Snodgrass’la birkaç kelime ya konuşmuş ya konuşmamıştı; Snodgrass önce oradan kurtulmak için onunla bir dosta haber salmak istemiş, sonra da uzun süre ortalarda görünmeyince orada bir şeyler döndüğü anlaşılacak endişesiyle enfiye kutusunu eline tutuşturup kapı dışarı etmişti onu. Oğlan, yüzünde epey tedirgin bir ifadeyle bir an düşündükten sonra Mary’yi bulmak için salonu terk etti.  </p>
			<p class="paragraf">Oysa Mary, hanımını giydirmiş, eve gitmişti. Şişko büsbütün allak bullak olmuş bir yüzle geri döndü.  </p>
			<p class="paragraf">Wardle ile Ben Allen bakıştılar.  </p>
			<p class="paragraf">“Joe” dedi Wardle.  </p>
			<p class="paragraf">“Buyrun, efendim.”  </p>
			<p class="paragraf">“Nereye gittin sen?”  </p>
			<p class="paragraf">Şişman oğlan çaresiz kalmış gözlerle sofrada bir bir herkesin yüzüne bakarak, kekeleye kekeleye, bilemediğini söyledi.  </p>
			<p class="paragraf">“Bilmiyorsun demek?” dedi Wardle. “Al bu peyniri Mister Pickwick’e götür!”  </p>
			<p class="paragraf">Mister Pickwick’in sıhhati kadar ruh hâli de mükemmeldi, yemeğin başından sonuna kadar sofrada herkesin gönlünü çelmiş, tam o sırada sözlerine vurgu katmak için başını kibarca eğerek ve sol elini havalara kaldırarak etrafa füsunkâr tebessümler saça saça Emily ve Winkle’la konuşmaktaydı. Peynir tabağından küçük bir parça aldıktan sonra sohbeti sürdürmek üzere başını çeviriyordu ki şişman çocuk, başı Mister Pickwick’in başı hizasına gelecek kadar eğildi ve omuzu üzerinden baş parmağı ile arkada bir yeri işaret etti; öyle yaparken suratı bir an Noel komedisi kaçkını suratların en sakil ve en gudubetinden de beter göründü.  </p>
			<p class="paragraf">Mister Pickwick, irkilerek, “Aman yarabbi, bu ne?” diye haykırırken birden sustu; zira oğlan doğrulmuş, olduğu yerde uyuyordu ya da uyuma taklidi yapıyordu.  </p>
			<p class="paragraf">“N’oluyor?” dedi Wardle.  </p>
			<p class="paragraf">Mister Pickwick kaygılı gözlerle çocuğa bakarak, “Bu ne biçim acayip bir delikanlı böyle!” dedi. “Söylemesi tuhaf olacak belki ama, yani, inanın bana, bazen azıcık deliriyormuş gibi geliyor bana.”  </p>
			<p class="paragraf">“Ah, Mister Pickwick, n’olur öyle demeyin!” diye Emily ile Arabella aynı anda haykırdılar.  </p>
			<p class="paragraf">Derin bir sessizlik oldu. Herkesin keyfi kaçmıştı. “Tabii emin değilim ama” dedi Mister Pickwick, “az önce bana yaptıklarından endişelenmedim değil. Aa!” diye feryadı bastı ansızın ve ayağa fırladı. “Affınızı istirham ederim, hanımlar, ama şimdi de keskin bir âlet sapladı bacağıma. Tehlike arz ettiği muhakkak!”  </p>
			<p class="paragraf">“Sarhoş o!” diye kükredi ihtiyar Wardle. “Zili çalın, garsonları çağırın! Sarhoş o!”  </p>
			<p class="paragraf">Yakasına yapışan efendisinin önünde diz çöken şişman oğlan “Sarhoş değilim ben, sarhoş değilim!” diye mızıldandı.  </p>
			<p class="paragraf">“Delisin o halde, daha da fena! Garsonları çağırın gelsinler!”  </p>
			<p class="paragraf">“Deli değilim, aklım başımda.” Çocuk ağlamaya başladı.  </p>
			<p class="paragraf">“Değilsen ne halt yemeğe Mister Pickwick’in bacaklarına keskin âletler saplıyorsun?” dedi Wardle, büsbütün kızıp köpürerek.  </p>
			<p class="paragraf">“Bana bakmıyordu hiç. Onunla konuşmak istiyordum.”  </p>
			<p class="paragraf">Yarım düzine ses birden. “Ne söylemek istiyordun?” diye sordu.  </p>
			<p class="paragraf">Şişman oğlan derin bir soluk aldı. Sonra yatak odasının kapısına baktı. Tekrar içini çekip soluyarak iki işaret parmağının birden boğumlarıyla gözlerinde beliren iki damla yaşı sildi.  </p>
			<p class="paragraf">Wardle sarstı onu. “Ne söylemek istiyordun?”  </p>
			<p class="paragraf">“Durun!” dedi Mister Pickwick. “Bana müsaade edin. Bana bildirmek istediğin neydi, zavallı çocuğum?”  </p>
			<p class="paragraf">“Kulağınıza fısıldayacaktım.”  </p>
			<p class="paragraf">“Kulağını ısırıp koparacaktın, değil mi?” dedi Wardle. “Yaklaşmayın ona! Kudurmuş o. Zili çalın gelsinler, aşağı götürsünler onu.”  </p>
			<p class="paragraf">Winkle zil ipine uzanırken, genel bir şaşkınlık nidası onu durdurdu; mahpus sevdalı, mahcubiyetten morarmış bir yüzle yatak odasından çıkmış, yerlere kadar eğilerek herkesi selamlıyordu.  </p>
			<p class="paragraf">“N’oluyor, yahu?” diye haykırdı Wardle. Şişman oğlanın yakasını bırakıp geriye kaykıldı. “Bu da ne böyle?”  </p>
			<p class="paragraf">“Bitişik odada saklanıyordum, efendim” diye konuştu Snodgrass.  </p>
			<p class="paragraf">“Emily, kızım” dedi Wardle, “fesattan ve hileden nefret ederim. Hiçbir sûrette haklı gösterilemeyecek bir şey bu. Son derece yakışıksız. Senden bunu beklemezdim, Emily, hakikaten beklemezdim.”  </p>
			<p class="resim"><span><img alt="044.tif" class="_idGenPageitem-47" src="image/044_fmt.jpeg"/></span>  </p>
			<p class="paragraf">“Sevgili babacığım” dedi Emily. “Arabella biliyor, burada herkes biliyor... Joe da biliyor. Benim bundan hiçbir haberim yok. Augustus. Allahını seversen, anlat neyin nasıl olduğunu.”  </p>
			<p class="paragraf">Konuşma sırasının kendisine gelmesini bekleyen Snodgrass o sırada içinde bulunduğu açmaza nasıl sürüklendiğini anlattı; nasıl, sırf ailevi anlaşmazlıklara yol açmamak için eve giderken Bay Wardle’la karşılaşmak istemediğini; nasıl, sadece bir başka kapıdan çıkıp gitmek isteyip de kapının kilitli olduğunu görünce hiç istemediği halde orada kaldığını... İçine düştüğü durum çok tatsızdı ama Bay Wardle’ın kızını derin ve samimi bir aşkla sevdiğini müşterek dostları önünde itiraf etme fırsatını ona sağlamış olduğu için, şimdi buna o kadar üzülmüyordu. Sevgisinin karşılık görmesinden gurur duymaktaydı. Aralarına binlerce mil mesafe ya da okyanusların çağıltısı bile girse bir an için dahi ne kadar mutlu olduğunu unutmasına imkân olmayan o ilk… vesaire.”  </p>
			<p class="paragraf">Snodgrass yine eğilip selam verdikten sonra bir süre şapkasının içine baktı ve kapıya doğru yürüdü.  </p>
			<p class="paragraf">“Durun!” diye bağırdı Wardle. “Ne...”  </p>
			<p class="paragraf">Daha kötü bir lafın geleceğini sezen Mister Pickwick, “demeye...” diye usulca önerdi.  </p>
			<p class="paragraf">“Evet, ne demeye bütün bunları bana baştan söylemediniz?” dedi Wardle.  </p>
			<p class="paragraf">“Ya da yüreğinizi bana açmadınız?” dedi Mister Pickwick.  </p>
			<p class="paragraf">Arabella savunma adına söz aldı. “Yapmayın, canım” dedi. “Şimdi bütün bunları sormanın ne lüzumu var? Aç gözlü kocamış yüreğinizin daha zengin bir damat hülyasıyla çarptığını bilmiyor musunuz sanki? Vahşi ve acımasız davranışlarınızla benden başka herkesi korkutup sindiren siz değil misiniz? Hadi, el sıkışın onunla, yemek söyleyin getirsinler, baksanıza açlıktan nerdeyse ölmek üzere! Bir de, lütfen, söyleyin şaraplarınız da gelsin hemen; zira en azından iki şişenin sonunu getirmeden tahammül edilebilir olmayacaksınız.”  </p>
			<p class="paragraf">İyi yürekli ihtiyar, Arabella’nın kulağını çekip bir kocaman öpücük kondurdu yanağına, sonra kendi kızını da büyük bir şefkatle ve sevgiyle kucaklayıp öptü ve bütün samimiyetiyle Snodgrass’la el sıkıştı. “Çalın zili, şaraplar gelsin!” dedi.  </p>
			<p class="paragraf">Şaraplar getirildi. Tam o sırada merdiven başında Perker belirdi. Snodgrass kenarda ayrı bir masada yiyordu yemeğini; bitirince iskemlesini yaşlı beyzadeden en ufak bir itiraz gelmeden Emily’nin yanına çekti.  </p>
			<p class="paragraf">O akşam mükemmeldi. Küçük Perker harika bir günündeydi; gülünç hikâyeler anlattı durdu. Bir de dinleyenleri neredeyse hikâyeleri kadar eğlendiren ağır bir şarkı söyledi. Arabella çok albenili, Bay Wardle çok neşeli, Mister Pickwick çok uyumluydu; Ben Allen şamatacı, sevgililer suskundular ve Winkle hiç durmadan konuşuyordu. Hepsi bir arada hiç olmadıkları kadar mesut, bahtiyardılar.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-102-backlink" id="footnote-225-102">102</a>	İntihar demek istiyor. (ç.n.)</p>
				</div>
			</div>
		</div>
	</body>
</html>