<html xmlns="http://www.w3.org/1999/xhtml">
	<head>
		<title>6-21</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-23">FASIL 22  </p>
			<p class="arabaslik_orta ParaOverride-9">Mister Pickwick Ipswich’i gezmeye  </p>
			<p class="arabaslik_orta ParaOverride-9">gider ve orada saçları sarı bigudili orta yaşlı bir  </p>
			<p class="arabaslik_orta ParaOverride-9">hanımefendiyle romantik  </p>
			<p class="arabaslik_orta">bir macera yaşar  </p>
			<p class="paragbas">“Senin patronun eşyaları mı onlar, Sammy?” diye sordu Bay Weller sevgili oğluna, onu elinde bir yol çantası ve küçük bir bavulla Whitechapel’de Boğa Hanı’nın avlusuna girerken görünce.   </p>
			<p class="paragraf">Oğul Weller avluda yükünü yere koydu, üzerine oturdu. “Çok iyi bildin, babacım” dedi. “Patron kendisi birazdan burda olacak.”   </p>
			<p class="paragraf">“Faytonlarda geziyor artık, desene!”   </p>
			<p class="paragraf">“Evvet, sekiz kuruşa iki mil tehlikeyi göze alıyor. Oveyana ne hallerde bu sabah?”   </p>
			<p class="paragraf">“Bi acayip ki, sorma, Sammy” dedi baba Weller, vekarını bozmadan. “Son günlerde biraz fazla Metodist<span class="dipp"><a class="_idFootnoteLink" href="#footnote-225-40" id="footnote-225-40-backlink">40</a></span> takılır oldu, feci sûrette sofuluğa vurdu işi. O kadar iyisi bana yaramıyor, Sammy. Ben buna hiiiç layık değilim gibi geliyor bana.”   </p>
			<p class="paragraf">“Yok canım!” dedi Samuel Weller. “Senin de tevazuundan hiç yanına varılmıyor!”   </p>
			<p class="paragraf">“Öyleyim, n’apim?” dedi babası. İçini çekti. “Yaşını başını almış insanların yeniden doğmalarına dair bi şeyler keşfetmiş. ‘Yeniden doğuş’ mu ne diyorlarmış. Bi işe yarıyor mu acaba, bi görseydik be, Sammy? Oveyananın bi daha doğduğunu görmeyi çok isterdim, doğrusu. Süt nineye bile verirdim onu!”   </p>
			<p class="paragraf">Bay Weller kısa bir süre sustu ve o süre içerisinde burnunun bir kanadına işaret parmağını beş altı kez anlamlı bir biçimde vurduktan sonra, “Geçen, o karılar n’apıyorlardı, biliyor musun?” dedi. “N’apıyorlardı dersin, Sammy?”   </p>
			<p class="paragraf">“Bilmem. N’apıyorlardı?”   </p>
			<p class="paragraf">“Çoban dedikleri birisi için acayip büyük bir çay partisi ayarlamışlar. Bizim ordaki taş baskıcıda durmuş bakınıyordum, bir ilan gördüm: ‘Biletler iki buçuk şilin. Bütün müracaatlar komteye. Sekreter: Bayan Weller’ yazıyor. Eve vardım gördüm ki komte dedikleri bizim arka odaya kurulmuş hep birden oturuyorlar. On dört kadın! İştecektin onları, Sammy! Kararlar almalar, mübaya oylamaları filan, bi sürü maskaralık. Oveyanan illa partiye gitmem için başımın etini yiyince ben de gidersem komik bi şeyler görrüm belki diye bir bilete yazdırverdim adımı. Cuma akşamı saat altıda iki direm bi çekirdek giyindim, yola koyulduk bizimkiyle. Birinci katta bir yere çıktık ki otuz kişilik çay partisi hazır bekliyor. Bi sürü kadın orda başlamışlar bile fısıldaşmaya, bi de bana bakıyorlar ikide bi, iyi mi? Elli sekiz yaşında biraz etlice birini hiç görmemişler sanki o güne kadar. Az sonra alt katta bi patırtı koptu, kırmızı burunlu, beyaz boyunbağlı sıska bir herif fırladı yukarı geldi, bağıra çağıra, ‘Çoban sadık cemaatini görmeye geliyor!’ diye. Karalar giyinmiş, beyaz yayvan suratlı şişko bir herif göründü, kurulu bebek gibi gülüyor habire, Sammy! Komodiye bak sen! ‘Barış öpücüğü, haydi!’ dedi birden çoban olacak herif. Bütün karıları öptü sırayla, o bitirince kırmızı burunlu herifçoğlu başladı. Ben de başlasam mı acaba diyordum ki –tam yanımda oturan çok hoş da bir bayan vardı üstelik– çay getirdiler içeri... Oveyanan da beraber. Çaydanlığı alt katta kaynamaya komuş meğersem. Haydaaa üşüştüler çayın başına. Çay demlenedururken o ne ilahiler, yemek duaları, o biçim yemeler, içmeler! Çoban olacak herif jambonlu çörekleri bi götürüyordu, görecektin! Onun gibi yiyip içenini görmedim. Hiç, hiç görmedim! Kırmızı burunlu da öyle kolay karnı doyacakmışlardan biri gibi görünmüyordu ama çobanın yanında esamesi okunmazdı. Eh, işte, çay içilip bitince bi ilahi daha söylediler, ondan sonra çoban vaaza başladı. Fena da konuşmuyordu hani, mideye indirdiği çörekleri düşüncek olursan. Az sonra, aniden, ‘Günahkâr nerdeee? Nerde o zavallı günahkâr?’ diye haykırmaz mı? Kadınların hepsi bana bakıp sanki ölüyorlarmış gibi inildemeye başladılar. Biraz tuhafıma gitti ama bi şey demedim. Herif yine konuşmayı kesip sert sert bana bakarak, ‘Günahkâr nerde? Hani nerde o zavallı?’ demez mi? Bütün karılar yine, feryat figân, kıyameti kopardılar. Tepem attı. Bir iki adım ilerledim, ‘Bana baksanıza siz, bayım’ dedim, ‘o demin dediğinizi bana mı dediniz siz?’ Efendiden bir adam gibi benden özür dileyceğne büsbütün edepsizleşti: Kap dedi bana, Sammy, ‘gazap kabı’ ve daha bi dolu şey. İşte o zaman kudurdum. Bir iki yumuldum herife, sonra iki üç tane de kırmızı burna indirdim, yürüdüm çıktım. Kadınlar çobanı masanın altından çekip çıkarırken nasıl cıyak cıyak bağırıyorlardı, görcektin, Sammy... Bak geldi işte seninki de. Ta kendisi!”   </p>
			<p class="paragraf">Weller konuşmaktayken Mister Pickwick faytondan inmiş, avluya girmişti.   </p>
			<p class="paragraf">“Ne güzel bir sabah değil mi, beyfendi?” dedi Weller.   </p>
			<p class="paragraf">“Harika” dedi Mister Pickwick.   </p>
			<p class="paragraf">“Harika, evet” diye kızıl saçlı, yeşil gözlüklü, mütecessis burunlu bir adam onu yankıladı. Mister Pickwick’in hemen ardından o da bir başka arabadan eşyalarını toparlayıp inmişti.   </p>
			<p class="paragraf">“Ipswich’e mi gidiyorsunuz, beyfendi?”   </p>
			<p class="paragraf">“Evet” dedi Mister Pickwick.   </p>
			<p class="paragraf">“Ne tesadüf, ben de!”   </p>
			<p class="paragraf">Mister Pickwick başını eğip selam verdi.   </p>
			<p class="paragraf">“Yukarda, açıkta mı?” diye sordu kızıl saçlı adam.   </p>
			<p class="paragraf">Mister Pickwick yine eğildi.   </p>
			<p class="paragraf">“Yaa, ne ilginç! Ben de oraya gidiyorum. Birlikte seyahat edeceğiz, kesin!”   </p>
			<p class="paragraf">Ağırbaşlı, sivri burunlu, gizemli laf meraklısı, konuşurken ağzından her bir kelime çıktıkça başını kuşlar gibi çırpan birisiydi. İnsan aklının nasibine düşen en harika keşiflerden birini yapmış gibi gülümsedi. “Birlikte olacağımıza şimdiden sevindim, efendim” dedi Mister Pickwick.   </p>
			<p class="paragraf">“Ah!” dedi yabancı. “İkimiz için de ne kadar iyi, değil mi? Beraber olmak yani... ne diyeyim, beraberlik yal... yalnızlığa hiç benzemez, değil mi?”  </p>
			<p class="paragraf">“Hiç şüphesiz” diye Sam Weller içten bir gülümsemeyle lafa karıştı. “İspatı kendinde bir önerme diye ben buna derim işte, orta hizmetçisi efendi gibi davranmadığını söylediğinde sakatatçının dediği gibi.”   </p>
			<p class="paragraf">Kızıl saçlı, Sam Weller’a kibirli gözlerle tepeden tırnağa bir baktı. “Arkadaşınız mı, efendim?” dedi Mister Pickwick’e.   </p>
			<p class="paragraf">“Tam değil” dedi Mister Pickwick, sesini düşürerek. “Aslına bakarsanız, hizmetkârımdır kendisi, ama birçok hususta dilediği gibi davranmakta serbesttir; zira laf aramızda, orijinal bir şahsiyet olmasından hoşlanıyorum, onunla bayağı gurur duyuyorum.”  </p>
			<p class="paragraf">“Öyle mi?” dedi kızıl saçlı adam. “Zevk meselesi. Ben orijinallikten hazzetmem, öyle bir şeyi hiç sevmem, gerekli de görmem. İsminiz, beyfendi?”   </p>
			<p class="paragraf">“Buyrun, kartımı takdim edeyim” dedi Mister Pickwick. Soruya öyle pat diye muhatap olmuş olması ve yabancının alışılmadık davranışları hoşuna gitmişti.   </p>
			<p class="paragraf">“Eveet”, dedi kızıl saçlı adam, kartı cep defterinin arasına yerleştirdi. “Pickwick... Çok güzel. İnsanların isimlerini bilmek iyidir, birçok dertten esirger insanı. Bu da benim kartım, beyfendi, göreceğiniz gibi, Magnus... Adım, efendim. Çok iyi bir isim... değil mi, efendim?”   </p>
			<p class="paragraf">“Çok iyi, sahiden” dedi gülümsemekten kendini alamayan Mister Pickwick.   </p>
			<p class="paragraf">“Bence de öyle. Önündeki de güzeldir, dikkat ettiyseniz... Müsaadenizle, efendim... bakın, kartı az eğik tutunca, şöyle, ışıkta daha iyi okunuyor. İşte! Peter Magnus... İyi ses veriyor, değil mi, beyfendi?”   </p>
			<p class="paragraf">“Çok” dedi Mister Pickwick.   </p>
			<p class="paragraf">“O baş harflerin öyle olması da biraz tuhaf, efendim. Bakın, göreceksiniz: P. M... Post meridian, yani! Yakın tanıdıklarıma acele bir not ulaştırmam icap ettiğinde bazen imzamı “Öğleden sonra”<span class="dipp"><a class="_idFootnoteLink" href="#footnote-225-41" id="footnote-225-41-backlink">41</a></span> diye atarım! Dostlarımı pek eğlendirir... ”   </p>
			<p class="paragraf">“Dostlarınız çok memnun oluyorlardır mutlaka, kanaatimce” dedi Mister Pickwick. Bay Peter Magnus’un dostlarını eğlendirmenin bu kadar kolay olmasına biraz haset etmekten kendini alamadı.   </p>
			<p class="paragraf">“Evet, beyler, araba kalkıyor, müsaadenizle” dedi o sırada seyis.   </p>
			<p class="paragraf">“Bütün eşyalarım alındı mı?” diye sordu Bay Magnus.   </p>
			<p class="paragraf">“Tamam, efendim.”   </p>
			<p class="paragraf">“Kırmızı çantam?”   </p>
			<p class="paragraf">“Tamam, efendim.”   </p>
			<p class="paragraf">“Çizgili çantam, peki?”   </p>
			<p class="paragraf">“Ön bagajda, efendim.”   </p>
			<p class="paragraf">“Ambalaj kâğıdına sarılı paket?”   </p>
			<p class="paragraf">“Koltuğun altında, efendim.”   </p>
			<p class="paragraf">“Deri şapka kutusu vardı?”   </p>
			<p class="paragraf">“Hepsi alındı, efendim.”   </p>
			<p class="paragraf">“Şimdi biniyor musunuz?” dedi Mister Pickwick.   </p>
			<p class="paragraf">“Kusura bakmayın, Mister Pickwick” dedi Magnus, “bu belirsizlik hâli sürdükçe ben binemem. O adamın hâlinden anlıyorum ben, o deri şapka kutusu içeride değil.”   </p>
			<p class="paragraf">Seyisin ciddi itirazları kâr etmedi. Kızıl saçlının kuşkularını gidermek için deri şapka kutusu bagajın en dip kuytu köşelerinden ayıklanıp çıkarıldı; bu konuda tatmin olması sağlanınca, bu defa kırmızı çantanın kaybedilmiş, çizgili çantanın da çalınmış ve ambalaj kâğıdının “çözülmüş” olduğuna dair hafife alınamayacak bir önseziye kapıldı. En sonunda, bu kuşkuların her birinin ve hepsinin yersizliğinin gözle görülür ispatı kendisine sunulunca, bütün endişelerinden arınmış olarak artık pekâlâ rahat ve mutlu olduğunu söyleyerek arabanın tepesine tırmanmaya razı oldu.   </p>
			<p class="paragraf">Weller’ların büyüğü kendi yerine çıkarken yabancıya yan gözle bir baktı. “Bazen bi yol asabi oluyorsunuz galiba?” dedi.   </p>
			<p class="paragraf">“Evet, bu ufak meselelerde öyleyimdir” dedi yabancı, “ama şimdi artık iyiyim... geçti.”   </p>
			<p class="paragraf">“Eh, çok şükür” dedi Weller. “Sammy, efendine yardım et buraya çıkması için. Öbür bacağınız, efendim, tamam, şimdi oldu... verin elinizi, hoop, oldu! Bu kadar ağır değildiniz, di mi, gençken efendim?”  </p>
			<p class="paragraf">“Orası çok doğru, Bay Weller” dedi soluk soluğa kalan Mister Pickwick, ahbapça, sürücü kerevetinde yerini alırken.   </p>
			<p class="paragraf">“Atla hadi sen öne, Sammy” dedi Weller. “Sen de William, çek artık çıkalım. Kemere dikkat, beyler. ‘Kafalar!’ dediği gibi, di mi, börekçinin. Tamam, William, koyver gitsinler şimdi.” Ve White Chapel’den yukarı doğru, nüfusu hayli yoğun o semtin ahalisini kendine hayran bırakıp uçtu gitti posta arabası.   </p>
			<p class="resim"><span><img alt="020.tif" class="_idGenPageitem-24" src="image/020_fmt.jpeg"/></span>  </p>
			<p class="paragraf">“Pek iç açıcı bir muhit değilmiş burası” dedi Sam, efendisiyle hasbıhale girmeye hazırlık olarak. Her zaman yaptığı gibi eliyle şapkasına dokundu.   </p>
			<p class="paragraf">Mister Pickwick içinden geçmekte oldukları pislik yuvası kalabalık sokağı gözden geçirmekteydi. “Değil, sahiden, Sam” diye cevap verdi.   </p>
			<p class="paragraf">“Çok şayan dikkat bi hal, efem, fukaralık ve istridyeler yan yana gidiyor gibi sanki.”   </p>
			<p class="paragraf">“Ne demek istediğini anlamadım, Sam.”   </p>
			<p class="paragraf">“Demem o ki, beyim, bi yer ne kadar fukaraysa ordaklerin canı o kadar çok istiridye çekiyor gibi. Şuraya baksana, her altı yedi eve bir istridye tezgâhı düşmekte. Sokak onlarla dolup taşıyor. Çok fukara olunca insan çaresizlikten evinden çıkıp istridye yemeye koşuyor zaar diye düşünmeden edemiyorum.”   </p>
			<p class="paragraf">“Tabii, n’apsın başka?” dedi yaşlı Weller. “Somon turşusu da o işe yarar zaten.”   </p>
			<p class="paragraf">Mister Pickwick de söze karıştı.   </p>
			<p class="paragraf">“Şimdiye kadar dikkatimi çekmeyen çok garip olgular ikisi de” dedi. “Durduğumuz ilk yerde defterime kaydetmeliyim.”   </p>
			<p class="paragraf">O arada Mile End’deki paralı geçiş kapısına ulaşmışlardı. Oradan itibaren iki üç mil kadar, derin bir sessizlik içinde yol alındı. Derken, ansızın, Weller’ların yaşlısı Mister Pickwick’e dönerek, “Bu yol bekçilerinin de hayatı hayat değil yani, beyim” dedi.   </p>
			<p class="paragraf">“Ne?” diye sordu Mister Pickwick.   </p>
			<p class="paragraf">“Yol bekçisi.”   </p>
			<p class="paragraf">“Yol bekçisinden kastınız ne ki?” diye sordu Bay Peter Magnus.   </p>
			<p class="paragraf">“Peder, paralı geçişteki adamı kastediyor, beyler” diyerek babasının ne demek istediğine açıklık getirdi Samuel Weller.   </p>
			<p class="paragraf">“Ha, anladım” dedi Mister Pickwick. Sahi, çok garip bir hayat. Fevkalade tatsız olmalı.”   </p>
			<p class="paragraf">“Hepsi de hayatta aradıklarını bulamamış adamlardır” dedi yaşlı Weller.   </p>
			<p class="paragraf">“Nasıl yani?” dedi Mister Pickwick.   </p>
			<p class="paragraf">“Elbette. O yüzden geçitlere kapanıp hayattan el etek çekiyorlar. Hem inzivada yaşayıp, hem de insanlardan geçiş parası kesip intikam almak için.”   </p>
			<p class="paragraf">“Sahi mi? Hiç işitmemiştim bunu.”   </p>
			<p class="paragraf">“Gerçeğin ta kendisi, beyim. Bey takımından olsalardı mördimgriz derdiniz onlara ama bunların olup olcağı budur işte: Yol bekçisi olurlar!”   </p>
			<p class="paragraf">Hoşça vakit geçirmeyi bilgilenmeyle harmanlama gibi paha biçilmez bir değere sahip bu tür konuşmalarla Bay Weller günün büyük bölümünde yolculuğun can sıkıntısına çare oldu. Konuşacak o kadar çok şey vardı ki! Weller’ın çenesi bir süre çalışmadığı zaman Bay Magnus’un, yol arkadaşlarının hayat hikâyelerini hiç eksiksiz öğrenme arzusu ve her menzilde, bir iki kere, iki çantanın, deri şapka kutusunun ve ambalaj kâğıdına sarılı paketin emniyet ve selametine dair yüksek sesle dile getirdiği endişeler onun yerini doldurmaya fazlasıyla yetiyordu.   </p>
			<p class="paragraf">Ipswich’in anacaddesinde, solda, Belediye Binası’nın önündeki açık alanın az ilerisinde, Yüce Kır At adıyla dere tepe her yerde ünlenmiş ve giriş kapısının üstünde uzaktan çılgın bir sütçü beygirini andıran, yelesi ve kuyruğu darmadağınık şaha kalkmış taştan yontulma bir hayvan heykeliyle büsbütün göze batan bir han vardır. Yüce Kır At o havâlide ödüllük panayır boğası, mahalli basının önde gelen yazı malzemesi olan ünlü yöre şalgamı ya da zapta gelmez besili domuzları gibi, muazzam cesametinden ötürü dillere destandır. Ipswich’te Yüce Kır At’ın dört duvarı arasında bir araya toplanmış sayısız girift koridorlar, küf bağlamış karanlık salonlar, karın doyurmaya ve uyumaya tahsis edilmiş, kimsenin sayısını bilemediği bütün o izbe odalar gibi bir karmaşa başka hiçbir yerde asla aynı çatı altında bir araya gelmemiştir.  </p>
			<p class="paragraf">Londra postası her akşam aynı saatte bu han azmanının kapısında dururdu. Bu defaki postadan, hikâyemizin bu faslına konu olan günün akşamı, Mister Pickwick, Sam Weller ve Bay Peter Magnus indiler.   </p>
			<p class="paragraf">“Siz burada mı kalacaksınız?” diye sordu Peter Magnus, çizgili çanta, kırmızı çanta, ambalaj kâğıdına sarılı paket ve deri şapka kutusu koridorda bir yere bırakıldıktan sonra. “Burada iniyor musunuz?”   </p>
			<p class="paragraf">“Evet” dedi Mister Pickwick.   </p>
			<p class="paragraf">“Şu işe bakın!” dedi Peter Magnus, “Ne akıl almaz tesadüf, değil mi? Ben de burada iniyorum. Umarım, akşam yemeğini birlikte yeriz.”   </p>
			<p class="paragraf">“Çok sevinirim” dedi Mister Pickwick. “Arkadaşlarım gelmişler mi pek bilemiyorum ama... Garson, burda Tupman adında bir bey var mı?”   </p>
			<p class="paragraf">Kolunun altında en son on beş gün önce yıkanmış bir peçete ile iri kıyım, kirloş bir adam, aylak aylak sokağı seyretmeyi bıraktı, kendisine seslenen şahsı şapkasının tepesinden ayağındaki tozluğun en alt düğmesine kadar gözden geçirdi.   </p>
			<p class="paragraf">“Yok” dedi, vurguyla.   </p>
			<p class="paragraf">“Snodgrass adında biri var mı?”   </p>
			<p class="paragraf">“Yok.”   </p>
			<p class="paragraf">“Peki, Winkle?”   </p>
			<p class="paragraf">“Yok.”   </p>
			<p class="paragraf">“Arkadaşlarım henüz gelmemişler, beyfendi” dedi Mister Pickwick, Peter Magnus’a. “Biz bize yiyeceğiz... Bize bir hususi oda gösterin, garson.”   </p>
			<p class="paragraf">İri kıyım adam bunun üzerine kat görevlisine beylerin eşyalarının içeri taşınmasını buyurmaya gönül indirdi; yolcuların önüne düşüp, git git bitmez loş bir koridordan derme çatma döşeli uzun bir salona götürdü onları. Orada isten kararmış bir ocakta cılız bir ateş odanın iç karartıcı havasında şen şakrak görünmek için çırpına çırpına sönmek üzereydi. Bir saat geçtikten sonra yolculara bir miktar balık ve biftek getirildi; sofra toplandı ve Mister Pickwick’le Bay Peter Magnus iskemlelerini ocağa yaklaştırdılar, müesseseyi memnun etmek için en olmayacak fahiş fiyattan dünyanın en kalitesiz şarabını ısmarlayıp kendileri su katılı boğmalarını içtiler.   </p>
			<p class="paragraf">Bay Peter Magnus, mizaç olarak, sohbeti koyulaştırmaya pek yatkındı: Sulu boğma da gönlünde yatan en gizli sırların kabak çiçeği gibi açmasına bir o kadar yardımcı oldu. Kendine, ailesine, ilişkilerine, dostlarına, şakalarına, işine ve erkek kardeşlerine dair (geveze insanların çoğunun anlata anlata bitiremedikleri erkek kardeşleri olur) birtakım beyanlarda bulunduktan sonra renkli gözlük camlarının maviye boyadığı Mister Pickwick’e birkaç dakika hüzünle baktı. “Ee, peki, Mister Pickwick” dedi sonra, kalendermeşrep bir edâ ile, “siz benim buraya niçin geldiğimi biliyor musunuz?”   </p>
			<p class="paragraf">“Ben mi? Nasıl bir tahminde bulunabilirim ki? İş için belki?”   </p>
			<p class="paragraf">“Kısmen doğru” dedi, Peter Magnus, “ama kısmen de değil. Bir daha deneyin, Mister Pickwick.”   </p>
			<p class="paragraf">“Ne olduğunu bana söylemeyi münasip görüp görmeyeceğiniz hususunda insafınıza sığınmaktan başka çarem yok” dedi Mister Pickwick. “Zira bütün gece uğraşsam, tahmin edemem.”   </p>
			<p class="paragraf">“Peki öyleyse” dedi Peter Magnus, utangaç bir kikirdemeyle. “Ne düşünürdünüz, Mister Pickwick, bir evlenme teklifinde bulunmaya gelmiş olsaydım? Efendim?...Hi... Hi... Hi...!”  </p>
			<p class="paragraf">“Ne mi düşünürdüm? Başarı şansınızın yüksek olduğunu” dedi Mister Pickwick, yüzünde çiçekler açtıran o gülümsemesiyle.   </p>
			<p class="paragraf">“Ah!” dedi Magnus. “Sahiden öyle mi düşünüyorsunuz, Mister Pickwick? Hakkaten mi?”   </p>
			<p class="paragraf">“Hiç şüpheniz olmasın” dedi Mister Pickwick.   </p>
			<p class="paragraf">“Yok, canım, şaka yapıyorsunuz.”   </p>
			<p class="paragraf">“Hiç de değil, emin olun.”   </p>
			<p class="paragraf">“Peki o halde size küçük bir sır vereyim” dedi Magnus. “Ben de aynı fikirdeyim. Size söylemekte beis görmüyorum, Mister Pickwick, her ne kadar mizaç itibariyle inanılmaz kıskançsam da –korkunç!– o hanım şu anda burada.” Bay Magnus tam bu noktada göz kırpmadan önce gözlüğünü çıkardı, sonra tekrar taktı.   </p>
			<p class="paragraf">“Yemekten önce demek bunun için sık sık odadan çıkıp geri dönüyordunuz?” dedi Mister Pickwick, kaşlarını kaldırarak.   </p>
			<p class="paragraf">“Şışş! Evet, evet, onun içindi. Kendisini görmeye gidecek kadar aptal değildim ama.”   </p>
			<p class="paragraf">“Öyle mi? Niye?”   </p>
			<p class="paragraf"> “Doğru olmazdı, yoldan daha yeni gelmişken. Yarına kadar beklersem şansım iki kat artacaktır. Mister Pickwick, beyefendi, o çantada bir kostüm var, o kutuda da bir şapka. Bunlarla inanılmaz sükse yapacağım.”   </p>
			<p class="paragraf">“Doğru, tabii” dedi Mister Pickwick.   </p>
			<p class="paragraf">“Evet ya. Onlar için nasıl endişelere kapıldığımı görmüşsünüzdür bugün. Böyle bir kostümün ve böyle bir şapkanın hiçbir fiyata satın alınamayacağı kanaatindeyim, Mister Pickwick.”  </p>
			<p class="paragraf">Mister Pickwick, cazibesine karşı konulamayacak giysilerin sahibini onları elde etmiş olmasından ötürü tebrik etti. Bay Peter Magnus da, birkaç dakika, derin düşüncelere dalmış göründü.   </p>
			<p class="paragraf">“Nefis bir yaratık... ” dedi sonunda.   </p>
			<p class="paragraf">“Sahi mi?”  </p>
			<p class="paragraf">“Çok, çok nefis. Burdan yirmi mil uzakta bir yerde yaşıyor. Bu gece ve yarın öğlene kadar burada olacağını haber aldım, bu fırsatı kaçırmayayım diye kalktım geldim. Bekâr bir hanıma bir handa evlenme teklif etmenin en uygunu olduğunu düşünüyorum, Mister Pickwick. Yalnız olmanın dâvet edeceği tehlikelerin evdeyken değil de seyahatte daha iyi farkına varır bir kadın diye düşünüyorum. Siz ne dersiniz, Mister Pickwick?”   </p>
			<p class="paragraf">“Çok muhtemeldir, derim.”  </p>
			<p class="paragraf">“Kusuruma bakmayın, Mister Pickwick” dedi Peter Magnus “ama ben biraz meraki yaradılışlıyımdır, siz buraya ne için gelmiş olabilirsiniz?”   </p>
			<p class="paragraf">“Çok daha az zevkli bir iş için” derken Mister Pickwick’in yüzü kızardı. “Ahlakına ve namusuna çok güvendiğim bir şahsın ihanetini ve sahtekârlığını teşhire geldim.”   </p>
			<p class="paragraf">“Tüh, ne tatsız bir şey!” dedi Magnus. “Bir hanım vesilesiyle herhalde? Ha? Ah, sizi gidi Mister Pickwick, sizi! Mamafih, dünyayı verseler yara kaşımam. Tatsız işlerdir bunlar, çok can sıkıcı. İçinizi dökmek istiyorsanız benden çekinmeyin, Mister Pickwick, ben bilirim terk edilmenin ne olduğunu. Üç dört defa geldi başıma, bilirim.”   </p>
			<p class="paragraf">Mister Pickwick saatini kurup masanın üstüne koyarkan, “Bana atfettiğiniz hazin macerayla alakalı hissiyatınıza çok müteşekkirim, fakat... ”   </p>
			<p class="paragraf"> “Yok, yok, hiçbir şey söylemeyin, çok can yakıcı bir mevzudur bu. Anlıyorum, çok iyi anlıyorum. Saat kaç, Mister Pickwick?”  </p>
			<p class="paragraf">“Gece yarısını geçiyor” dedi Mister Pickwick.   </p>
			<p class="paragraf">“Tüü, yatma vakti gelmiş desenize. Burda otur, otur, olacak şey mi şimdi? Yarına benzim solacak.”   </p>
			<p class="paragraf">Böyle bir felaketin akla gelmesi bile Peter Magnus’un hemen oda hizmetçisinin zilini çalmasına yetti. Çizgili çanta, kırmızı çanta, deri şapka kutusu ve ambalaj kâğıdına sarılı paket yatak odasına taşındı; kendisi, eline tutuşturulan bir Japon lakesi kandille hanın bir canibinin yolunu tutarken, Mister Pickwick ve bir başka Japon lakesi kandil bir sürü dolambaçlı yollardan geçirilerek bir başka canibe götürüldü.   </p>
			<p class="paragraf">“Odanız burası, efendim” dedi oda hizmetçisi. Mister Pickwick etrafına bakındı. “Çok münasip” dedi. İki yataklı, oldukça geniş bir odaydı. Ocakta ateş yanıyordu. Mister Pickwick’in, Yüce Kır At’ın konaklama özellikleri hususundaki kısa tecrübesine dayanarak bekleyebileceğinden daha rahat görünüşlü bir han odasıydı.   </p>
			<p class="paragraf">“Öbür yatakta kimse yatmıyor, elbette?” dedi Mister Pickwick.   </p>
			<p class="paragraf">“Olur mu öyle şey? Yatmıyor, tabii, efendim!”   </p>
			<p class="paragraf">“Çok iyi. Hizmetkârıma sabah sekiz buçukta bana biraz sıcak su getirmesini ve bu gece başka bir şey istemediğimi söyleyin.”   </p>
			<p class="paragraf">“Başüstüne, efendim.”   </p>
			<p class="paragraf">Mister Pickwick’e iyi geceler dileyen oda hizmetçisi çekildi, onu yalnız bıraktı.   </p>
			<p class="paragraf">Mister Pickwick ocağın önünde bir koltuğa oturdu, avare düşüncelere daldı. Önce, dostları geldi aklına; ne zaman ona katılacaklarını merak ediyordu. Oradan, Martha Bardell’i hatırladı; ordan da zihni –tabiatiyle– Dodson ve Fogg’un kir pas içindeki muhasebe odasına kaydı, Dodson ve Fogg’u teğet geçip acayip müvekkil hikâyesine hiç dalmadan, uyuyakalmakta olduğunun farkına varmasına elverir açıklıkta Ipswich’te Yüce Kır At hanına döndü geldi. Silkinip kendine gelerek soyunmaya başlamıştı ki saatini alt katta masanın üzerinde unuttuğunu hatırladı.   </p>
			<p class="paragraf">Bu saat Mister Pickwick’in gözünde çok özel bir yere sahipti. Şu anda ne kadar olduğunu belirtmeye gerek görmediğiniz kadar uzun yıllar öncesinden beri yeleğinin gölgesinde taşımıştı onu. O saat yastığının altında ya da başucundaki saat yuvasında usul usul tıklamazken uyuyabileceği, Mister Pickwick’in hiçbir zaman aklından geçmemişti. Bu yüzden, gecenin o vaktinde zili çalmaya isteksiz olduğu için, yeni çıkarmış olduğu ceketini bir acele tekrar giydi ve Japon lakesi kandili eline alarak tin tin merdivenlerden inmeye başladı.   </p>
			<p class="paragraf">Mister Pickwick indikçe, ineceği basamakların sayısı artıyormuş gibi geldi ona; zaman zaman dar bir koridorla karşılaşıp zemin kata ulaşmış olduğuna sevinmesine vakit kalmadan yeni basamaklar beliriyordu şaşkın gözlerinin önünde. En sonunda hana ilk girdiğinde görmüş olduğu bir taş duvar çıktı karşısına. Oradan sonra, bir koridordan çıkıp bir başkasına daldı; bir odaya, sonra bir başka odaya girdi çıktı, derken bir diğerine göz attı; en sonunda bu nâfile arayıştan tam vazgeçmek üzereyken, o akşamı geçirdiği odanın kapısını açtı: Kayıp saat orada masanın üstünde duruyordu.   </p>
			<p class="paragraf">Büyük bir sevinçle saati kaptığı gibi gerisin geri yatak odasının yolunu tuttu. Aşağı inerken bir sürü güçlük ve belirsizlikle karşılaşmıştı; şimdi geri dönmesi çok daha beter oldu. Her birinin önünde her biçim, malzeme ve boyutta botlar duran bir sürü oda kapısı her iki yöne doğru ard arda dizilmiş gidiyordu. On, on iki kere kendi odasına benzeyen bir yatak odasının kapı mandalını usulca kaldıracakken içerden, “Kim o Allahın belâsı orda?” ya da, “Ne var, n’oluyor?” diye bağıran çığırtkan sesler hemen ordan ayak parmaklarının ucuna basa basa sıvışmasına sebep oldu. Şaşkınlıktan ne yapacağını bilemez bir hâle geldiği sırada açık bir kapı dikkatini çekti. Gizlice içeri baktı. Nihayet! Yanılmamıştı: İşte o iki yatak! Konumlarını çok iyi hatırlıyordu; ocak da hâlâ yanıyordu işte. Kandili eline aldığında da fazla uzun olmayan mum, içinden geçip geldiği esintilerde birçok kere titreyip parıldamış, Mister Pickwick kapıyı arkasından kapadığı sırada çanağına düşüp sönmüştü. “Zarar yok, ocağın aydınlığında da soyunabilirim pekâlâ” dedi kendi kendine Mister Pickwick.   </p>
			<p class="paragraf">Yataklardan biri kapının bir yanına, diğeri öbür yanına düşüyordu; her birinin iç tarafında dar bir aralık vardı, her ikisinin de sonunda bir hasır iskemle duruyordu. Aralıklardan her biri, kadın ya da erkek herhangi bir insanın dilerse o taraftan yatağa girmesine ya da yataktan kalkmasına yeter genişlikteydi. Yatacağı yatağın dışa bakan perdelerini dikkatle çekip kapatan Mister Pickwick hasır iskemleye oturdu ve hiç acele etmeden ayakkabılarını, tozluklarını çıkardı; daha sonra ceketini, yeleğini, boyunbağını çıkarıp katladı; ponponlu gece takkesini itinayla başına geçirip her zaman yaptığı gibi şeritlerini çenesinin altından bağlayarak sağlama alırken bir an, az önce içine düştüğü şaşkınlığın ne kadar saçma olduğunu düşündü. Hasır iskemlede arkasına yaslanıp kendi kendine öyle yürekten güldü ki, gece takkesinin altında sımsıcak parlayan sevimli yüz hatlarını gören hiç kimse ona hayran olmaktan kendini alamazdı.   </p>
			<p class="paragraf">“Ne kadar acayip!” dedi Mister Pickwick kendi kendine, az kalsın gece takkesinin bağlarını koparacak kadar geniş bir gülümsemeyle.” Buralarda kaybolmam ve o merdivenlerde dolanıp durmamdaki komikliğe bak! Tuhaf ki o kadar olur!”   </p>
			<p class="paragraf">Bu düşünceyle, öncekinden de daha geniş bir gülümseme yayıldı yüzüne. Kendinden son derece memnun bir halde soyunmayı sürdürüyordu ki, birdenbire hiç beklenmedik bir şey onu durdurdu: Odaya biri girdi! Elinde bir mum taşıyordu. Kapıyı kilitledi ve tuvalet masasına doğru ilerledi. Mumu masaya koydu.   </p>
			<p class="paragraf">Mister Pickwick’in yüzünde kıpırdayan tebessüm bir anda silinip sınırsız bir hayret ve şaşkınlıkla yer değiştirdi. İçeri giren şahıs, kim idiyse, öyle hızlı ve sessiz gelmişti ki, Mister Pickwick ne bir ses çıkarmaya, ne de karşı koymaya vakit bulabilmişti. Kim olabilirdi? Bir soyguncu? Mister Pickwick’in merdivenden elinde bir saatle çıktığını gören kötü niyetli biri belki?   </p>
			<p class="paragraf">Mister Pickwick’in, kendisi görünmeden esrarengiz ziyaretçisini bir parçacık olsun görebilmesinin tek yolu yerde sürüne sürüne yatağa kadar giderek karşı taraftaki perdenin kanatları arasından göz ucuyla bakmaktı. O da öyle yaptı. Bir eliyle yüzü ve gece takkesinden başka hiçbir yeri görünmeyecek bir şekilde perdeyi sıkıca kapalı tuturken, öbür eliyle gözlüklerini taktı, cesaretini toplayıp dışarı baktı.   </p>
			<p class="paragraf">Dehşetten ve hayretten az daha bayılıyordu. Tuvalet masasının önünde saçlarına sarı bigudiler sarılı orta yaşlı bir kadın, hanımların diliyle “ense saçı”nı fırçalıyordu. Her şeyden bihaber... O odaya nasıl gelmişse gelmişti ama, geceyi orda geçirmeye de niyetli olduğu her hâlinden belliydi: Yanına bir saz mumu ile gölgelik almış, yangına karşı övülesi bir tedbirlilik sergileyerek yerde bir leğenin içine yerleştirmişti onları; ışık orada iki parmak suda devasa bir deniz feneri gibi parlıyordu.   </p>
			<p class="paragraf">“Aman Allahım!” diye düşündü Mister Pickwick. “Felaket!”   </p>
			<p class="paragraf">“Hımm!” diye bir ses çıktı kadından o sırada.   </p>
			<p class="paragraf">Mister Pickwick’in başı bir otomat hızıyla içeri kaçtı.   </p>
			<p class="paragraf">“Hiç böyle korkunç bir şeyle karşılaşmamıştım” diye düşündü talihsiz Mister Pickwick. Gece takkesinin üzerinde buz gibi soğuk ter taneleri belirdi. “Bu ne bu böyle? Felaket!”   </p>
			<p class="paragraf">Neler olduğunu görme arzusuna direnmenin de imkânı yoktu. Mister Pickwick’in başı yine dışarı çıktı. Durum iyiye gider gibi görünmüyordu. Orta yaşlı hanım saçlarını örgü işi bir bantla süslü müslin gece takkesinin içine itina ile toplamış, düşünceli bir halde ocakta yanan ateşi seyrediyordu.   </p>
			<p class="paragraf">“Bu iş tehlike arz etmeye başlıyor” diye muhakeme yürüttü Mister Pickwick. “Böyle sürüp gitmesine müsaade edemem. O hatunun rahat görünüşünden pekâlâ anlaşılıyor: Ben odamı şaşırmış olmalıyım. Şimdi üzerine varsam bütün binayı ayağa kaldıracak, burada böyle kalmamın sonuçları ise daha da feci olacak.”   </p>
			<p class="paragraf">Mister Pickwick, söylemeye hiç gerek yok, dünyanın en alçakgönüllü ve ince ruhlu insanıydı. Gece takkesini bir hanımın önünde sergilemeye hiç gelemezdi; ne ki o Allahın belası şeritleri bağlarken düğüm etmişti, şimdi ne yapsa takkeyi başından çıkaramıyordu. Oysa bir an önce orda olduğunu belli etmeliydi. Başka tek bir yolu vardı takkesini göstermeden açığa çıkmanın. Perdenin arkasına çekildi, ordan sesini bir hayli yükseltip ünledi:   </p>
			<p class="paragraf">“Ha... hum!”   </p>
			<p class="paragraf">Kadının bu beklenmedik sesten fena halde sarsıldığı sazlı mumun gölgeliğine çarpmasından belliydi ama, sesin bir hayal mahsulü olduğuna kendini ikna etmiş olduğu da bir o kadar açıktı, çünkü Mister Pickwick kadının korkudan bayılıp kaskatı yere düştüğü zannıyla yeniden gözünü perde aralığına uydurup baktığında, o yine derin düşünceler içinde ocakta yanan ateşi seyretmekteydi.   </p>
			<p class="paragraf">“Ne acayip bir kadın bu!” diye düşündü Mister Pickwick başını tekrar içeri çekerek. “Ha... hum!”   </p>
			<p class="paragraf">Bu son sesler –ki efsanenin bize öğrettiği gibi tüyler ürpertici dev Blunderborne’un<span class="dipp"><a class="_idFootnoteLink" href="#footnote-225-42" id="footnote-225-42-backlink">42</a></span> çulu sermenin artık vaktidir dediği zamanki seslere çok benzemekteydi– bir kere daha hayal mahsulü oldukları zannedilemeyecek kadar açık ve seçik duyulabilecek gibiydiler.   </p>
			<p class="paragraf">“Ay!” dedi orta yaşlı hanım.” “O ne öyle?”  </p>
			<p class="paragraf">“Bi... bi... bir bey, hanfendi” diye kekeledi Mister Pickwick perdenin arkasından.   </p>
			<p class="paragraf">“Bir bey mi!” diye müthiş bir çığlık attı hanfendi. “Eyvah, mahvoldum!” diye düşündü Mister Pickwick.   </p>
			<p class="paragraf">Kadın avazı çıktığı kadar haykırdı:   </p>
			<p class="paragraf">“Yabancı bir erkek!”   </p>
			<p class="paragraf">Müessesenin ayağa kalkması an meselesiydi. Kapıya koşan kadının eteklerinin hışırdadığını işitti Mister Pickwick.   </p>
			<p class="paragraf">“Hanımefendi” dedi son bir gayretle, çaresizlikten afallamış bir halde, “hanımefendi!”   </p>
			<p class="paragraf">Her ne kadar Mister Pickwick hiçbir belli amaç gütmeden başını çıkarmış idiyse de, öyle yapması iyi oldu o anda. Hatun kişi, daha önce de belirttiğimiz gibi, kapıya yakın bir yerde duruyordu, kapıdan çıkıvermesi merdivene ulaşmasına yetecekti. Mister Pickwick’in gece takkesinin öyle apansız ortaya çıkması onu odanın en kuytu köşesine geri kaçırmamış olsaydı çoktan öyle yapmış olacaktı; onun yerine, şimdi o kuytu köşede kalakalmış, çılgınlar gibi Mister Pickwick’e bakıyor, Mister Pickwick de çılgınlar gibi ona bakıyordu.   </p>
			<p class="paragraf">“Alçak adam!” dedi hatun kişi, gözlerini ellerinin arkasına saklayarak. “Ne yapmaya geldiniz buraya?”   </p>
			<p class="paragraf">“Hiçbir şey, hanfendi, hiç, hiçbir şey” dedi Mister Pickwick, yalvarırcasına.   </p>
			<p class="paragraf">“Hiçbir şey mi?” kadın gözlerini kaldırıp baktı.   </p>
			<p class="paragraf">“Hiçbir şey, efendim, şerefim hakkıyçün” derken Mister Pickwick başını öyle bir salladı ki gece takkesinin pomponu yine havalarda uçtu. “Başımda gece takkesiyle bir hanımefendiye hitap etmenin utancı altında ezilmekteyim, efendim (burada hatun kişi kendi gece takkesini çabucak çıkarıverdi); ne var ki, çıkaramıyorum onu, efendim (burada Mister Pickwick, sözüne vurgu yapma maksadıyla takkesini şiddetle çekiştirdi). Şimdi anlıyorum ki, hanfendi, burasını kendi yatak odam zannetmişim. Ben buraya geldikten sonra beş dakika geçmemişti ki siz birdenbire içeri girdiniz.”   </p>
			<p class="paragraf">“Çok uyduruk bir hikâye” dedi hatun kişi, hıçkırıklara boğularak, “doğruysa derhal terk edin bu odayı!”   </p>
			<p class="paragraf">“Öyle yapacağım, hanfendi, büyük memnuniyetle, efendim” dedi Mister Pickwick.   </p>
			<p class="paragraf">“Hemen şimdi, bu anda!” dedi hanım.   </p>
			<p class="paragraf">Mister Pickwick telaşla, “Elbette, efendim. Ben... yani... o kadar üzgünüm ki... ” diyerekten yatağın ayakucunda göründü. “Hiç istemeden telaşa ve heyecana kapılmanıza sebep olduğum için çok, çok müteessirim, hanımefendi.”   </p>
			<p class="paragraf">Hatun kişi ona kapıyı gösterdi. İşte o anda, o son derece zor koşullar altında, Mister Pickwick’in karakterinin en mümtaz vasıflarından biri bir kere daha ortaya çıktı. Eski günlerin atlı bekçileri gibi şapkasını alelacele gece takkesinin üzerine geçirmiş, botlarını ve tozluklarını eline almış, ceketini, yeleğini kolunda taşıyor olabilirdi ama hiçbir şey onun doğuştan terbiyesine halel getiremezdi.   </p>
			<p class="paragraf">“Fevkalade mütessirim, hanfendi” diyerek o hâliyle yerlere kadar eğildi.   </p>
			<p class="paragraf">“O halde hemen odayı terk edin!” dedi hanfendi.   </p>
			<p class="paragraf">“Hemen, efendim. Şimdi gidiyorum.” Mister Pickwick kapıyı açtı ve botlarının ikisini birden yere düşürdü!   </p>
			<p class="paragraf">Sonra, “Umarım, hanfendi” diyerek onları yerden topladı, yine eğilip selam verdi. “Umarım, hiç lekelenmemiş şerefim ve cinsinize beslediğim sonsuz hürmet bu hadisede yetersiz de olsa... ” derken cümlesini biteremeden hatun kişi onu ite kaka koridora sürüp arkasından kapıyı kilitlemiş, sürgüsünü sürmüştü.   </p>
			<p class="paragraf">İçine düştüğü bu son acıklı durumdan daha fazla gürültüye patırdıya yol açmadan kurtulmuş olduğu için kendini tebrik etmeye ne kadar hak kazanmış olursa olsun, Mister Pickwick’in hâli hiç de iyi değildi. Gecenin ortasında, herkesin gelip geçebileceği bir koridorda ve hiç tanımadığı bir mekânda yalnız başına ve yarı çıplaktı. Mum ışığıyla bir türlü keşfedemediği bir odanın yolunu bu zifir karanlığında nasıl bulacaktı? Bunun için girişeceği beyhude gayretlerde en ufak bir gürültü çıkaracak olsa, uykusuz kalmış bir yolcu onu pekâlâ vurur, hattâ belki de öldürürdü. Hiç çaresi yok, gün ışığıncaya kadar olduğu yerden kıpırdamayacaktı. Koridorda el yordamıyla birkaç adım attıktan, öyle yaparken birkaç çift bota takılıp sendeleyerek büyük telaşlara kapıldıktan sonra duvarda bir küçük girintiye sokulup çömeldi ve elinden geldiği kadar işi filozofluğa vurarak şafağın sökmesini beklemeye koyuldu.   </p>
			<p class="paragraf"> Ne ki öyle bir sabır sınavından daha geçmesi nasibinde yazılı değilmiş. Saklandığı yerde çok kalmamıştı, koridorun sonundan bu yana elinde ışık taşıyan bir karaltının yaklaşmakta olduğunu gördü; yüreği ağzına geldi ama, duyduğu dehşet bir anda sevince dönüştü: Sadık hizmetkârı Samuel Weller’dı gelen. Sam, gece postasını bekleyen meydancı çocukla sohbete dalıp geç saate kadar ayakta kalmış, şimdi uyumaya gidiyordu.   </p>
			<p class="paragraf">“Sam” dedi Mister Pickwick, ansızın onun önüne çıkarak, “benim yatak odam neresi?”   </p>
			<p class="paragraf">Sam Weller efendisinin yüzüne bakakaldı... Aynı soru tam üç kere tekrarlandıktan sonra, geri dönerek bir türlü bulunamayan odaya götürdü onu.   </p>
			<p class="paragraf">Mister Pickwick yatağa girerken, “Bu gece hiç işitilmemiş, korkunç bir yanlışlık yaptım, Sam” dedi.   </p>
			<p class="paragraf">“Öyle gibi görünüyor, beyim” dedi Sam, sesinde müstehzi bir tınıyla.   </p>
			<p class="paragraf"> “Ama” dedi Mister Pickwick, “şuna kesin kararlıyım: Bu handa altı ay bile kalacak olsam bir daha asla dehlizlerine tek başıma dalmayacağım!”   </p>
			<p class="paragraf">“Daha basiretli bir karara varamazdınız, beyim” dedi Sam Weller. “Birinin sizinle meşgul olması lazım, zihniniz gezmelere çıktığında.”   </p>
			<p class="paragraf">“Bununla ne demek istiyorsun, Sam?” diye sordu Mister Pickwick. Yatakta doğruldu ve sanki bir şey daha söylemek üzereymiş gibi elini ileri uzattı, ama birden kendini tutup yüzünü duvara döndü, “İyi geceler” dedi uşağına.   </p>
			<p class="paragraf">“İyi geceler” dedi Sam de.   </p>
			<p class="paragraf">Kapıdan çıkınca bir durakladı. Başını salladı, yine yürüdü, durdu, üfleyip mumu söndürdü, yine başını salladı... ve sonunda aklı bir şeye takılmış gibi, ağır ağır yürüyerek kendi odasının yolunu tuttu.   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-40-backlink" id="footnote-225-40">40</a>	Metodist Kilisesi: İngiltere’de, kitapta (İncil ve Tevrat) yazılanlardan ziyade, kişisel saf inanca vurgu yapan bir Protestan tarikatı. Özellikle sanayi devrimi döneminde (18.-19. yüzyıllar) aktif ve yaygındı. (ç. n.) </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-41-backlink" id="footnote-225-41">41</a>	Latince “Post meridian” öğleden sonra demektir.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-42-backlink" id="footnote-225-42">42</a>	“Jack ve Fasulye Sapı” (Jack And The Beanstalk) adlı İngiliz masalında İngiliz erkeklerinin kemiklerini öğütüp ekmek yapan devin adı. (ç. n.)</p>
				</div>
			</div>
		</div>
	</body>
</html>