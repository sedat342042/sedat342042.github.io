<html xmlns="http://www.w3.org/1999/xhtml">
	<head>
		<title>6-37</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-39">FASIL 38  </p>
			<p class="arabaslik_orta ParaOverride-9">Bay Winkle’ın nasıl tavadan fırlayıp usulca ve   </p>
			<p class="arabaslik_orta">kendiliğinden ateşe düştüğünü anlatan fasıl<span class="CharOverride-9">  </span></p>
			<p class="paragbas">Royal Crescent sakinlerini yukarıda anlatıldığı gibi onca telaşa salan alışılmadık gürültünün talihsiz müsebbibi, utanç ve endişe dolu bir gece geçirdikten sonra, dostlarının hâlâ altında uyumakta oldukları çatıyı nereye gittiğini hiç bilmeden terk etti. Winkle’ı bu adımı atmaya sevk eden ince ve nâzik hissiyat ne kadar takdire şayan ve övgüye layık görülse azdır. “Eğer” diye düşünüyordu Winkle, “bu Dowler denilen adam şahsıma bilfiil şiddet uygulamaya kalkacak olursa (ki öyle yapacağından eminim) onu düelloya çağırmam şart olacak. Karısı var: Onu seven ve ondan başka dünyada kimsesi olmayan bir insan. Aman yarabbi! Ya çok kızar da onu öldürürsem, sonra n’aparım ben!” Bu üzücü düşünce iyi yürekli gencin hissiyatı üzerinde öyle bir tesir yarattı ki, dizleri titredi; çehresinde, içinde kopan fırtınanın tedirgin edici alametleri belirdi. Heybesini kaptığı gibi, ayaklarının ucuna basa basa merdivenden aşağı indi, lanet olasıca sokak kapısını elinden geldiği kadar sessizce kapattı ve yürüdü. Royal Otel’e varınca, orada Bristol’e hareket etmek üzere olan bir posta arabası buldu; gideceği yer maksada uysun da isterse Bristol olsun diye düşünerek sürücü katına tırmandı ve makul bir hesapla bütün yolu her gün en az iki kez kat eden bir çift atın katedebileceği en kısa zamanda hedefine ulaştı.  </p>
			<p class="paragraf">Bush Hanı’na inip yerleşti. Dowler’ın gazabı bir nebze yatışıncaya kadar Mister Pickwick’le mektuplaşmayı erteleme niyetinde olduğundan, şehri gezmeye çıktı. Şehir o güne kadar gördüklerinden bir kerte daha kirli göründü gözüne. Limanı ve gemicilik tesislerini dolaştıktan, katedrali de gezdikten sonra birilerine Clifton’ın yolunu sordu, verilen tarife uyarak bir süre yürüdü. Ne var ki, Bristol’ün kaldırımları dünyanın en geniş ve temiz kaldırımları olmadığı gibi, sokakları da en düz ve en az karışık sokakları değildi; karmakarışık, dolambaçlı yollardan bunaldı, etrafta yol soracağı doğru dürüst bir başka dükkân bulmak için bakınmaya başladı.  </p>
			<p class="paragraf">Gözüne yeni boyanmış bir yapı ilişti: Bir dükkânla özel mesken arası bir yere çevrildiği çok olmamıştı. Sokak kapısının üstündeki, açılmış yelpaze tarzı küçük pencerenin tepesinde yanan kırmızı lambadan, bir vakitler sokağa bakan oturma odası penceresinin üstünde ahşap kaplama zeminde altın sarısı harflerle “Muayenehane” yazıyor olmasaydı bile burasının bir hekime ait olduğu yeterince anlaşılırdı. Winkle soruşturmasını yürütmek için müsait bir yer bulduğunu düşünerek bu küçük dükkâna girdi. İçerisi, üzerlerine yaldızlı etiketler yapıştırılmış bir sürü çekmece ve şişeyle doluydu. Kimsecikler yoktu. Burasının, kapısında tekdüzeliği bozma adına bu defa da beyaz harflerle “Muayenehane” yazdığı için olsa gerek, müessesenin en iç, mahrem mekânı olduğuna kanaat getirdi; avluya bakan arka salonda olabilecek bir kimsenin dikkatini çekmek için, cebinden çıkardığı gümüş parayı tezgâha vurdu.   </p>
			<p class="paragraf">İlk vuruşta, sanki birileri bir yerde şömine demirleriyle bir eskrim maçı sürdürüyormuş gibi, baştan beri bir gürültü vardı, o aniden kesildi; ikinci vuruşta, gözünde yeşil gözlük, elinde çok büyük bir kitapla çalışkan çehreli bir genç adam usulca dükkânın içine süzüldü, tezgâhın arkasına geçerek ziyaretçiye ne istediğini sordu.  </p>
			<p class="paragraf">“Rahatsız ettiğim için çok özür dilerim” dedi Winkle, “bir yere gidiyordum da acaba..?” Çalışkan adam, “Ha! Ha! Ha!” diye bir kahkaha atarak koca kitabı havaya fırlattı ve tezgâhın üstünde ne kadar şişe varsa hepsini birden tuzla buz etmesine kalmadan büyük bir beceriyle tekrar yakaladı. “Şu işe bak, yahu!” dedi.   </p>
			<p class="paragraf">Bakmaya değerdi, hiç şüphesiz. Zira Winkle hekim kılıklı şahsın bu acayip davranışı karşısında feci sûrette afallamış bir halde ve yüzünde son derece tedirgin bir ifadeyle elinde olmadan kapıya doğru geri geri çekilmekteydi.   </p>
			<p class="paragraf">“Ne? Tanımadınız mı beni?” dedi hekim görünüşlü şahıs.   </p>
			<p class="paragraf">Winkle o zevki tatmamış olduğuna dair bir şeyler geveleyecek oldu.   </p>
			<p class="paragraf">“İyi öyliyse” dedi öteki. “Benden daha iş geçmemiş, bu anlaşılıyor.” Ve elinde tuttuğu kitabı dikkate değer bir çeviklikle bir tekmede dükkânın ta öte ucuna yolladı, yeşil gözlüğünü çıkararak bir zamanlar Borough’da Guy’s Hastanesi’nden, Lant Sokağı’nda mukim Bay Robert Sawyer’ın tıpkısının aynısı bir suratla sırıttı.   </p>
			<p class="paragraf">“Beni takip etmediğinizi söylemeyeceksiniz herhalde?” dedi, Winkle’ın elini sıcak ve dostça duygularla sıkarak.   </p>
			<p class="paragraf">“Yemin ederim, etmiyordum” dedi Winkle. O da hararetle sarıldı Sawyer’ın eline.   </p>
			<p class="paragraf">Bob Sawyer, “İsmimi niye görmediğinizi merak ettim?” diyerek dostunun dikkatini dış kapıya çekti. Orada, aynı beyaz boyayla, “Sawyer – müteveffa Nockemorf ” yazılıydı.   </p>
			<p class="paragraf">“Hiç gözüme çarpmadı” dedi Winkle.   </p>
			<p class="paragraf">“Çok yazık! Siz olduğunuzu bilseydim dışarı fırlar, kucaklardım sizi; ama inan olsun, kralın vergi memuru geldi zannettim.”   </p>
			<p class="paragraf">“Demeyin!” dedi Winkle.   </p>
			<p class="paragraf">“Öyle” dedi Bob Sawyer. “Burada olmadığımı söyleyecektim, eğer bir mesaj bırakırsanız onu muhakkak kendime veririm diyecektim. Zira memur beni tanımaz. Tanzifat Tenvirat’tan da tanımazlar. Kilise ödeneğinin adamları kim olduğumu tahmin ediyorlar galiba, Sular Dairesi’nin ise çok iyi bildiğini ben biliyorum... Buraya ilk geldiğimde bir dişini çekmiştim. Fakat gelin, içeri girin, buyrun!” Böyle konuşa konuşa Bob Sawyer Winkle’ı arka salona doğru iteledi. Orada kıpkızıl ısınmış ocak demiriyle şömine tablasında dairevi kovuklar oymakta olan kişi, Bay Benjamin Allen’dan başkası değildi.   </p>
			<p class="paragraf">“Hiç beklemediğim bir hoşluk bu. Ne güzel bir yeriniz var!” dedi Winkle.   </p>
			<p class="paragraf">“Evet, fena değil” diye karşılık verdi Bob Sawyer. “O harika geceden hemen sonra mezun oldum, dostlarım bu işi kotarmak için ne gerekiyorsa karşıladılar, siyah takımları kuşandım, gözlüğü taktım, olanca ciddiyetimi takınıp buraya geldim.”   </p>
			<p class="paragraf">Winkle, bu işlerden anlarmış gibi “Ufak ama iyi bir iş olduğuna şüphe yok” dedi.   </p>
			<p class="paragraf">“Yaa, iyidir, o kadar iyi ki birkaç yıla kalmaz kazancımın tamamını bir şarap kadehine doldurup üstünü böğürtlen yaprağıyla örtebilirsiniz.”   </p>
			<p class="paragraf">“Sahi mi? Bu kadar hazır mal varken burda böyle..?”   </p>
			<p class="paragraf">“Sahte, azizim” dedi Sawyer. “Çekmecelerin yarısı boş, öbür yarısı da tıkalı, açılmaz!”   </p>
			<p class="paragraf">“Saçmalamayın!”   </p>
			<p class="paragraf">“Vakıa... Namusum hakkıyçün!” Bob Sawyer tezgâhın arkasından çıktı, dükkânın içine geldi; sahte çekmecelerden bazısının küçük pirinç topuzlarına asılarak, dediğinin doğru olduğunu gösterdi. “Sülüklerden başka hemen hiçbir şey sahici değil bu dükkânda, onlar da elden düşme.”   </p>
			<p class="paragraf">“Hiç ihtimal vermezdim” dedi Winkle, hayretler içinde.   </p>
			<p class="paragraf">“Aman haa! Görünüş dediğiniz ne işe yarar ki sonra. Fakat ne içersiniz? Bizim gibi yapın. Mükemmel. Ben, güzel dostum, şu dolaba elini bi soksan da çıkarsan hazım ilacını...”  </p>
			<p class="paragraf">Benjamin Allen denileni yapmaya dünden razıydı; hemen, bunu belli etmek istercesine gülümsedi ve elinin altındaki gömme dolaptan yarısına kadar dolu bir siyah içki şişesi çıkardı.   </p>
			<p class="paragraf">“Su almayacaksınız, herhalde?” dedi Bob Sawyer.   </p>
			<p class="paragraf">“Teşekkür ederim. Vakit daha erken de, sulandırsam iyi olacak. Bir mahzuru yoksa...”   </p>
			<p class="paragraf">“Ne mahzuru olur? Siz kendinize yakıştırdıktan sonra!” dedi Bob Sawyer. Konuştuğu sırada bir bardak içkiyi hızla, bir defada yuvarladı. “Ben, uzat hadi şu tası” dedi sonra.   </p>
			<p class="paragraf">Benjamin Allen deminki dolaptan, Bob Sawyer’ın iş yerine pek uygun düştüğü için sahip olmaktan büyük gurur duyduğunu söylediği bir küçük tas çıkardı. Tasa konulan su, Bob Sawyer’ın pencere altı taburesi gibi kullanılan, üzerinde “soda” yazılı bir kutudan çıkardığı birkaç kürek kömür üzerinde bir süre ısıtılıp kaynayınca, Winkle içkisini sulandırdı. Şundan bundan konuşurlarken dükkâna bir oğlan çocuğu girdi, sohbet yarıda kesildi. Üzerinde koyu gri uşak kisvesi, başında sırma şeritli şapka vardı çocuğun; koltuğunun altında üstü örtülü bir sepet taşıyordu. Onu görür görmez Bob Sawyer, “Tom, gel lan buraya, hayta!” diye seslendi.   </p>
			<p class="paragraf">Oğlan geldi, onun önünde durdu.  </p>
			<p class="paragraf">“Bristol’ün bütün kazıklarıyla birdirbir oynuyormuşsun diyorlar, aylak hergele!” dedi Sawyer.   </p>
			<p class="paragraf">“Hayır, efendim, o doğru değil” diye karşılık verdi oğlan.   </p>
			<p class="paragraf">“Oynamasan iyi olur” dedi Bob Sawyer, tehditkâr bir bakışla. “Yanında çalıştırdığı çocuk kaldırım kenarında misket peşinde koşan ya da araba yolunda birdirbir atlayan bir hekime kim gelir tedavi olmak ister? Mesleğine hiç saygın yok mu senin, alçak! Götürdün verdin mi ilaçların hepsini?”   </p>
			<p class="paragraf">“Verdim, efendim.”   </p>
			<p class="paragraf">“O yeni ailenin taşındığı büyük evdeki çocuğa toz, damla hastası asabi ihtiyar için günde dört defa alınacak haplar?”   </p>
			<p class="paragraf">“Evet, efendim.”   </p>
			<p class="paragraf">“İyi öyleyse. Kapat kapıyı, dükkâna göz kulak ol!”   </p>
			<p class="paragraf">Çocuk giderken, Winkle konuştu:   </p>
			<p class="paragraf">“İşler hiç de bana söylediğiniz kadar kötü değilmiş, evlere gönderilen ilaçlar varmış ya işte” dedi.   </p>
			<p class="paragraf">Bob Sawyer başını uzatıp dükkânı kolaçan etti, söyleneni işitecek bir yabancı var mı diye. Sonra, Winkle’a doğru eğilip sesini kısarak, “Hepsini yanlış adrese götürüyor” dedi.   </p>
			<p class="paragraf">Winkle şaşkın bakışlarla süzdü Bob Sawyer’ı. O ve arkadaşı birbirlerine bakıp güldüler.   </p>
			<p class="paragraf">“İnanmıyorsunuz, değil mi?” dedi Bob. “Bu bir eve gidiyor, servis zilini çalıyor, üzeri adressiz bir ilaç paketini hizmetçinin eline tutuşturuyor, çekip gidiyor. Hizmetçi ilaçları yemek odasına götürüyor, evin babası paketi açıyor, etikette yazılanları okuyor: ‘Şurup, yatarken alınacak... Haplar, bir önceki gibi... Losyon, her zamanki gibi... İstenilen toz. Sawyer -müteveffa Nockemorf’dan. Hekim reçeteleri itina ile hazırlanır.’ Ve falan filan... Adam bunu karısına gösteriyor... Kadın etiketi okuyor, sonra paket aşağıya, hizmetkârlara yollanıyor. Onlar da okuyorlar etiketi. Ertesi gün bizimki kapıyı çalıyor: ‘Çok afedersiniz, bir yanlışlık oldu... İş öyle çok ki... Teslim edilecek bi sürü paket... Bay Sawyer’ın iyi dilekleri... Müteveffa Nockemorf.’ İsim yayıldıkça yayılıyor. Tıp dünyasında bu iş böyle, n’apacaksın! Bundan iyi reklam mı olur? 120 gramlık bir şişemiz var, Bristol’deki evlerin yarısına girdi çıktı, daha da işi bitmedi.”  </p>
			<p class="paragraf">“Hayret doğrusu” dedi Winkle, “Ne dolap ama!”   </p>
			<p class="paragraf">“Bunun gibi bir düzine iş düştü kucağımıza” dedi Bob, gözleri sevinçten parıldayarak. “Sokak lambalarını yakan adama, bu taraflara her geldiğinde gece çıngırağını on dakika çalması için haftada on sekiz peni ödeniyor. Benim oğlan her pazar günü ilahilere sıra gelmezden önce koşa koşa kiliseye girer, o sırada etraflarına bakınıp durmaktan başka bir şey yapmayan insanların önünde yüzü dehşetten ve yeisten allak bullak olmuş bir halde beni dışarı çağırır. ‘Aman yarabbi, hastalanan biri var!’ diye düşünür herkes. “Sawyer’a –müteveffa Nockemorf– haber salınmış yine. Delikanlının işi başından aşkın!’”   </p>
			<p class="paragraf">Tıbbın kimi gizli kapaklı işlerinin böyle ortaya dökülmesi son bulunca Bob Sawyer’la arkadaşı, Ben Allen, oturdukları iskemlelerin arkalarına yaslanıp kahkahalarla güldüler. Bundan aldıkları haz yetince, hasbıhal Winkle’ın daha yakından ilgi duyduğu konulara çevrildi.  </p>
			<p class="paragraf">Benjamin Allen’ın boğma içki içince ne denli duygusallaştığından ima yollu söz etmiştik galiba. Yalnız onda görülen bir hal değildir bu; birkaç kez aynı rahatsızlıktan mustarip olan hastalarla ilgilenmek zorunda kalmış olduğumuzdan, biz de tanıklık edebiliriz. Hayatının tam bu döneminde Benjamin Allen daha önce hiç olmadığı kadar aşırı sulugöz duygulanmalara kapılabiliyordu. Bu illetin sebebi kısaca şuydu: Aşağı yukarı üç haftadır Bob Sawyer’ın yanında kalıyordu. Bob içmeden yaşayabilecek bir insan değildi; Benjamin Allen’ın da bilhassa güçlü irade sahibi biri olduğu söylenemezdi. Sonuç: Sözü geçen bütün o zaman zarfında Benjamin Allen yarı sarhoşlukla tam sarhoşluk arasında gidip gelmişti.  </p>
			<p class="paragraf">Ben Allen, daha önce sözü edilen elden düşme sülüklerden birkaçını bir reçeteye göre hazır hâle getirmek için Bob Sawyer’ın tezgâh arkasında kayıplara karışmış olmasını fırsat bilerek, “Aziz dostum, çok perişanım!” dedi.   </p>
			<p class="paragraf">Winkle bunu işitmekten ne büyük bir üzüntü duyduğunu belirttikten sonra, acılı öğrencinin acılarını hafifletmek için yapabileceği bir şey var mı diye sordu.   </p>
			<p class="paragraf">“Hiçbir şey yok, azizim, hiçbir şey!” dedi Ben. “Arabella’yı hatırlıyor musunuz, Winkle? Kız kardeşim Arabella’yı, hani bizler Wardle’lardayken oradaki kara gözlü, küçücük kızı? Dikkatinizi çekmiş miydi bilmem ama pek hoş küçük bir kız, Winkle. Yüzünü benim yüz hatlarımdan hatırlarsınız belki?”   </p>
			<p class="paragraf">Winkle’a güzel Arabella’yı hiçbir şeyin hatırlatmasına gerek yoktu. İyi ki de öyleydi, çünkü kardeşi Benjamin’in yüz hatları muhakkak ki hâfızasını tazelemesine hiçbir sûrette yardımcı olmayacaktı. Elinden geldiği kadar sakin görünerek adı geçen hanımefendiyi gayet iyi hatırladığını söyledi ve bütün samimiyetiyle iyi sıhhatte olduğu ümidini dile getirdi.   </p>
			<p class="paragraf">Ben Allen buna, “Dostumuz Bob çok zarif bir insandır, Winkle” demekten öte bir karşılık vermedi.   </p>
			<p class="paragraf">“Evet, çok” dedi Winkle; fakat o iki isim arasında böyle yakın bir bağ kurulmasından hiç mi hiç hoşlanmamıştı.   </p>
			<p class="paragraf">“Benim gözümde onlar birbirleri için yaratılmış ve bu dünyaya gönderilmişlerdir, Winkle” diye sürdürdü Ben Allen sözünü, içki bardağını sert bir hareketle yerine koyarak. “Mukadderat, aziz dostum, mukadderat! Aralarında sadece beş yıl yaş farkı var, her ikisinin de doğumu ağustostadır...”  </p>
			<p class="paragraf">Winkle bu olağanüstü, akıl almaz tesadüfe şaştığını beyan edemeyecek kadar Ben Allen’ın daha neler söyleyeceğini merak etmekteydi. Ben birkaç damla gözyaşı döktükten sonra konuşmaya devam etti. Dostu hakkında beslediği bütün takdir, saygı ve hayranlık duygularına rağmen Arabella’nın, anlaşılmaz bir biçimde ve tam bir sorumsuzlukla onun şahsına karşı akıl almaz bir infial içerisinde olduğunu söyledi.   </p>
			<p class="paragraf">“Galiba” diye bağladı sözünü, “önceliği olan bir bağlılık söz konusu...”   </p>
			<p class="paragraf">Winkle’ın yüreği ağzına geldi. “Kime olabilir acaba, bir fikriniz var mı?” diye sordu.   </p>
			<p class="paragraf">Ben, ocak demirini kapıp başının üstünde cengâverce savurarak hayali bir kafatasına acımasız bir darbe indirirken, bütün istediğinin o kişinin kim olabileceğini tahmin edebilmek olduğunu söyledi.   </p>
			<p class="paragraf">Hemen ardından, “Hakkında ne düşündüğümü gösterirdim ona” diyerek ocak demiriyle başının üstünde daha da ürkütücü başka çemberler çizdi.  </p>
			<p class="paragraf">Bütün bunlar Winkle’ın heyecanını hayli yatıştırmıştı. Birkaç dakika hiç konuşmadı, sonra her şeyi göze alıp Arabella hanımın Kent’te olup olmadığını sordu.   </p>
			<p class="paragraf">“Hayır, hayır” dedi Ben, demiri bir kenara bırakarak kararsız bir bakışla. “Wardle’ın evinin, başına buyruk bir genç kız için hiç uygun bir yer olmadığını düşündüm, annemiz ve babamız ölmüş oldukları için hâliyle koruyucusu ve vasisi olarak aldım buralara getirdim onu, sakin ve mazbut bir evde, ihtiyar teyzemizin yanında birkaç ay kalsın diye. Bu ona iyi gelecek sanıyorum. Aksi halde bir süreliğine yurtdışına çıkarır, bakarım o bir işe yarayacak mı?”   </p>
			<p class="paragraf">“Ha, yani teyze Bristol’de, öyle mi?” diye kekeledi Winkle.   </p>
			<p class="paragraf">“Yok, canım, Bristol’de filan değil” dedi Ben Allen, başparmağını sağ omuzundan arkaya aşırarak, “şurda aşağıda bi yerde, oralarda işte. Ama Bob geliyor. Bir şey söyliyim demeyin sakın, hiçbir şey, azizim!”  </p>
			<p class="paragraf">Kısa süren bir muhabbetti ama Winkle’ı fena halde heyecanlandırmış, tedirgin etmişti. Arabella’nın kalbinin bir başkası tarafından kazanılmış olabileceği kuşkusu yüreğini dağlamıştı. Söz konusu şahıs acaba kendisi olabilir miydi? O yüzden mi güzel Arabella capcanlı Bob Sawyer’a yüz vermemişti? Arzusuna nail olmuş başka bir rakibi mi vardı yoksa? Ne pahasına olursa olsun Arabella’yı görmeye karar verdi. Lakin tam da burada aşılması imkânsız bir engel çıkıyordu karşısına: Ben Allen’ın sözünü ettiği “şurda aşağıda bi yer” ve “oralar” ne demeye geliyordu? Üç mil ötesi miydi, otuz mil miydi, yoksa üç yüz mil mi? Bu hususta hiçbir fikri yoktu.  </p>
			<p class="paragraf"> Ne ki, aşkı üzerinde öyle uzun boylu düşünmeye hiç hâli yoktu o sırada; Bob Sawyer’ın geri gelmesinin hemen ardından, onun (Bob Sawyer’ın) kendisinin mutlaka kalıp ev sahipleriyle paylaşmasında ısrar ettiği etli börek de fırından gelmişti. Arada bir uğrayıp Bob’un işlerini gören bir gündelikçi kadın sofra örtüsünü sermişti; gri kisveli oğlanın annesinden üçüncü bir çatal ve bir bıçak ödünç alınarak (Bob’un ev düzeni henüz tam kurulabilmiş değildi) sofraya oturuldu. Bira, Bob Sawyer’ın deyişiyle “kendine mahsus kalay kabından” içilecekti.  </p>
			<p class="paragraf">Yemekten sonra Bob Sawyer dükkândaki en büyük havanı getirtip içine koyduğu malzemeyi havan tokmağını kullanmak sûretiyle ve tam bir eczacıya yakışır ustalıkla ezip karıştırarak kötü kötü kokan bol romlu bir panç yaptı. Kendisi bekâr olduğu için evde tek bir bardak vardı, misafire hoşluk olsun diye onu Winkle’a tahsis ettiler. Ben Allen’a ucuna mantar tıkalı bir huni düştü; Bob Sawyer eczacıların reçete hazırlarken sıvı maddeleri ölçmekte kullandıkları, üzeri anlaşılmaz birtakım esrarengiz formüllerle kaplı geniş ağızlı kristal kaplar vardır, onlardan biriyle yetindi. Bu hazırlıklar tamamlanınca pançın tadına bakılarak pek mükemmel olduğuna karar verdiler. Winkle’ın bir ölçek hakkına karşılık Bob ile Ben Allen’a ikişer hak tanımakta anlaştılar ve hep birden mutluluk içinde, dostça duygularla içkilerini yudumlamaya koyuldular.  </p>
			<p class="paragraf">Bob Sawyer, meslek âdâbına uymaz diyerek şarkı söylemedi. Bunu telafi etmek için o kadar çok konuşuldu ve gülüşüldü ki, gürültüsü sokağın ta öteki ucundan duyulabilirdi… Bir ihtimal, duyuldu da. Muhabbet, her zamanki gibi tezgâhın üstüne durmadan adını yazıp sonra hemen silmek yerine camlı kapıdan içerisini dikiz eden ve bu sûretle hem dinleyip hem de seyretmekle vakit geçiren Bob Sawyer’ın çırağının daha az sıkılmasına ve zihni melekelerinin o kadar daha gelişmesine yaradı.  </p>
			<p class="paragraf">Bob’un neşesi hızla azgınlık sınırına yaklaşmaktaydı; Ben Allen duygularının coşkusuyla her zaman olduğu gibi yine kendinden geçti geçecekti; pançtan tek bir damla kalmamış gibiydi... Tam o sırada küçük oğlan alelacele içeri gelerek kapıda genç bir kadının Sawyer -müteveffa Nockemorf’un iki üç sokak ötedeki bir eve hemen gitmesi gerektiğini söylediğini haber verdi. Meclis dağıldı. Mesajı yirmi kere tekrarlattıktan sonra anlayan Bob, ayılmak için başına ıslak bir bez sararak yeşil gözlüğünü taktı, yola çıktı. Winkle, Bob dönene kadar orada kalması için bütün ricalara, ısrarlara karşı koydu ve Ben Allen ile, bırakın en ilgi duyduğu konuyu, herhangi bir başka konuda anlaşılabilir bir görüşmeyi sürdürmesinin imkânsızlığını pekâlâ anlamış olarak müsaade istedi ve Bush Oteli’ne dönmek üzere oradan ayrıldı.   </p>
			<p class="paragraf">Zihnini işgal eden endişe ve Arabella’nın tahrik ettiği değişik düşünceler, bir havan dolusu içkiden kendi payına düşenin başka durumlarda üzerinde yaratacağı tesire ket vurmuştu. Bu yüzden, barda bir bardak soda karışımlı alkol aldıktan sonra, akşamın olaylarından şevke gelmiş olmaktan ziyade içi daralmış olarak oturma salonuna geri döndü.   </p>
			<p class="resim"><span><img alt="032.tif" class="_idGenPageitem-35" src="image/032_fmt.jpeg"/></span>  </p>
			<p class="paragraf">Şöminenin önünde sırtı ona dönük, uzunca boylu bir adam oturuyordu. Paltosu üzerindeydi. Salonda başka kimse yoktu. Yılın o mevsimi için hava biraz fazla serindi; adam, yeni gelen de ateşten yararlanabilsin diye iskemlesini az yana çekti. Öyle yapınca yüzü ve gövdesiyle kim çıktı ortaya dersiniz? Kana susamış, kindar Dowler!  </p>
			<p class="paragraf">Winkle’ın ilk anda aklına gelen, en yakınındaki çıngırak koluna şiddetle asılmak oldu ama çıngırak ne yazık ki hemen Dowler’ın başının arkasındaydı. Oraya doğru tam bir adım atmak üzereyken durdu. Aynı anda Dowler çabucak geri çekildi.   </p>
			<p class="paragraf">“Bay Winkle, sakin olun. Sakın vurmayın, tahammül edemem, hayır, asla!” diyordu Dowler, onun gibi azgın birinden Winkle’ın hiç beklemediği kadar alttan alıcı bir yüzle.   </p>
			<p class="paragraf">“Ne vurması? Ne diyorsunuz siz, beyfendi?” dedi Winkle.   </p>
			<p class="paragraf">“Evet, efendim, öyle. Hislerinize hâkim olun. Oturun. Dinleyin beni.”   </p>
			<p class="paragraf">Winkle tepeden tırnağa titreyerek, “Beyfendi” dedi, “başımızda duran bir garson olmadan yanınızda ya da karşınızda oturmaya razı olmadan önce, açıklanması gereken bir husustan emin olmam lazım. Dün gece beni tehdit ettiniz, çok fena tehdit ettiniz.” Burada Winkle’ın yüzünden hiç renk kalmadı. Sözünü tamamlayamadı.   </p>
			<p class="paragraf">“Evet, doğru” dedi Dowler. Onun da yüzü sapsarıydı. “Kuşku doğuran durumlar söz konusuydu. Şimdi her şey açıklığa kavuştu. Cesaretinizi saygıyla karşılıyorum. Hissiyatınız mükemmel. Masumiyetinizi müdriksiniz. Buyrun elimi, beyfendi. Sıkın!”   </p>
			<p class="paragraf">“Yani, beyfendi” dedi Winkle, elini uzatsın mı uzatmasın mı bilemeden ve âdeta savunmasız bir haldeyken üzerine varılacağından korkarak, “yani... hakkaten, beyfendi...”   </p>
			<p class="paragraf">Dowler onun sözünü kesti. “Ne demek istediğinizi biliyorum. İncindiniz. Çok tabii bir şey. Ben de olsam incinirdim. Hata ettim. Beni affedin.”   </p>
			<p class="paragraf">Dowler böyle diyerek Winkle’ın elini âdeta zorla kavrayıp var gücüyle sıktı ve onun fevkalade cesur, yiğit bir insan olduğunu, onu her zamankinden daha çok takdir ettiğini söyledi.   </p>
			<p class="paragraf">“Şimdi oturun ve bana her şeyi anlatın” dedi. “Nasıl bulabildiniz beni? Ne zaman takip ettiniz? Samimi olun, söyleyin bana.”   </p>
			<p class="paragraf">“Tesadüfen oldu” dedi Winkle, görüşmenin hiç beklenmedik bu tarz acayip bir mecraya dökülmesine bir anlam veremeden, “tam bir tesadüf.”   </p>
			<p class="paragraf">“İyi ki olmuş” dedi Dowler. “Bu sabah uyandım. Savurduğum tehdidi unutmuştum. Kazaya güldüm. Dostça duygular içinde olduğumu söyledim.”   </p>
			<p class="paragraf">“Kime söylediniz?”   </p>
			<p class="paragraf">“Bayan Dowler’a. ‘Ama yemin verdin’ dedi. ‘Verdim’ dedim. ‘Düşüncesizceydi’ dedi. ‘Öyleydi’ dedim, ‘özür dileyeceğim. Nerede o?’ dedim.”  </p>
			<p class="paragraf">“Kim?” Dedi Winkle.   </p>
			<p class="paragraf">“Siz” diye karşılık verdi Dowler. “Alt kata indim, hiçbir yerde bulamadım sizi. Pickwick oradaydı, suratı asıktı. ‘Sakın ola şiddete başvurulmasın’ dedi. Anladım her şeyi. Kendinizi hakarete uğramış hissediyordunuz. Dışarı çıkmıştınız. Bir arkadaşınızı bulmaya, belki. Piştov tedarik etmeye. ‘Güçlü karakter. Onu takdir ediyorum’ dedim.”   </p>
			<p class="paragraf">Winkle öksürdü. Sözün nereye varacağını anlamaya başlamıştı; kendini önemser bir hallere girdi.   </p>
			<p class="paragraf">“Size bir not bıraktım” diye Dowler devam etti. “Çok üzgün olduğumu belirttim. Sahiden üzgündüm. Âcil bir iş dolayısıyla buraya gelmem gerekiyordu. Yazdıklarımı yeterli bulmamıştınız. Beni takip ettiniz. Sözlü açıklama talep ettiniz. Haklıydınız. Şimdi her şey halloldu, mesele kalmadı. Buradaki işim de bitti, yarın gidiyorum. Gelin, beraber gidelim.”   </p>
			<p class="paragraf">Dowler açıklamasını sürdürdükçe Winkle’ın yüzünde daha ağırbaşlı, kendinden emin bir ifade belirir oldu. Aralarındaki konuşmanın başındaki esrarlı perde kalkmıştı. Dowler’ın da, kendisi gibi, düelloda gönlü yoktu. Kısacası, bu farfara, yaygaracı adam dünyanın en pısırık, korkak ruhlu yaratıklarından biriydi. Winkle’ın ortalarda görünmeyişini kendi korkularından yola çıkarak yorumlamış, aynen onun yaptığını yapmış, gazabı yatışıncaya kadar ihtiyatlı davranıp bir köşeye sinmişti.  </p>
			<p class="paragraf">İşin iç yüzünü görmeye başlayınca Winkle’ın bakışları sertleşti. Tamamıyla tatmin olduğunu söyledi ama bunu, aksi halde çok feci, kanlı belalı bir şeyler olmasının önlenemeyeceğini düşündürecek bir havada söyledi. Dowler da Winkle’ın âlicenap ve lütufkâr hassasiyetine hayran olmuştu. Taraflar ebedi dostluk beyanları ardından ayrılıp yatmaya gittiler.   </p>
			<p class="paragraf">Gece yarısı sularında Winkle ilk uykusunun sıcak huzuru içinde kendini koyvermiş gitmişken, yaklaşık yirmi dakika sonra, oda kapısının gümbür gümbür vurulmasıyla birdenbire uyandı. Kapı artan bir şiddetle vurulmaya devam edince hemen yatağında doğruldu, “Kim var orda, ne oluyor?” diye seslendi.   </p>
			<p class="paragraf">“Lütfen, efendim, bir genç gelmiş, sizi hemen görmeliymiş” dedi oda hizmetçisinin sesi.   </p>
			<p class="paragraf">“Bir genç mi?” diye haykırdı Winkle.   </p>
			<p class="paragraf">Başka bir ses anahtar deliğinden karşılık verdi: “Öyle olduğu muhakkak, beyim. O ilginç delikanlı hemen içeri alınmazsa çok mümkündür ki bacakları suratından önce içeri girsin...”  </p>
			<p class="paragraf">Delikanlı bu imayı telaffuz ettikten sonra, söylediklerini vurgularcasına kapının alt bölmelerinden birine bir tekme dokundurdu.   </p>
			<p class="paragraf">“Sam, sen misin?” dedi Winkle, yataktan yere atlayarak.   </p>
			<p class="paragraf">“Bir insanın yüzü görülmeden kim olduğu tam bilnebilemez” dedi ses, ders verircesine.   </p>
			<p class="paragraf">Winkle genç adamın kimliğinden daha fazla kuşku duymadan kapı kilidini açtı; kilit açılır açılmaz Samuel Weller koşar adım odanın içine daldı ve kapıyı tekrar dikkatle içerden kilitledi; anahtarı sakin bir tavırla yelek cebine yerleştirdikten sonra Winkle’ı tepeden tırnağa süzerek “Çok şakacı bir gençsiniz, doğrusu bu ya, beyim!” dedi.  </p>
			<p class="paragraf">Winkle kızdı. “Ne bu böyle, Sam?” dedi. “Çık dışarı, hemen, şimdi! Ne yapmak istiyorsun sen?”   </p>
			<p class="paragraf">“Ne mi yapmak istiyorum? Bakın, efendim, içinde yağdan başka bişey olmıyan domuz böreği satan börekçiye akşamleyin genç bağyanın dediği gibi, bu kadarı da artık fazla! Ne yapmak istiyormuşum! Bu da sorulacak soru mu şimdi?”   </p>
			<p class="paragraf">“O kapının kilidini aç ve derhal bu odayı terk et!” dedi Winkle.   </p>
			<p class="paragraf">Sam, “Bu odayı terk edersem sizinle birlikte terk ederiz” dedi, sesini yükselterek. Kendinden emin adımlarla gitti bir yere oturdu. “Sizi sırtımda taşımam gerekecek olursa, elbette azcık ön’nüzde terk ederim. Ama müsaadenizle, beyim, beni herhangi bir aşırı harekete zorlamasanız iyi olur. Böyle demekle sadece, kabuğundan iğneyle çıkmıyan huysuz midyeye onu maalesef oda kapısına çarpıp kırmak zorunda kal’cağını söyleyen beyzadenin dediğini demekteyim, efendim.”  </p>
			<p class="paragraf">Her zamanki beyanlarından çok daha uzun süren bu sözlerinin ardından Sam Weller, ellerini dizlerine dayadı, hafife alınmasına asla izin vermeyeceğini belli eden bir yüz ifadesiyle gözlerini Winkle’ın yüzüne dikti.   </p>
			<p class="paragraf">“Siz iyi huylu bir gençsiniz, beyim” diye azarlar gibi söylenmeyi sürdürdü sonra. “Bizim talihsiz patronu, tam da perensipleri uğruna her bi şeye katlanmaya kararlıyken, öyle içki âlemlerine filan bulaştırmak size yakışıyor mu? Siz Dodson’dan da betersiniz; Fogg’a gelince, sizin yanınızda anasından melek doğmuş sayılır o, melek!”  </p>
			<p class="paragraf">Sam bu son fikrini, her bir dizine esaslı bir şaplak indirerek vurguladıktan sonra kollarını kavuşturdu ve yüzünü bir karış asıp suçlunun kendini savunmasını dinlemeye hazırlanırcasına iskemlesinin arkalığına yaslandı.   </p>
			<p class="paragraf">Winkle, “Aziz dostum” diyerek ona elini uzattı. Konuşurken dişleri birbirine çarpıyordu, çünkü Sam Weller’ın attığı diskur boyunca gece giysileri içinde ayazda durup beklemişti. “Aziz dostum, çok değerli arkadaşımın sadakatini takdirle karşılıyorum ve onu tedirgin eden hususlara katkımdan dolayı çok üzgünüm. Tamam mı şimdi, Sam, ne diyorsun?”   </p>
			<p class="paragraf">“Eh, yani” dedi Sam, az küskün bir bakışla. Ama yine de, uzatılan eli saygıyla sıktı. “Tabii ki üzgün olmalısınız. Ben de öyle olduğunuzu gördüğüme çok sevindim. Kimsenin patronumun canını sıkmasına izin vermem ben, ona göre!”  </p>
			<p class="paragraf">“Elbette, elbette” dedi Winkle. “Tamam, o zaman. Hadi sen git yat şimdi, sabahleyin yeniden konuşuruz bütün bu olanları.”   </p>
			<p class="paragraf">“Maalesef yatamam” dedi Sam.   </p>
			<p class="paragraf">“Yatamaz mısın?”   </p>
			<p class="paragraf">“Yatamam. Mümkün değil.”   </p>
			<p class="paragraf">“Bu gece geri döneceğini söylemek istemiyorsun, herhalde?” diye Winkle üsteledi. Çok şaşırmıştı.   </p>
			<p class="paragraf">Sam, “Siz bilassa istemedikçe öyle bir şey olmaz” diye karşılık verdi. “Ama zaten bu odadan çıkmamam gerekiyor. Patronun kesin talimatı.”  </p>
			<p class="paragraf">“Saçmalama, Sam” dedi Winkle. “Benim iki üç gün daha burada kalmam lazım. Hem bir de ne var, biliyor musun, senin de burada kalıp genç bir hanımla, Bayan Allen vardı hani, hatırladın mı kendisini, onunla görüşmeme yardımcı olman gerekiyor. Bristol’den ayrılmadan önce onu mutlaka görmeliyim ve de göreceğim.”   </p>
			<p class="paragraf">Bu söylenenlerin hiçbiri Sam’i ikna etmedi. Başını iki yana sallayıp olmazlanarak, “Mümkün değil” dedi, kesti attı.   </p>
			<p class="paragraf">Mamafih, Winkle’ın uzun boylu ısrarı ve üstelemeleri ve Dowler’la neler görüşüldüğünün açıklanması üzerine Sam yalpalamaya başladı ve en sonunda, belli başlı şartları aşağıda belirtilen bir uzlaşma sağlandı.   </p>
			<p class="paragraf">Sam orada kalmayıp gidecek, Bay Winkle odasında hiçbir sûrette rahatsız edilmeyecekti. Bir şartla: Sam isterse kapıyı dışarıdan kilitleyip anahtarını yanında götürebilecekti. Yangın çıkacak olursa, ya da bir başka tehlikeli durumda, kapı derhal açılacaktı. Ertesi sabah erkenden Mister Pickwick’e bir mektup yazılacak ve Dowler tarafından yerine ulaştırılacaktı. Bu mektupta, Sam ile Bay Winkle’ın önceden kararlaştırılmış bulunan maksat ve gaye ile Bristol’de kalmalarına rıza göstermesi, hemen bir sonraki posta ile cevabı alınmak üzere Mister Pickwick’ten rica edilecekti. Cevap müspetse ânılan taraflar Bristol’de kalacaklar; değilse derhal Bath’a geri döneceklerdi. Ve nihayet, Bay Winkle pencereden, şömineden filan kaçmaya teşebbüs etmeyeceğini tam bir açıklıkla ve netlikle taahhüt etmiş sayılacaktı. Bu şartlar üzerinde anlaşıldı ve Sam kapıyı kilitleyerek çıktı gitti.   </p>
			<p class="paragraf">Tam aşağı inmeden durdu ve cebinden anahtarı çıkardı. Geri dönecekmiş gibi bir hareketle, “Yere sermeyi unuttum gitti, yahu!” dedi kendi kendine. “Patron çok açık söylemişti. Ben de ne aptalım..! Neyse, oldu bi kere.” Keyfi geri geldi. “Yarın bakarız bir çaresine.”   </p>
			<p class="paragraf">Bu düşünceyle bir hayli teselli bulmuş görünen Samuel Weller anahtarı tekrar cebine koydu ve yeni bir vicdan muhasebesine mahal kalmadan, merdivenin arta kalan basamaklarından inmeye koyuldu. Çok geçmeden, otelin diğer sakinleri gibi mışıl mışıl uyuyordu.  </p>
		</div>
	</body>
</html>