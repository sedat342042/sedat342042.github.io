<html xmlns="http://www.w3.org/1999/xhtml">
	<head>
		<title>6-14</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-16">FASIL 15  </p>
			<p class="arabaslik_orta ParaOverride-9">İki mümtaz şahsiyetin tanıtılması; malikânelerinde   </p>
			<p class="arabaslik_orta ParaOverride-9">verilen halka açık kahvaltı ziyafetinin aslına uygun  </p>
			<p class="arabaslik_orta ParaOverride-9">tasviri; orada eski bir tanışla karşılaşma ve   </p>
			<p class="arabaslik_orta">bir başka faslın başlangıcına dair<span class="CharOverride-9">  </span></p>
			<p class="paragbas">Mister Pickwick’in vicdanı, Tavuskuşu Hanı’ndaki dostlarını son günlerde ihmal etmiş olmasından ötürü az rahatsız değildi. Seçimin sona ermesini izleyen üçüncü günün sabahı onları aramaya çıkmak üzereyken sadık uşağı eline bir kart tutuşturdu. Kartın üzerinde şunlar yazılıydı:   </p>
			<p class="paragbos">  </p>
			<p class="paragraf">BAYAN LEO HUNTER   </p>
			<p class="paragbos">  </p>
			<p class="paragraf">İn Hanı, Eatanswill   </p>
			<p class="paragbos">  </p>
			<p class="paragraf">“Biri geldi, bekliyor” dedi Sam, veciz bir açıklamayla.   </p>
			<p class="paragraf">“Biri dediğin beni mi görmek istiyormuş, Sam?” diye sordu Mister Pickwick.   </p>
			<p class="paragraf">“İlla sizi görecekmiş. Şeytanın özel kalem müdürünün Doktor Faust’u alıp götürürken dediği gibi, başkası olmazmış” diye cevap verdi Bay Weller.   </p>
			<p class="paragraf">“Bir beyfendi mi?” diye sordu Mister Pickwick.   </p>
			<p class="paragraf">“Değilse, çok iyi bir taklidi.”   </p>
			<p class="paragraf">“Ama bu kart bir hanıma ait.”   </p>
			<p class="paragraf">“Öyle de olsa bana bir beyfendi tarafından verildi. Misafir salonunda bekleyip duruyor... Bütün gün beklese de sizi görmeden gitmezmiş.”   </p>
			<p class="paragraf">Bu kesin kararlılığı öğrenen Mister Pickwick misafir salonuna indi. Orada ciddiyet kumkuması bir adam oturuyordu; Mister Pickwick’in girdiğini görür görmez ayağa kalktı.   </p>
			<p class="paragraf">“Mister Pickwick, sanıyorum?” dedi, büyük saygıyla.   </p>
			<p class="paragraf">“Ta kendisi.”   </p>
			<p class="paragraf">“Elinizi sıkma şerefini bana bahşediniz, beyfendi, müsaadenizle, efendim” dedi ciddi adam.   </p>
			<p class="paragraf">“Hay hay” dedi Mister Pickwick.   </p>
			<p class="paragraf">Yabancı, uzatılan eli sıktıktan sonra devam etti:   </p>
			<p class="paragraf">“Şöhretinizi işittik, beyfendi. Âsârı atîka münakaşalarınızın akisleri Bayan Leo Hunter’ın kulağına kadar geldi. Bayan Leo Hunter zevcemdir, efendim. Ben Bay Leo Hunter’ım... ”  </p>
			<p class="paragraf">Yabancı, Mister Pickwick’in bu gerçeği öğrenince neye uğradığını şaşıracağını beklermiş gibi bir sustu, onun hiç öyle bir tepki göstermediğini görünce konuşmayı sürdürdü:  </p>
			<p class="paragraf">“Zevcem, beyfendi –Bayan Leo Hunter– eserleri ve dehalarıyla ün salmış herkesi tanıdıkları arasında görmekten gurur duyar, efendim. Mister Pickwick’in adını, nâmını ondan alan kulübün azası dostlarıyla birlikte listenin en mûtena bir yerine koymama müsaade ediniz.”   </p>
			<p class="paragraf">“Böyle bir hanımefendiyle tanışmaktan büyük mutluluk duyacağım, beyefendi” dedi Mister Pickwick.   </p>
			<p class="paragraf">“Tanışacaksınız, efendim” dedi ciddi adam. “Yarın sabah, efendim, eserleriyle ve dehalarıyla ün salmış birçok kimseye kahvaltı ziyafeti –bir <span class="CharOverride-7">fête champêtre</span>– veriyoruz. Bayan Leo Hunter’a, sizi İn’de görme hazzını bahşediniz, efendim.”   </p>
			<p class="paragraf">“Büyük memnuniyetle” dedi Mister Pickwick.  </p>
			<p class="paragraf">Mister Pickwick’in yeni tanışı, “Bayan Leo Hunter böyle birçok kahvaltı ziyafeti verir” diye sürdürdü sözünü. “Bu kahvaltıları münasebetiyle Bayan Leo Hunter’a sone yazan bir şairimizin büyük hassasiyet ve orijinallikle tebarüz ettirdiği gibi, beyfendi, her biri birer ‘akıl şöleni ve muhabbet seyelanı’dır, efendim.”   </p>
			<p class="paragraf">“O da eserleri ve dehasıyla ünlenmiş miydi?” diye sordu Mister Pickwick.   </p>
			<p class="paragraf">“Ünlüydü, efendim. Bayan Leo Hunter’ın bütün tanıdıkları ünlü şahsiyetlerdir. Sadece onları tanımak ister kendisi, efendim.”  </p>
			<p class="paragraf">“Çok soylu bir istek” dedi Mister Pickwick.   </p>
			<p class="paragraf">“Bunun sizin tarafınızdan söylenmiş bir söz olduğunu kendisine bildirdiğim zaman Bayan Leo Hunter çok gururlanacak, efendim” dedi ciddi adam. “Zannedersem, zatıâlinizle birlikte seyahat edenler arasında çok güzel küçük manzumeler yazmış bir bey var, efendim.”   </p>
			<p class="paragraf">Mister Pickwick, “Dostum Bay Snodgrass şiiri çok sever” diye karşılık verdi.   </p>
			<p class="paragraf">“Bayan Leo Hunter da çok sever, şiire meftundur, efendim. Şiire tapar... Ruhu ve zihni şiirle meşbûdur diyebilirim. Kendisi de bazı latif parçalar yazmıştır, efendim. ‘Can Çekişen Kurbağaya Mersiye’sini görmüşsünüzdür belki, beyfendi.”   </p>
			<p class="paragraf">“Sanmıyorum” dedi Mister Pickwick.   </p>
			<p class="paragraf">“Beni şaşırtıyorsunuz, beyfendi... Muazzam sansasyon yaratmıştı. Bir ‘L’ ve sekiz yıldız imzasıyla ilk defa bir Hanımlar Mecmuası’nda yayımlandı. Şöyle başlıyordu:   </p>
			<p class="paragbos">  </p>
			<p class="paragraf">Yüzüstü serilmiş, soluk soluğa,   </p>
			<p class="paragraf">Bir kütüğün üstünde ölürken   </p>
			<p class="paragraf">Yüreğim sızlamadan nasıl görürüm  </p>
			<p class="paragraf">Seni can çekişen kurbağa!”   </p>
			<p class="paragbos">  </p>
			<p class="paragraf">“Güzel” dedi Mister Pickwick.   </p>
			<p class="paragraf">“Çok zarif” dedi Bay Leo Hunter. “Ne kadar sade, değil mi?”   </p>
			<p class="paragraf">“Çok” dedi Mister Pickwick.   </p>
			<p class="paragraf">“Bundan sonraki kıta daha da dokunaklıdır. Söyleyeyim mi?”   </p>
			<p class="paragraf">“Lütfedersiniz” dedi Mister Pickwick.   </p>
			<p class="paragraf">“Peki o halde” dedi ciddi adam ve daha da ciddi bir hallere girdi.   </p>
			<p class="paragbos">  </p>
			<p class="paragraf">“Söyle, oğlan çocuğu kılıklı cinler mi   </p>
			<p class="paragraf">Peşine köpekler salıp bataklık cennetinden   </p>
			<p class="paragraf">Kızılca kıyamet sürdüler seni   </p>
			<p class="paragraf">Can çekişen kurbağa!”   </p>
			<p class="paragbos">  </p>
			<p class="paragraf">“Çok incelikle ifade edilmiş” dedi Mister Pickwick.   </p>
			<p class="paragraf">“Tam isabet, beyfendi, tam isabet! Fakat siz asıl Bayan Leo Hunter’dan dinleyeceksiniz onu. Hakkını ancak o verebiliyor. Yarın sabah kendi özel kıyafetiyle söyleyecek bu şiiri.”   </p>
			<p class="paragraf">“Özel kıyafetiyle mi?”  </p>
			<p class="paragraf">“Minerva olarak. Ha, söylemeyi unuttum… Karnaval kıyafetli bir kahvaltı olacak.”   </p>
			<p class="paragraf">“Demeyin!” dedi Mister Pickwick, kılığına bir göz atarak. “Mümkün değil... ”  </p>
			<p class="paragraf">“Nasıl mümkün değil, beyefendi, öyle şey mi olur?” diye haykırdı Bay Leo Hunter. “Salomon Lucas’ta, Ana Cadde’deki Yahudi’de binlerce karnaval elbisesi var. Bir düşünün, efendim, dilediğinizi seçeceğiniz ne çok münasip karakter var: Eflatun, Zeno, Epikür, Pisagor... Hepsi de kulüp kurmuş insanlar.”   </p>
			<p class="paragraf">“Biliyorum” dedi Mister Pickwick, “fakat ben o büyük insanlarla rekabet edemeyeceğim için onların kılığına girmeye kalkamam.”   </p>
			<p class="paragraf">Ciddi adam birkaç dakika derin düşünmelere daldı, ardından, “Doğrusunu isterseniz, beyefendi” dedi, “misafirlerinin sizin gibi büyük şöhret sahibi bir şahsiyeti başka bir kıyafette değil de kendi elbiseleri içinde görmeleri Bayan Leo Hunter’ı acaba daha çok memnun etmez miydi diye düşünüyorum? Sizin için bir istisna yapacağımıza söz verebilirim... evet, evet, Bayan Leo Hunter namına ben söz verebilirim, buna eminim, efendim.”   </p>
			<p class="paragraf">“O halde, ben de gelmekten büyük memnunluk duyacağım” dedi Mister Pickwick.   </p>
			<p class="paragraf">Ciddi adam birden kendini toparlarcasına, “Fakat vaktinizi işgal etmekteyim, beyefendi” dedi. “O vaktin sizin için ne kadar kıymetli olduğunu biliyorum. Sizi meşgul etmeyeceğim... Şu halde sizi ve mümtaz dostlarınızı ağırlayacağından emin olabileceğini Bayan Leo Hunter’a söyleyebilirim, değil mi, efendim? İyi sabahlar, beyfendi. Böyle meşhur bir şahsiyeti görmüş olmaktan şeref duydum, efendim. Hiç zahmet buyurmayın, tamam, tamam, efendim.” Ve Mister Pickwick’in itirazına ve yadsımasına zaman bırakmadan Bay Leo Hunter uzun uzun adımlarla ciddi ciddi uzaklaştı gitti.   </p>
			<p class="paragraf">Mister Pickwick de şapkasını alıp Tavuskuşu’na gitti. Ne ki kıyafet balosunun haberini Winkle ondan önce oraya ulaştırmıştı.   </p>
			<p class="paragraf">Önderini selamlarken ağzından çıkan ilk söz, “Bayan Pott gidiyor” oldu.   </p>
			<p class="paragraf">“Öyle mi?” dedi Mister Pickwick.   </p>
			<p class="paragraf">“Apollo kılığında” dedi Winkle. “Ama Pott tüniğe itiraz ediyor.”   </p>
			<p class="paragraf">“Haklı... pekâlâ haklı” dedi Mister Pickwick, vurguyla.   </p>
			<p class="paragraf">“Evet. O yüzden beyaz satenden altın pullu bir entari giyecek.”   </p>
			<p class="paragraf">“Neyi temsil ettiğini bilen pek olmayacak ama, değil mi?” dedi Snodgrass.   </p>
			<p class="paragraf">“Elbette bilecekler” dedi Winkle, kızarak. “Çengini görmeyecekler mi?”   </p>
			<p class="paragraf">“Doğru, onu unuttum” dedi Snodgrass.   </p>
			<p class="paragraf">“Ben haydut kılığında gidiyorum!” diye Tupman araya girdi.   </p>
			<p class="paragraf">Mister Pickwick birden irkildi.   </p>
			<p class="paragraf">“Ne?”   </p>
			<p class="paragraf">“Haydut kılığında” diye tekrarladı Tupman, daha alçak bir sesle.   </p>
			<p class="paragraf">“Yani” dedi Mister Pickwick, arkadaşının yüzüne bakıp sertlenerek, “yani, Bay Tupman, üzerinize beş santim kuyruğu olan yeşil kadifeden bir ceket geçirmek niyetinde olduğunuzu mu söylemek istiyorsunuz?”   </p>
			<p class="paragraf">Tupman celallendi. “Evet, beyefendi, niyetim odur!” diye karşılık verdi. “Hem niçin olmasın, efendim?”   </p>
			<p class="paragraf">“Çünkü, efendim” dedi Mister Pickwick, bir hayli sinirlenerek, “çünkü çok yaşlısınız da ondan, efendim!”   </p>
			<p class="paragraf">“Çok mu yaşlıyım!” diye haykırdı Tupman.   </p>
			<p class="paragraf">“Ve bir itiraz sebebi daha gerekiyorsa” diye devam etti Mister Pickwick, “çok da şişmansınız, beyfendi!”  </p>
			<p class="paragraf">Bay, Tupman’ın yüzü kıpkırmızı kesildi. “Beyfendi, bu bir hakarettir!” dedi.   </p>
			<p class="paragraf">“Beyfendi” dedi Mister Pickwick, aynı tonda, “öyle de olsa, sizin beş santim kuyruklu yeşil kadife ceketle yanımda boy göstermeniz bana daha büyük bir hakarettir!”   </p>
			<p class="paragraf">“Beyfendi, siz kimsiniz ki?” dedi Bay Tupman.   </p>
			<p class="paragraf">“Beyfendi, asıl siz kim oluyorsunuz?” dedi Mister Pickwick.   </p>
			<p class="paragraf">Tupman bir iki adım ilerleyerek Mister Pickwick’e yiyecekmiş gibi baktı. Mister Pickwick de gözlük camlarının ardında odaklanan bakışlarıyla ona aynen karşılık verdi ve burnundan soludu, meydan okurcasına. Snodgrass ve Winkle böyle iki insanın arasında geçen bu sahne karşısında donakalmışlardı.   </p>
			<p class="paragraf">“Beyfendi” dedi Tupman, aradan kısa bir süre geçtikten sonra, boğuk bir sesle, “bana yaşlı dediniz.”   </p>
			<p class="paragraf">“Dedim” dedi Mister Pickwick.   </p>
			<p class="paragraf">“Şişman da dediniz.”   </p>
			<p class="paragraf">“Tekrar ediyorum.”   </p>
			<p class="paragraf">“Ve de kim oluyorsun dediniz.”   </p>
			<p class="paragraf">“Dedim, evet.”   </p>
			<p class="paragraf">Ürkütücü bir sessizlik oldu.   </p>
			<p class="paragraf">“Beyfendi, şahsınıza olan bağlılığım” dedi Tupman, heyecandan sesi titreyerek ve bu arada kollarını sıvayarak, “büyüktür... çok büyük... ama o şahıstan derhal intikam almam gerekiyor.”   </p>
			<p class="paragraf">“Hadi, gelin bakalım, bayım!” diye karşıladı bunu Mister Pickwick. Ve karşılıklı sarf edilen hararetli sözlerden cuşa gelen o kahraman insan, onu seyreden iki dostunun savunma vaziyeti olduğundan hiç şüphe etmedikleri felç geçiriyormuş gibi bir hallere soktu kendini.   </p>
			<p class="paragraf">Deminden beri şaşkınlığından dili tutulan Snodgrass o anda dillenerek, “Ne!” diye haykırdı ve her bir şakağına yumruk yeme tehlikesini hiçe sayarak dostlarının arasına girdi. “Ne... ! Siz, Mister Pickwick, bütün dünyanın gözü üzerinizdeyken ve siz, hepimiz gibi onun isminin parıltısıyla aydınlanan Bay Tupmann, siz... ! Ayıptır, beyler, ayıp!”   </p>
			<p class="paragraf">Geçici bir gazabın Mister Pickwick’in geniş ve açık alnına çektiği alışılmadık çizgiler, genç dostu konuşurken lastik silgi altında kurşun kalem izleri gibi giderek silindi. Snodgrass sözünün sonunu getirmeden, Mister Pickwick’in çehresi her zamanki hayırhah ifadesine bürünmüştü.   </p>
			<p class="paragraf">“Bu kadar çabuk parlamamalıydım” dedi. “Düşüncesizlik ettim. Uzatın elinizi, Tupman.”   </p>
			<p class="paragraf">Tupman dostunun elini heyecanla sıkarken yüzünün asıklığı geçti. “Ben de düşüncesizlik ettim” dedi.   </p>
			<p class="paragraf">“Yoo, hayır” diye onun sözünü kesti Mister Pickwick. “Kabahat bende oldu. Yeşil kadife ceketi giyeceksiniz, değil mi?”   </p>
			<p class="paragraf">“Hayır, hayır” dedi Tupman.   </p>
			<p class="paragraf">“Hatrım için, lütfen!” dedi Mister Pickwick.   </p>
			<p class="paragraf">“İyi ya pekâlâ, giyerim öyleyse” dedi Tupman.   </p>
			<p class="paragraf">Böylece Tupman, Winkle ve Snodgrass’ın karnaval elbisesi giymelerinde karar kılındı; Mister Pickwick de kendi cömert duygularına kapılmakla, aklının sakınacağı bir işe rıza göstermiş oldu. Bu sayfalarda kaydedilen olaylar baştan sona hayal ürünü olmuş olsaydı dahi, onun cana yakın mizacını gözler önüne seren daha iyi bir örnek aransa bulunamazdı.   </p>
			<p class="paragraf">Bay Leo Hunter, Salomon Lucas’ın imkânlarını hiç de abartmamıştı. Lucas’ın gardrobu genişti, hem de çok geniş. Belki ne tam anlamıyla klasik, ne de o kadar yeniydi; herhangi bir çağın ya da zamanın modasına tıpatıp uyan tek bir elbise yoktu içinde ama, olanların hepsi az ya da çok pullarla işlenmişti. Pul işlemeden daha latif ne olabilir? Gün ışığına pek de uygun düşmediği ileri sürülebilir belki ama lambalar altında pek güzel parıldadığını herkes bilir. Birilerinin gündüz vakti kıyafet balosu vereceği tutar da giysiler geceleyin olduğu kadar göze güzel görünmezse, suç doğrudan doğruya kıyafet balosunu verenlerindir, hiçbir sûrette pullara yüklenemez. Salomon Lucas’ın akla yakın düşüncesi buydu; Tupman’la Winkle ve Snodgrass bundan etkilendiler, Lucas’ın zevkine ve tecrübesine duydukları güvenle o günkü ziyafete pek münasip düşeceğini söylediği kostümler içinde boy göstermeyi kabullendiler.   </p>
			<p class="paragraf">Şehir Arması Hanı’ndan Pickwickçiler için bir araba kiralandı; Bay ve Bayan Pott’u Bayan Leo Hunter’ın malikânesine ulaştırmak için de yine aynı yerden bir fayton ısmarlandı. Bay Pott’un, aldığı dâvetiyeye nâzik bir karşılık olmak üzere daha önce <span class="CharOverride-7">Eatanswill Postası</span>’nda şaşmaz bir öngörüyle yazmış olduğu gibi, Bayan Leo Hunter’ın malikânesi “tadına doyulmaz öyle bir büyü âlemi, akıllara durgunluk verici bir güzellik ve deha şöleni, kuş sütünü aratmayacak bir konukseverlik cenneti ve her şeyin üstünde olağanüstü bir zevkten damıtılmış bir görkemin dörtbaşı bayındır bir uyum ve mükemmel bir dengeyle inanılmaz harmanlanmasına sahne olacaktı ki, bunlara kıyasla Doğu’nun Periler Diyarı’nın dillere destan debdebesi dahi, şu alçakgönüllü hayranlık beyanımızı ayakları altına serdiğimiz erdemli ve seçkin hanımefendinin hazırlıklarını kıskançlığının zehriyle lekelemeye kalkan insanlıktan yoksun aksi yaratığın beyni kadar karanlık ve bulanık bir renk kargaşasından başka bir şey olamazdı.” Bu son sözler, dâvete çağrılmamış olması nedeniyle, ziyafete dört sayıdır kasasındaki en büyük hurufatla ve bütün sıfatları büyük harflerle dizerek burun kıvırmaya yeltenen <span class="CharOverride-7">Bağımsız</span>’a yönelik acımasız bir taşlamaydı.   </p>
			<p class="resim"><span><img alt="015.tif" class="_idGenPageitem-19" src="image/015_fmt.jpeg"/></span>  </p>
			<p class="paragraf">Sabah oldu. Sırtında ve omuzlarında iğne yastığı gibi duran dapdaracık bir yeşil ceket, bacaklarının üst kısmını saran kısa kadife pantolon ve baldırlarında haydut takımının özellikle düşkün olduğu karmakarışık sargılarla tam bir haydut kılığına bürünen Bay Tupman’ın görünüşü pek hoştu. Gömleğinin açık yakası üstünden bakan bol bıyıklı, bol rastık sürülü aydınlık ve içten yüzünü görmek, üstü kapalı hiçbir taşıtta başta taşınamayacağı için nâçar dizlerinin üstünde taşımak zorunda kaldığı, rengârenk şeritlerle süslü kelle şekeri tarzındaki şapkasını seyretmek insana zevk veriyordu. Snodgrass’ın da, en eski çağlardan yeryüzünden göçüp gittikleri zamana kadar halk ozanlarının nizami, sahici ve günlük kostümü olduğunu herkesin bildiği (herkes bilmese bile Bay Salomon Lucas’ın bildiği) mavi satenden gömleği ve pelerini, beyaz ipekten sımsıkı pantolonu ve pabuçlarıyla ve kadim Yunan miğferiyle göze hoş ve sevimli görünmekte kimseden geri kalmayacağı belliydi. Bütün bunlar ne kadar iyi ve hoş da olsa, hiçbirisi, araba Bay Pott’un evinin kapısı önüne gelip Pott’un orada bekleyen faytonunun arkasında durunca ve evin kapısı açılıp da yüce Pott, <span class="CharOverride-7">Eatanswill Postası’</span>nın yavuz gücünü ve kamuya karşı suç işleyenlerden asla esirgemediği korkunç hışmını temsilen, elinde koskocaman bir kamçıyla bir Rus zaptiye subayı kılığında görününce ahaliden yükselen haykırışlarla yarışamazdı.   </p>
			<p class="paragraf">“Bravoo!” diye bağırdılar Tupman ile Snodgrass, ayaklı alegoriyi görünce.   </p>
			<p class="paragraf">“Bravo!” diye kaldırımdan bağırdığı duyuldu Mister Pickwick’ in de.   </p>
			<p class="paragraf">“Hurrr-raa Pott!” diye avazı çıktığı kadar haykırıyordu ahali.   </p>
			<p class="paragraf">Pott, kendisini selamlayanların arasından iktidarının farkında ve onu her an kullanmaya hazır olduğunu gösteren bir donuk vakarla gülümseyerek geçti, faytona bindi.   </p>
			<p class="paragraf">Onun ardından, üzerinde entari olmasa tıpkı Apollo’ya benzeyecek olan Bayan Pott çıktı evden. Ona yol açan Winkle açık kızılcık rengi kostümüyle merasim üniforması giydirilmiş bir postacıyı andırmasa, bir sporcudan başka bir şeye imkânı yok benzetilemezdi. En son, Mister Pickwick göründü. Çocuklar, dar pantolonuyla tozluklarını karanlık çağların bir kalıntısı sanmış olacaklar ki, onu da avuçları patlayıncaya kadar alkışladılar. Bundan sonra, yemek servisine yardımcı olacak olan Sam Weller, efendisini taşıyan arabanın sürücüsü yanına yerleşti ve her iki araba Bayan Leo Hunter’ın malikânesine doğru yola çıktı.   </p>
			<p class="paragraf">Mister Pickwick, bir kolunda Haydut, öbüründe Halk Ozanı olduğu halde pür ciddiyet giriş kapısına doğru ilerlerken, karnaval elbiseli ziyaretçileri görmek için toplanmış kadın, erkek, oğlan, kız ve bebelerin her biri neşeden ve sevinçten coşmuş bir halde bağrışmaya başladı. Bahçeye girişini çalımına uydurmak için kelle şekeri şapkayı kafasına yerleştirmekle uğraşıp durmakta olan Tupman’ın çabaları ise eşi menendi görülmemiş bir çığlık ve çığrış tufanıyla karşılandı.   </p>
			<p class="paragraf">Hazırlıklara diyecek yoktu. Kâhin Pott’un Doğulu Periler Diyarı görkemine dair kehanetlerini doğru çıkardığı kadar, <span class="CharOverride-7">Bağımsız</span> sürüngeninin habaset örneği beyanlarıyla da yeterince tezat teşkil etmekteydi. Malikâne arazisi beş dönümden büyük olduğu halde silme insan doluydu! Eşi görülmemiş bir zarafet, moda ve edebiyat şöleni... <span class="CharOverride-7">Eatanswill Postası’</span>nın şiir sayfasını “yapan” genç hatun bir sultan kıyafetinde gelmiş, eleştiri sayfasını “yapan” ve o münasebetle çizmeler hariç mareşal üniforması kuşanmış delikanlının koluna yaslanmaktaydı. Her makul insanın tanışmaktan onur duyacağı onlar gibi daha nice deha vardı ortalarda; taa Londra’dan kalkıp gelmiş yarım düzine arslan –yazarlar, evet, ciltler dolusu kitaplar yazmış ve sonra onları bastırmış sahici yazarlar– vardı: Sıradan insanlar gibi ortalıkta dolaşırken, tebessüm ederken, konuşurken ve çevrelerini saran basit insanlara meram anlatabilme kaygısıyla hayli saçma sapan şeylerden söz ederken görebilirdiniz onları. Bundan başka, kafalarında mukavva takkeleriyle bir musiki heyeti, kendi milli kıyafetlerini giymiş bilmem nereli dört şarkıcı ve yine kendi kir bağlamış milli kıyafetleri içinde bir düzine garson vardı. Ve bütün bunların üstüne, onca seçkin şahsiyeti bir araya getirmiş olmanın gururu ve süruruyla dolup taşan Bayan Leo Hunter vardı: Minerva kılığında, misafirlerini ağırlıyordu!  </p>
			<p class="paragraf">“Mister Pickwick, hanımefendi” dedi bir hizmetkâr, o zat, elinde şapkası, bir kolunda Haydut, bir kolunda Halk Ozanı, hazıruna riyaset etmekte olan tanrıçaya yaklaşırken.   </p>
			<p class="paragraf">“Ne... Nerede?”   </p>
			<p class="paragraf">Bayan Leo Hunter yapmacık bir telaşla yerinden fırlayarak haykırdı.  </p>
			<p class="paragraf">“Burada!” dedi Mister Pickwick.   </p>
			<p class="paragraf">“Sahiden Mister Pickwick’in kendisini mi görmekle bahtiyarım? Mümkün mü bu?”   </p>
			<p class="paragraf">“Ta kendisi!” dedi Mister Pickwick, yerlere kadar eğilerek. “Dostlarım Bay Tupman, Bay Winkle, Bay Snodgrass’ı ‘Can Çekişen Kurbağa’ yazarına tanıştırmama izninizi talep ediyorum.”   </p>
			<p class="paragraf">Yeşil kadife pantolon, dar ceket ve silindir şapkayla; ya da dizden bağlı mavi saten külot ve ak ipekten sımsıkı dar gömlekle; ya da ne beden ölçüsüne ne de kumaş boyuna bakılmaksızın öylesine iliştirilivermiş çizgili kadife pantolon ve konçlu potinlerle öyle eğilip selam vermenin ne güç bir iş olduğunu ancak onu deneyenler bilir. Rahat ve zarif görünmeye çabalayan Tupman’ın gövdesinin sergilediği çarpılmalar gibisi hiç görülmemişti; karnaval giysileriyle donanmış dostlarının sergilemekte oldukları ilginç tavırlar da.   </p>
			<p class="paragraf">Bayan Leo Hunter, “Bütün gün benim yanımdan ayrılmamaya illa ki söz vereceksiniz, Mister Pickwick” dedi. “Burda sizi mutlaka tanıştırmam gereken yüzlerce insan var.”   </p>
			<p class="paragraf">“Çok nâziksiniz, hanımefendi” dedi Mister Pickwick.   </p>
			<p class="paragraf">Minerva, kayıtsız bir el hareketiyle, az ilerde duran iki yetişkin tazeyi göstererek, “Önce küçük kızlarımla tanışın” dedi. “Az kalsın unutuyordum onları.” Kızlardan biri yirmisinde, diğeri ondan bir iki yaş büyük olsa gerekti. Her ikisi de –onları mı genç, yoksa analarını mı olduğundan daha genç göstermek içindi, Mister Pickwick bize açıkça bildirmiyor– küçük çocuklar gibi giyinmişlerdi.   </p>
			<p class="paragraf">“Çok güzel kızlar” dedi Mister Pickwick, çocuklar tanıştırıldıktan sonra dönüp giderlerken.   </p>
			<p class="paragraf">“Tıpkı anneleri” dedi Bay Pott.   </p>
			<p class="paragraf">“Ah, sizi çapkın, sizi!” diye bağırdı Bayan Leo Hunter ve elindeki yelpazeyi (yelpazeli Minerva!) şuh bir edâyla başyazarın koluna çarptı.   </p>
			<p class="paragraf">“Ama, Bayan Hunter” dedi İn’in müdavim dalkavuğu Bay Pott, “gayet iyi biliyorsunuz ki geçen yıl Kraliyet Akademisi Sergisi’nde portreniz sergilendiği zaman herkes sizinki mi, yoksa küçük kızınızınki mi diye sormuştu. O kadar birbirinize benziyordunuz ki sizi ayırt etmek olanaksızdı.”   </p>
			<p class="paragraf">“İyi ama, öyle de demiş olsalar, bunu yabancıların yanında tekrarlamaları mı lazım?” dedi Bayan Leo Hunter ve <span class="CharOverride-7">Eatanswill Postası’</span>nın uyuşuk arslanına bir yelpaze vuruşu daha bahşetti.   </p>
			<p class="paragraf">“Kont, kont!” diye haykırdı sonra, yanlarından geçmekte olan bol favorili, yabancı üniformalı birisinin ardından.   </p>
			<p class="paragraf">“Ah! Bana mı seslendiniz?” dedi Kont, durup dönerek.   </p>
			<p class="paragraf">“Çok zeki iki insanı birbirine tanıştırmak istiyorum” dedi Bayan Leo Hunter “Mister Pickwick, size Kont Smorltork’u tanıştırayım.” Sonra Mister Pickwick’e doğru çabucak fısıldadı: “Ünlü ecnebi... İngiltere hakkındaki büyük eserine malzeme topluyor... ehem... Kont Smorltork... Mister Pickwick.”  </p>
			<p class="paragraf">Mister Pickwick, o büyük adama gösterilmesi gereken saygıyla Kont’u selamladı. Kont hemen cebinden bir bloknot çıkardı.   </p>
			<p class="paragraf">“Ne dediniz, Bayan Hunt?”   </p>
			<p class="paragraf">Memnuniyeti yüzünden akan Bayan Leo Hunter’a kibarca gülümsedi. “Pig Vig, yoksa Big Vig... ne diyorlarr... avokat? Ha? Tamam, anladım... Big Vig.” Mister Pickwick’i, adını mesleğinden alan bir hukukçu üstad olarak<span class="dipp"><a class="_idFootnoteLink" href="#footnote-225-23" id="footnote-225-23-backlink">23</a></span><span class="CharOverride-15">·</span> bloknota geçirmek üzereyken Bayan Leo Hunter araya girdi.  </p>
			<p class="paragraf">“Hayır, hayır, Kont” dedi, “Pick-wick!”   </p>
			<p class="paragraf">“Ha, evet, anladım” dedi Kont. “Peek... adı. Weeks... soy ad. İy, çok iy. Peek Weeks... Nasılsiniz, Weeks?”   </p>
			<p class="paragraf">“Çok iyiyim, teşekkür ederim” diye karşılık verdi Mister Pickwick, her zamanki kibarlığıyla. “Uzun zamandır İngiltere’de mi bulunuyorsunuz?”   </p>
			<p class="paragraf">“Çok ... çok uzun zam’n... on beş gün... daha çok.”  </p>
			<p class="paragraf">“Çok kalacak mısınız?”  </p>
			<p class="paragraf">“Birr hafta.”   </p>
			<p class="paragraf">Mister Pickwick gülümsedi. “Gerekli malumatı o kadar zaman zarfında toplamak için çok meşgul olacaksınız demektir” dedi.   </p>
			<p class="paragraf">“Ama toplandi malzeme” dedi Kont.   </p>
			<p class="paragraf">“Ne diyorsunuz!”   </p>
			<p class="paragraf">Kont eliyle anlamlı anlamlı alnına dokundu. “Hepsi burdadır. Evde büyük kitap... çok notlar... müzik, resim, ilim, şir, siyasit, her şey.”   </p>
			<p class="paragraf">“Bizatihi siyaset kelimesi, efendim, oldukça uzun ve zor bir inceleme konusudur” dedi Mister Pickwick.   </p>
			<p class="paragraf">“Ah!” dedi Kont ve yine bloknotuna davrandı. “Çok iy... yeni fasla başlama için harika. Fasıl kırk yedi: Siyasit. Siyasit kelmesi bir zatı incelemeye... ” Ve Mister Pickwick’in sözleri, Kont Smorltork’un cevval muhayyelesinin ya da dili doğru dürüst bilmeyişinin çağrıştırdığı çeşitli değişiklikler ve eklemelerle bloknota boca edildi.   </p>
			<p class="paragraf">“Kont” dedi Bayan Leo Hunter.   </p>
			<p class="paragraf">“Bayan Hunt?” diye karşılık verdi Kont.   </p>
			<p class="paragraf">“Size Mister Pickwick’in dostu ve şair Bay Snodgrass’ı tanıştırmak isterim.”   </p>
			<p class="paragraf">“Durnuz” diye haykırdı Kont ve bloknotuna sarıldı. “Başlık, şir... fasıl, edip dostlar... isim, Snowgrass. Çok iy. Snowgrass’la tanştırıldım... büyük şayir ve Peek Weeks’in dostu... Bayan Hunt tarafından, o bir tatlı şiri yazmış... nedi isim?... Kurban... Terleyen Kurban... çok iy... çok iy, sahiden.” Ve bloknotunu cebine yerleştirerek, bilgi dağarcığına son derece önemli ve değerli şeyler katmış olmanın kıvancı içinde çevresine bir sürü baş eğme ve teşekkür dağıta dağıta yürüdü gitti.   </p>
			<p class="paragraf">“Harikulade bir insan bu Kont Smorltork” dedi Bayan Leo Hunter.   </p>
			<p class="paragraf">“Tam bir filozof” dedi Pott.   </p>
			<p class="paragraf">“Basiret ve irade sahibi bir şahsiyet” diye ekledi Snodgrass. Çevrelerini sarmış onları seyredenler de Kont Smorltork’un övgüsüne katıldılar, başlarını akıllı akıllı sallayıp hep bir ağızdan, “Çook, çok!” diye bağırdılar.   </p>
			<p class="paragraf">Kont Smorltork’a rağbet o kadar büyüktü ki, şölen belki bitecek, bu övgüler bitmeyecekti... tam o sırada bilmem nereli dört şarkıcı, şirinlik olsun diye küçük bir elma ağacının önüne dizilip, icrasının hiç de zor olmadığı anlaşılan kendi halk şarkılarını çığırmaya başlamamış olsalardı. Kolaylığın sırrı, bilmem nerelilerden üçü durup durup bir şeyler homurdanırken dördüncünün ulumaktan başka bir şey yapmıyor olmasındaydı. Bu ilginç gösteri orada bulunan herkesin coşkun alkışları arasında sona erer ermez, bücürük bir oğlan bir iskemlenin çubuklarına dolanmaya, üzerinden atlamaya, altına girmeye, onunla birlikte yerlerde yuvarlanmaya, hâsılı bir iskemleyle üzerinde oturmaktan başka yapılabilecek her şeyi yapmaya koyuldu; sonra bacaklarını kravat yapıp boynuna doladı; daha sonra bir insanın büyütülmüş bir kara kurbağaya ne kadar kolaylıkla benzetilebileceğini göstermeye girişti. Bütün bu marifetler seyredenlerin fevkalade hoşnut etti. Derken, Bayan Pott’un, nezaket icabı bir şarkıya yorulan bir şeyler mırıldandığı işitilir gibi oldu; pek klasik ve tam da kıyafetine uyan bir şeyler, zira Apollo da besteciydi ya, besteciler kendi bestelerini de, başkalarınınkini de icrada hemen hiç başarılı olamazlar. Onun ardından Bayan Leo Hunter ünü dört bucağa yaygın <span class="CharOverride-7">Can Çekişen Kurbağaya Mersiye’</span>sini okudu. Ünlü Mersiye genel istek üzerine bir kere daha tekrarlandı, sonra iki kere daha tekrarlanacakken artık bir şeyler yeme vaktinin geldiğini düşünen konukların hemen hepsi Bayan Hunter’ın nezaketini istismar etmenin çok ayıp olacağını söylediler. Bayan Leo Hunter Mersiye’yi bir kere daha okumaya pekâlâ istekli olduğunu belirttiyse de, kibar ve anlayışlı dostları onu böyle bir zahmete sokmalarının asla söz konusu olamayacağını belli ettiler ve yemek salonunun kapılarının ardına kadar açılmasıyla Bayan Hunter’ın dâvetlerine daha önce de gelmiş olanların içeri doluşması bir oldu. Çünkü Bayan Hunter’ın tarzı, genellikle, yüz kişiye dâvetiye gönderip elli kişilik kahvaltı çıkarmaktı; ya da başka bir deyişle, sadece en gözde arslanları besleyip sıradan hayvanatı başlarının çaresine bakmaya terk etmekti.   </p>
			<p class="paragraf">“Bay Pott nerede?” diye sordu Bayan Leo Hunter, ânılan arslanlar çevresinde toplanırlarken.   </p>
			<p class="paragraf">“Burdayım” dedi odanın en uzak ucundan, ev sahibesi ilgilenmese açlığa talim edecek olan başyazar.   </p>
			<p class="paragraf">“Buraya gelmez misiniz?”   </p>
			<p class="paragraf">“Aman, efendim, istirham ederim, siz ona aldırmayın” dedi Bayan Pott, kibar mı kibar bir sesle. “Boşuna zahmet ediyorsunuz, Bayan Hunter. Sen orda kalsan pekâlâ olur, değil mi, bir tanem?”   </p>
			<p class="paragraf">“Tabii, sevgilim” dedi zavallı Pott, yüzünü buruşturan bir gülümsemeyle. Ne yazık o kamçıya ki nice ünlünün sırtında onca devâsa bir güçle onu şaklatan asabi kol, mütehakkim Bayan Pott’un bir bakışı altında felce uğruyordu!  </p>
			<p class="paragraf">Bayan Leo Hunter zaferinin tadını çıkarırcasına çevresine bakındı. Kont Smorltork tabaklardaki yemek çeşitlerini defterine kaydetmekle meşguldü. Tupman, o güne kadar hiçbir haydutta görülmemiş bir zarafetle, birkaç dişi arslana istakoz salatası ikram etmekteydi. Snodgrass, <span class="CharOverride-7">Eatanswill Postası</span>’nın kitap celladı delikanlıyı saf dışı kılmış, şiir sayfasını halleden küçük hanımla heyecanlı bir tartışmaya dalmıştı. Mister Pickwick her önüne gelenle tatlı tatlı sohbet ediyordu. Seçkin çevreyi tamamlamak için hiçbir eksik kalmamış gibi göründüğü bir sırada, böyle günlerde işi kapı ağızlarında dikilip önemsiz kişilerle konuşmak olan Bay Leo Hunter birdenbire bağırdı:   </p>
			<p class="paragraf">“Sevgilim, Bay Charles Fitz-Marshall geldi!”   </p>
			<p class="paragraf">“Sahi mi?” dedi Bayan Leo Hunter. “Ah, öyle sabırsızlıkla bekliyordum ki onu! Lütfen Bay Fitz-Marshall’a yol verin, gelsin. Bay Fitz-Marshall’a, bu kadar geç kaldığı için azarlanmak üzere derhal yanıma gelmesini söyle, sevgilim.”   </p>
			<p class="paragraf">“Geliyorum, aziz hanfendiciğim!” diye bağıran bir ses duyuldu. “Hemen, bir an önce... bi sürü insan... dolu oda... güç iş... çok.”   </p>
			<p class="paragraf">Mister Pickwick’in çatalıyla bıçağı elinden düştü. Sofrada tam karşısında oturan Tupman’a baktı. O da çatalını, bıçağını bırakmış, o anda yerin dibine girmenin bir yolunu arıyormuş gibi görünüyordu.   </p>
			<p class="paragraf">“Öff!” diye bağırdı ses, sesin sahibi kendisiyle sofra arasında kalan son yirmi beş Türk’ü, subayı, süvariyi ve İkinci Charles’ı ite kaka ilerlerken, “tam bir ütü makinası... Baker patenti... bu ne sıkışıklık böyle, üzerimde tek bir kırışık kalmadı... iç çamaşırlarıma kadar nerdiyse... Ha! Ha! Fena fikir değil yani... ama giyinik ütülenmek de bi tuhaf doğrusu... güç iş... çok.”   </p>
			<p class="paragraf">Ağzından çıkan bu kırık dökük sözlerle genç bir adam, kendine yol aça aça masanın önüne kadar gelince Bayan Leo Hunter’ın uzattığı elini sıkmaya henüz vakit bulmuştu ki, gözleri Mister Pickwick’in öfkeli bakışlarıyla karşılaştı.   </p>
			<p class="paragraf">“Tüh” dedi, “nasıl da unuttum! Arabacıya talimat verecektim... hemen dönerim.”   </p>
			<p class="paragraf">“Uşak ya da Bay Hunter şimdi yapar o işi, Bay Fitz-Marshall” dedi Bayan Leo Hunter.   </p>
			<p class="paragraf">“Hayır, hayır... ben yaparım... çok kalmam... gitmemle gelmem bir olacak” diye karşılık verdi Jingle ve hemen o anda kalabalığa dalıp kayıplara karıştı.   </p>
			<p class="paragraf">Mister Pickwick ayağa kalktı. “Hanımefendi, müsaadenizle sizden o genç adamın kim olduğunu ve nerede ikamet ettiğini sormak istiyorum” dedi, heyecanla.   </p>
			<p class="paragraf">“Büyük servet sahibi bir bey, Mister Pickwick” dedi Bayan Leo Hunter. “Sizi onunla tanıştırmayı çok istiyorum. Kont bayılacak ona.”   </p>
			<p class="paragraf">“Tamam, tamam” dedi Mister Pickwick, sabırsızlanarak, “ikametgâhı... ”   </p>
			<p class="paragraf">“Şu sıra Bury’de, Melek Hanı’nda kalıyor.”   </p>
			<p class="paragraf">“Bury’de mi dediniz?”   </p>
			<p class="paragraf">“Bury St. Edmunds’da. Buraya oldukça yakın. Fakat, aman yarabbi, Mister Pickwick, bizi bırakıp gidiyor musunuz yoksa? Bu kadar erken ayrılmayı düşünmüyorsunuzdur herhalde, Mister Pickwick?”   </p>
			<p class="paragraf">Bayan Leo Hunter daha sözünü bitirmeden Mister Pickwick kalabalığın arasından fırlayıp bahçeye ulaşmıştı bile. Dostunun ardına takılan Tupman da orda az sonra ona katıldı.   </p>
			<p class="paragraf">“Boşuna” dedi Tupman. “Gitti.”   </p>
			<p class="paragraf">“Biliyorum gittiğini” dedi Mister Pickwick. “Ben de peşinden gidiyorum.”   </p>
			<p class="paragraf">“Peşinden mi? Nereye?”   </p>
			<p class="paragraf">“Bury’de Melek Hanı’na” dedi Mister Pickwick alelacele. “Kim bilir orada şimdi kimi kandırıyordur. Bir kere muhterem bir insanı kandırdı, biz de bilmeden âlet olduk. Bir daha yapamayacak bunu, elimden gelirse. Teşhir edeceğim onu. Hizmetkârım nerede?”   </p>
			<p class="paragraf">“Buyrun, efem” dedi Sam Weller, bir iki saat önce kahvaltı sofrasından yürüttüğü bir şişe tatlı Madeira şarabının tadına bakmakta olduğu kıyı bucak köşeden çıkıp gelerek. “Hizmetkârınız burdadır ve de Canlı İskelet’in sergilendiğinde dediği gibi, ünvanıyla iftihar eder, efendim.”   </p>
			<p class="paragraf">“Hemen düş peşime” dedi Mister Pickwick. “Tupman, ben eğer Bury’de kalacak olursam, size yazdığım zaman orda bana katılabilirsiniz. O vakte kadar, hoşça kalın.”   </p>
			<p class="paragraf">Ne denildiyse kâr etmedi. Mister Pickwick galeyana gelmişti. Kararı karardı. Tupman arkadaşlarının yanına döndü. Aradan bir saat geçmeden, baş döndürücü bir kadril ve bir şişe şampanyayla kafayı bulmuş, Alfred Jingle’ı da, Bay Charles Fitz-Marshall’ı da unutmuştu. O sırada Mister Pickwick ve Sam Weller bir posta arabasının tepesinde açıkta oturmuş, kendileriyle mübarek Bury St. Edmunds kasabası arasındaki mesafeyi her geçen dakika biraz daha kapatıyorlardı.   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-23-backlink" id="footnote-225-23">23</a>	Pickwick’i Big Vig diye telaffuz eden yabancı, Mister Pickwick’i “vig” kelimesinden ötürü, bir hukukçu sanıyor. “vig”, peruk demektir. </p>
				</div>
			</div>
		</div>
	</body>
</html>