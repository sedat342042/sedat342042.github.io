<html xmlns="http://www.w3.org/1999/xhtml">
	<head>
		<title>6-5</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-7">FASIL 6  </p>
			<p class="arabaslik_orta ParaOverride-9">Eski usul bir iskambil partisi. Papazın manzumesi.   </p>
			<p class="arabaslik_orta">Mahkûmun dönüşünün hikâyesi  </p>
			<p class="paragbas">Yılların eskisi salonda toplanmış konuklar içeri giren Mister Pickwick’le arkadaşlarını selamlamak için ayağa kalktılar. Tanışma merasimi bütün gerekleriyle yerine getirilirken Mister Pickwick çevresini saran insanların görünüşlerini gözden geçirmeye, karakterleri ve uğraşları üzerine tahminler yürütmeye vakit buldu. Büyük adamların birçoğu gibi o da bundan çok hoşlanırdı.  </p>
			<p class="paragraf">Başında yüksek tepeli şapkası, üzerinde rengi solmuş entarisiyle çok yaşlı bir hanım –Bay Wardle’ın annesi hanımefendi– şöminenin sağ köşesinde şeref koltuğuna kurulmuştu. Yaşlı hanımın, gençliğinde usulüne göre yetiştirilmiş, yaşlılığında da bundan hiç şaşmamış olduğunun çeşitli belgeleri ile süslüydü duvarlar: Çok eskiden kalma elişleri, yine o kadar eski kanaviçe işi manzaralar, daha yakın zamanın al ipekten çaydanlık tutakları. Hala, iki genç hatun ve Bay Wardle yaşlı hanımın koltuğunun başına üşüşmüşler, hizmette kusur etmemek için birbirleriyle yarışıyorlardı. Biri kulak borusunu, biri bir portakal, biri bir kâfuru şişesi tutuyordu elinde; dördüncüsü, hanımefendinin sırtını dayadığı yastıkları tokatlayıp yumruklamakla meşguldü. Tam karşıda yüzünden neşe ve iyilik akan kel kafalı yaşlı bir zat, Dingley Dell’in papazı, yanında başkalarınca pek takdir edilen ev işi likörleri sadece imal etmenin değil, onları arada bir tatmaktan müstesna bir zevk almanın da ilmine vâkıf görünen balıketinde, kısa boylu, pembe yüzlü yaşlı bir hanım, karısı oturuyordu. Benek benek elma yanaklı, dediğim dedik görünüşlü bir adam bir köşede şişman ve yaşlı bir beyle sohbete dalmıştı. Bunlardan başka iki üç yaşlı beyle iki üç yaşlı hanım daha vardı; iskemlelerinde baston yutmuş gibi dimdik oturmuş, gözlerini ayırmadan Mister Pickwick’le arkadaşlarını seyrediyorlardı.  </p>
			<p class="paragraf">Bay Wardle, sesinin en yüksek perdesiyle, “Mister Pickwick’i tanıştırayım, anne!” dedi.  </p>
			<p class="paragraf">Yaşlı kadın başını salladı. “Ah!” dedi. “İşitmiyorum ne dediğini... ”  </p>
			<p class="paragraf">“Mister Pickwick, babaanneee!” diye iki küçükhanım birden avazları çıktığı kadar bağırdılar.  </p>
			<p class="paragraf">“Ay!” diye bir çığlık kopardı büyükhanım. “N’apalım, yok zararı. Benim gibi yaşlı bir kadına ilgi duyacak değil ya!”  </p>
			<p class="paragraf">“Sizi temin ederim ki, hanfendi” dedi Mister Pickwick, kadının elini avuçlarının arasına alıp sesini yükselterek –öyle ki, gayretinde, masum çehresinde kızılcığa çalar bir kızarıklık peyda oldu– “sizi temin ederim ki, hanfendi, böyle kibar bir ailenin başında sizin yaşınızda bu kadar genç ve sıhhatli görünen bir hanımefendiyle karşılaşmaktan duyduğum hazzı nasıl anlatacağımı bilemiyorum.”  </p>
			<p class="paragraf">Kısa bir aradan sonra büyükhanım, “Ah!” dedi, “iyi şeyler söylüyor herhalde ama ben işitmiyorum.”  </p>
			<p class="paragraf">Bayan Isabella Wardle sesini alçalttı, “Babaannem biraz keyifsiz şimdi, az sonra konuşur sizinle” dedi.  </p>
			<p class="paragraf">Mister Pickwick ileri yaşlılığın kusurlarını hoşgörmeye hazır olduğunu belli edercesine başını salladı ve “Fevkalade bir konumu var burasının” diyerek genel sohbete katıldı.  </p>
			<p class="paragraf">Snodgrass, Tupman ve Winkle hep bir ağızdan, “Fevkalade!” diye tekrarladılar.  </p>
			<p class="paragraf">“Evet<span class="CharOverride-10">,</span> bence de öyledir” dedi Wardle.  </p>
			<p class="paragraf">“Bütün Kent’te bundan âlâ mevki yoktur, beyfendi” dedi benekli elma yanaklı, dediğim dedik adam. “Hakkaten yoktur, efem... eminim yoktur.” Sanki birisi tam tersini söylemiş de sonunda kendisi baskın çıkmış gibi şişinerek çevresine bakındı.  </p>
			<p class="paragraf">Kısa bir sessizlik oldu. “Bütün Kent’te burdan daha iyi mevki yoktur” dedi bir kere daha, dediğim dedik adam.  </p>
			<p class="paragraf">“Mullinler’in çayırını saymazsan” diye şişman adam araya girdi, vakur bir ses tonuyla.  </p>
			<p class="paragraf">“Mullinler’in çayırı mı? Hah!” diye haykırdı öbürü, küçümsemeyle.  </p>
			<p class="paragraf"> “Öyle ya, Mullinler’in çayırı” diye tekrarladı şişman adam.  </p>
			<p class="paragraf">Bir başka şişman adam girdi araya, “Basbayağı iyi arazidir orası” diyerek.  </p>
			<p class="paragraf">“Öyledir, muhakkak” dedi bir üçüncüsü.  </p>
			<p class="paragraf">“Herkes bilir öyle olduğunu” dedi şişman ev sahibi.  </p>
			<p class="paragraf">İnatçı adam şüpheli gözlerle çevresini süzdü; azınlığa düşmüş olduğunu görünce bütün oradakilere acıyormuş gibi bir havalara büründü ve sustu.  </p>
			<p class="paragraf">“Neden söz ediyorlar?” Büyükhanım herkesin işiteceği bir sesle torunlarından birine sordu. Sağırların çoğu gibi o da dediklerini başkalarının işitebileceğine hiç ihtimal vermezdi.  </p>
			<p class="paragraf">“Çiftlikten, babaanne.”  </p>
			<p class="paragraf"> “Çiftliğin nesinden söz ediyorlar ki? Bir şey mi oldu yoksa?”  </p>
			<p class="paragraf"> “Yok bir şey. Bay Miller bizim arazinin Mullin çayırından dah<span class="CharOverride-10">a iyi olduğunu söylüyordu da.”  </span></p>
			<p class="paragraf"><span class="CharOverride-10">“O ne anlarmış bu işlerden” dedi Büyükhanım, hiddetle. “Miller kendini beğenmiş züppenin biridir, böyle dediğimi söyleyebilirsin ona.” Bunu dedikten sonra, bir fısıltıdan hayli yüksek bir sesle konuşmuş olduğundan habersiz, belini doğrulttu, haddini bilmez inatçı adamı kötü kötü süzdü.  </span></p>
			<p class="paragraf"><span class="CharOverride-10">“Tamam, tamam” dedi ev sahibi konuyu değiştirmeden yana bir telaşla. “Mister Pickwick, bir vist</span><span class="dipp CharOverride-10"><a class="_idFootnoteLink" href="#footnote-225-11" id="footnote-225-11-backlink">11</a></span><span class="CharOverride-10"> partisine ne dersiniz?”  </span></p>
			<p class="paragraf"><span class="CharOverride-10">“Bayılırım, hem de nasıl! Ama lütfen benim için oyun kurmayın” diye karşılık verdi Mister Pickwick.  </span></p>
			<p class="paragraf"><span class="CharOverride-10">“Hiç tasa etmeyin, annem bayılır viste” dedi Bay Wardle. “Öyle değil mi, anne?”  </span></p>
			<p class="paragraf"><span class="CharOverride-10">Bu konuda bütün diğer konulardan çok daha az sağır olan Vald’anım oğlunu doğruladı.  </span></p>
			<p class="paragraf"><span class="CharOverride-10">“Joe, Joe!” dedi ihtiyar. “Joe... kahrolası oğ... hah, burdaymış. Oyun masalarını hazırla!”  </span></p>
			<p class="paragraf"><span class="CharOverride-10">Uyuşuk delikanlı daha fazla üstelenmeden iki oyun masasını hazır etmeyi başardı: Biri papaz kaçtı için, öbürü vist için. Vist oyuncuları Mister Pickwick’le Vald’anım ve Bay Miller’la şişman zattı. Geriye kalanlar papaz kaçtıya oturdular.  </span></p>
			<p class="paragraf"><span class="CharOverride-10">Vist partisi, bu adı taşıyan ve bize kalırsa “oyun” denilmekle saygısızca aşağılanan ciddi meşgaleye yaraşır bir ağırbaşlılık ve temkinle oynanıyordu. Buna karşılık öbür masadaki oyunda, Bay Miller’ın derin düşüncelerini alt üst edecek kadar şamatalı bir şenlik havası esmekteydi. Miller oyunu gerektiği kadar dikkatle izlemediği için çeşitli ağır suçlar ve kabahatler işliyor, şişman zât bu yüzden fena halde öfkelenirken Büyükhanımın ağzı kulaklarına varıyordu.  </span></p>
			<p class="paragraf"><span class="CharOverride-10">Bir oyunun sonunda on üçüncü eli kazanan cani Miller muzaffer bir edâyla, “İşte!” dedi. “Daha iyi oynanamazdı, kim ne derse desin... imkânı yok başka türlü oynanamazdı!”  </span></p>
			<p class="paragraf"><span class="CharOverride-10">“Miller karo kozunu oynamalıydı, öyle değil mi, beyfendi?” dedi Vald’anım.  </span></p>
			<p class="paragraf"><span class="CharOverride-10">Mister Pickwick tasdik makamında başını salladı.  </span></p>
			<p class="paragraf"><span class="CharOverride-10">“Öyle mi sahiden?” dedi biçare bücür, şüpheli bir bakışla ortağından medet umarak.  </span></p>
			<p class="paragraf"><span class="CharOverride-10">“Öyle, efendim” dedi şişman zat, meşum bir sesle.  </span></p>
			<p class="paragraf"><span class="CharOverride-10">Sevinci kursağında kalan Miller, “Çok affedersiniz” dedi.  </span></p>
			<p class="paragraf"><span class="CharOverride-10">“Ne fayda!” diye homurdandı öbürü.  </span></p>
			<p class="paragraf"><span class="CharOverride-10">“İki büyük koz bizi sekiz yapar” dedi Mister Pickwick.  </span></p>
			<p class="paragraf"><span class="CharOverride-10">Bir oyun daha. Büyükhanım: “Birleyebilir misiniz?”  </span></p>
			<p class="paragraf"><span class="CharOverride-10">Mister Pickwick: “Birleyebilirim. Çift, tek ve alır!”  </span></p>
			<p class="paragraf"><span class="CharOverride-10">Mister Miller: “Böyle şans görülmemiştir.”  </span></p>
			<p class="paragraf"><span class="CharOverride-10">Şişman zât: “Böyle kart görülmemiştir!”  </span></p>
			<p class="paragraf"><span class="CharOverride-10">Buz gibi bir sessizlik: Mister Pickwick keyifli, Büyükhanım ciddi, şişman zât mızmız ve Bay Miller ürkek.  </span></p>
			<p class="paragraf"><span class="CharOverride-10">“Bir çift daha!” dedi Büyükhanım sevinçle ve bir altı peni ile farı kaçmış bir yarım peniyi şamdanın altına sokuşturarak zaferini tescil etti.  </span></p>
			<p class="paragraf"><span class="CharOverride-10">“Bir çift, beyfendi” dedi Mister Pickwick.  </span></p>
			<p class="paragraf"><span class="CharOverride-10">“Farkındayım, efendim” diye aksi aksi cevap verdi şişman beyefendi.  </span></p>
			<p class="paragraf"><span class="CharOverride-10">Benzeri biçimde sonuçlanan bir başka oyunun ardından Miller, fukara, aykırı kâğıt oynadı. Buna fevkalade sinirlenen şişman beyefendi oyunun sonuna kadar kendini toparlayamadı, ondan sonra da bir köşeye çekilip tam bir saat yirmi yedi dakika a</span>ğzını bıçak açmadan oturdu; o sürenin sonunda inzivadan çıkarak haksızlığa Hıristiyanca tahammülden asla şaşmamakta karar kılmış bir insan hâliyle Mister Pickwick’e bir tutam enfiye ikram etti. Büyükhanımın kulağı şimdi bayağı iyi işitiyordu; bahtsız Miller ise sudan çıkmış balığa dönmüştü.  </p>
			<p class="paragraf">Bu sırada diğer masada bir şenliktir gidiyordu. Isabella Wardle ile Bay Trundle “ortak olmuş” lardı; Emily Wardle ile Snodgrass da öyle yapmışlar, Tupman’la kızkurusu hala dahi aralarında cilve ve iltifat üzerine bir anonim şirket kurmuşlardı. Bay Wardle’ın neşesi doruklardaydı. Oyunu yönetmede onun yaptığı şaklabanlıklar ve yaşlı hanımların her el kazandıklarında attıkları tiz perdeden çığlıklarla masada neşeden, kahkahadan geçilmiyordu. Yaşlı hanımlardan birine her elde mutlaka yarım düzine kadar ceza kesilince diğerleri buna hep birlikte gülüyorlardı; yaşlı hanım cezayı ödeyip surat astıkça daha da çok gülüyorlardı. Bunun üzerine onun da yüzü giderek aydınlanıyor, sonunda herkesten çok o gülüyordu. Bir ara kızkurusu hala “evlilik” (koz papazıyla koz damı) çıkaracak oldu, genç kızlar kahkahayı basınca aksileneceği tuttu; fakat Bay Tupman’ın masanın altından elini sıktığını hissedince onun da neşesi yerine geldi, evliliğin hiç de bazılarının sandığı kadar uzak bir ihtimal olmadığını düşünürcesine kendinden emin bir havaya büründü. Bunun üzerine öbürleri, hele de şakaya düşkünlükte gençlerin hiçbirinden geri kalmayan Wardle, yine güldüler. Snodgrass’a gelince, ortağının kulağına şairane duygular fısıldamaktan başka bir şey yaptığı yoktu. Bunu gören yaşlı beylerden biri iskambil ortaklıklarıyla hayat ortaklıkları konusunda bir şaka yapma hevesine kapılarak türlü göz kırpmalar ve gülücüklerle karışık bazı sözler sarfetti; oyuncular ve bilhassa yaşlı beyin karısı bundan pek hazzedip neşelendiler. Winkle şehirlerde hep bilinen, fakat taşrada hiç bilinmeyen türden nükteler yapıp duruyor, herkes bunlara kahkahalarla gülüp harika olduklarını söyledikçe başı göğe eriyordu. Hayırhah papaz bütün bunları yüzünde tatlı bir tebessümle seyretmekteydi. Masayı çevreleyen mutlu çehreler tonton ihtiyarı da mutlu etmişti. Curcuna yanı ağır da bassa, eğlence zoraki değil, yürektendi: Eğlence dediğin böyle olmalıydı.  </p>
			<p class="paragraf">Akşam, böyle şenlik içinde çabucak aktı gitti. Yüklü ama sade yemek yenilip bittiği, ocağın çevresinde küçük bir sohbet meclisi kurulduğu zaman Mister Pickwick hayatında hiç bu kadar mutlu olmadığını, geçen dakikaların tadını doyasıya çıkarmaya böylesine heves duymadığını düşünüyordu.  </p>
			<p class="paragraf">“İşte bu” dedi yaşlı hanımın koltuğunun yanında heybetle kurulmuş oturan ve annesinin elini kendi elinde sımsıkı tutan konuksever ev sahibi, “en hoşuma giden şeydir... Hayatımın en bahtiyar anları bu eski ocak başında geçmiştir. Bu ocağa o kadar düşkünümdür ki her akşam sıcaktan oturulamaz oluncaya kadar harıl harıl ateş yaktırırım burada. Hem, biliyor musunuz, zavallı ihtiyar anneciğim daha küçücük bir kızken bu ocağın önünde, o küçük taburede otururmuş, öyle değil mi, anne?”  </p>
			<p class="paragraf">Geçmiş günlerin ve yıllar öncesi yaşanmış mutlu hayatın ansızın hatırlanmasıyl<span class="CharOverride-10">a kendiliğinden beliren bir damla gözyaşı, hüzünlü bir gülümseyişle başını eğip bu sözleri onaylayan Vald’anımın yanaklarından aşağı süzüldü.  </span></p>
			<p class="paragraf"><span class="CharOverride-10">“Bu baba yadigârı ev hakkında konuştuğum için beni mazur görün, Mister Pickwick” dedi ev sahibi, kısa bir aradan sonra, “zira öyle seviyorum ki burasını! Bundan başkasını da hiç bilmedim hayatımda... Eski evler, tarlalar, hepsi, yaşayan dostlardır benim gözümde. Sarmaşıklı küçük kilisemiz de... Ha, evet, sırası gelmişken söyleyeyim karşımızdaki müstesna dostumuz aramıza ilk geldiğinde o sarmaşık üzerine bir şiir yazmıştı. Bay Snodgrass, kadehinizde içki var mı?”  </span></p>
			<p class="paragraf"><span class="CharOverride-10">“Ziyadesiyle... Teşekkür ederim” dedi ev sahibinin son sözlerinden şiirsel merakı kabaran Snodgrass. “Bağışlayın ama, Sarmaşık şiirinden söz etmekteydiniz.”  </span></p>
			<p class="paragraf"><span class="CharOverride-10">Ev sahibi başının bir hareketiyle papazı gösterdi; bilgiç bir bakışla, “Onu karşıdaki dostumuza soracaksınız” dedi.  </span></p>
			<p class="paragraf"><span class="CharOverride-10">“O mısraları dinlemeyi çok isterdim, beyfendi” dedi Snodgrass. “Acaba, rica etsem...?”  </span></p>
			<p class="paragraf"><span class="CharOverride-10">Papaz efendi, “Aman, efendim” diye cevap verdi, “pek sıradan bir şey aslında. Öyle bir şeye yeltenmiş olduğum için de, o sıralar çok genç olduğumu söylemekten başka bir mazeret ileri süremeyeceğim. Yine de, madem istiyorsunuz, dinleyin.”  </span></p>
			<p class="paragraf">Genel bir merak mırıltısıyla karşılandı, pek tabii, bu sözler ve yaşlı adam, arada karısının da hatırlatmalarıyla, söz konusu mısraları ezberden okumaya başladı. “Şiirimin adı” dedi, “Yeşil Sarmaşık’tır.”  </p>
			<p class="paragbos">  </p>
			<p class="paragraf"><span class="CharOverride-14">YEŞİL SARMAŞIK</span>  </p>
			<p class="paragbos">  </p>
			<p class="paragraf">Ah ne nârin bitkidir yeşil sarmaşık  </p>
			<p class="paragraf">Yürür tırmanır yıkıntılar üzerinde  </p>
			<p class="paragraf">Seçme azığı hep kendine yakışır  </p>
			<p class="paragraf">Buz kestikçe yapayalnız hücresinde  </p>
			<p class="paragraf">Duvar çöker, taşlar çürür  </p>
			<p class="paragraf">İnce zevki doysun diye  </p>
			<p class="paragraf">Tozdan yıllar küf üfürür  </p>
			<p class="paragraf">Sunar ona tatsın diye  </p>
			<p class="paragraf">Mekânı kimsesiz tenha yerdedir  </p>
			<p class="paragraf">Yeşil sarmaşık bir nâdide bitkidir  </p>
			<p class="paragbos">  </p>
			<p class="paragraf">Tez varır hedefe kanadı olmasa da  </p>
			<p class="paragraf">Yiğitliğe toz kondurmaz yüreği  </p>
			<p class="paragraf">Yıllar yılı dost bildiği meşeyi  </p>
			<p class="paragraf">Sezdirmeden ilerler yoklar zemini  </p>
			<p class="paragraf">Sürünüp sararak kucaklar sevinçle  </p>
			<p class="paragraf">Ölü mezarlarının zengin küfünü  </p>
			<p class="paragraf">Usulcacık titretip yapraklarını  </p>
			<p class="paragraf">Mekânı ölümün durak yeridir  </p>
			<p class="paragraf">Yeşil sarmaşık bir nâdide bitkidir  </p>
			<p class="paragbos">  </p>
			<p class="paragraf">Devran geçer gider geride iz kalmadan  </p>
			<p class="paragraf">Dağılıp giderken ulusların oncası  </p>
			<p class="paragraf">Direnir zamana asla rengi solmadan  </p>
			<p class="paragraf">Yeşil olur her daim sarmaşığın goncası  </p>
			<p class="paragraf">Yalnız geçen günlerinde  </p>
			<p class="paragraf">Hep geçmişle beslenecek  </p>
			<p class="paragraf">İnsan saraylar dikse de  </p>
			<p class="paragraf">Yine sarmaşık kemirecek  </p>
			<p class="paragraf">Mekânı zamanın durak yeridir  </p>
			<p class="paragraf">Yeşil sarmaşık bir acayip bitkidir  </p>
			<p class="paragbos">  </p>
			<p class="paragraf">Yaşlı papaz Snodgrass’ın not etmesi için bu mısraları bir kez daha tekrarlarken Mister Pi<span class="CharOverride-10">ckwick büyük bir ilgiyle onun yüz hatlarını incelemekteydi. Papaz efendi şiiri yazdırmayı bitirdikten, Snodgrass da not defterini gerisin geri cebine yerleştirdikten sonra, “Beyfendi” dedi Mister Pickwick, “daha tanışır tanışmaz böyle konuştuğum için kusura bakmayın ama sizin gibi muhterem bir insanın, bir İncil elçisi olarak edindiği bunca tecrübe arasında kaleme alınmaya değer nice sahneler ve olaylarla karşılaşmamış olması imkânsızdır sanıyorum.”  </span></p>
			<p class="paragraf"><span class="CharOverride-10">Yaşlı papaz, “Çok şey gördüm gerçi, evet, ama” diye karşılık verdi, “faaliyet alanım çok sınırlı olduğundan, olaylar da, kişiler de o kadar basit ve sıradan oldu.”  </span></p>
			<p class="paragraf"><span class="CharOverride-10">Yeni konuklarının bilgilenmeleri için dostunu konuşturmaya pek istekli görünen Bay Wardle, “John Edmunds hakkında bazı notlar almıştınız sanıyorum, değil mi?” diye sordu.  </span></p>
			<p class="paragraf"><span class="CharOverride-10">Papaz efendi evet der gibi başını hafifçe eğdi, tam konuyu değiştirmeye hazırlanıyordu ki Mister Pickwick, “Affınızı dilerim, beyfendi” dedi, “sorabilir miyim acaba, kimdi bu John Edmunds?”  </span></p>
			<p class="paragraf"><span class="CharOverride-10">Snodgrass hemen atıldı: “Ben de tam onu s</span>oracaktım işte!”  </p>
			<p class="paragraf">“Tamam, kurtulamazsınız artık” dedi babacan ev sahibi. “Beylerin merakını er ya da geç gidermek zorundasınız. İyisi mi hazır sırası gelmişken yapın gitsin şu işi.”  </p>
			<p class="paragraf">Yaşlı papaz iskemlesini öne çekerken sevimli bir yüzle gülümsedi. Her ikisinin de kulağı galiba biraz ağır işiten Bay Tupman’la evde kalmış hala başta olmak üzere herkes iskemlelerini birbirine yanaştırdı; Büyükhanımın kulak borusu gerektiği gibi ayarlandıktan ve mısralar okunurken uyuyakalan Miller eski ortağı vakur bakışlı şişman adamın masa altından attığı uyarı çimdiğiyle derin uykusundan uyandırıldıktan sonra, papaz efendi sözü daha fazla uzatmadan aşağıdaki hikâyeyi anlatmaya başladı. Biz bu hikâyeye okuyucularımızın iznine sığınarak şu başlığı koyduk:  </p>
			<p class="arabaslik_sol">Mahkûmun Dönüşü  </p>
			<p class="paragbas">“Bundan tam yirmi beş yıl önce bu köye ilk yerleştiğimde” dedi yaşlı papaz, “cemaatim içinde en belalı kişi buraya yakın bir yerde <span class="CharOverride-10">küçük bir kiralık çiftlikte oturan Edmunds adında biriydi. Canavar ruhlu, </span><span class="CharOverride-10">nâdan, kötü bir adamdı; tembeldi, sefahate düşkün, zalim ve yırtıcı bir insandı. Birlikte açık tarlalarda dolaşarak vakit öldürdüğü ya da meyhanede kafa çektiği birkaç âvare kopuktan başka hiçbir dostu ya da tanıdığı yoktu. Birçoklarının korktuğu, herkesin nefret ettiği bu adamla kimse bir çift laf etmek istemezdi; herkes ondan kaçardı.  </span></p>
			<p class="paragraf"><span class="CharOverride-10">“Bu adamın bir karısı ve bir oğlu vardı. Ben buralara geldiğimde çocuk on iki yaşlarındaydı. O kadının çektiği kahrı, buna katlanmakta gösterdiği yumuşak başlı sabrı, o çocuğu ne feci sıkıntıları göze alarak nasıl özenle büyüttüğünü tasavvur dahi etmenin imkânı yoktur. Eğer günahına giriyorsam Tanrı beni bağışlasın, kadını canından bezdirmek için o adamın yıllar yılı kasti bir çaba harcadığına kesinlikle ve bütün kalbimle inanıyorum. Fakat çocuğun ve –bazılarına ne kadar garip görünürse görünsün– babasının da hatırı için o bütün bunları sineye çekiyordu. Çünkü adam canavarın teki de olsa, ona zulmetse de bir zamanlar onu sevmişti; onun yanında geçirdiği eski günlerin hâtırası, kadınlardan başka Tanrının hiçbir kulunda rastlanmayan acıya tahammül ve tevekkül duyguları uyandırıyordu ruhunda.  </span></p>
			<p class="paragraf"><span class="CharOverride-10">“Yolsuldular... Adamın yaşadığı hayatla zaten başka türlüsü de olamazdı. Fakat kadının erken demeden, geç demeden, sabah, öğlen, akşam, uyku durak bilmeden çalışıp didinmesi onları büsbütün sefalete düşmekten alıkoyuyordu. Bütün bu çabanın karşılığı ise sadece kötülüktü. Akşamları –kimi zaman gecenin geç bir saatinde– oradan geçenler sille tokat dayak sesleri arasında dara düşmüş bir kadının inlemelerini, hıçkırıklarını işittiklerini söylerlerdi. Kaç kere o çocuk, gece yarılarından sonra, zalim babanın sarhoş hışmından kurtulsun diye gönderildiği komşu evlerden birinin kapısını ürke ürke çalmıştı.  </span></p>
			<p class="paragraf"><span class="CharOverride-10">“Bedeninde taşıdığı yara bere izlerini gözlerden tam saklayamayan biçare kadın bütün o süre boyunca küçük kilisemize gelmeyi bir kez bile aksatmadı. Her pazar günü, sabahları ve öğleden sonraları, yanında çocuğuyla gelir, her zamanki yerini alırdı. Giyimleri yoksuldu; onlardan daha kötü durumda olan ekseri komşularından çok daha yoksul; ama hep derli toplu, temizdiler. Kimse ‘zavallı Bayan Edmunds’a dostça bir selam vermeden, ya da nâzik bir söz söylemeden geçmezdi. Bazı günler, âyin sona erince, kilisenin kapısına giden dar yoldaki karaağaçların altında bir komşusuyla iki çift laf etmeye durduğu, ya da birkaç küçük arkadaşıyla önü sıra koşup oynayan gürbüz oğlunu gözlerinden ana gururu ve sevgisi taşarak seyre daldığı vakit, bitkin yüzü içten gelen bir minnet ifadesiyle aydınlanır, kadıncağız neşeli ve mutlu değilse bile, hiç olmazsa sakin ve hoşnut görünürdü.  </span></p>
			<p class="paragraf"><span class="CharOverride-10">“Beş altı yıl geçti. Çocuk boylu boslu bir delikanlı oldu. Onun cılız bedenini berkiten, çelimsiz kollarını, bacaklarını erkeklik gücüyle yoğuran zaman, anasının belini bükmüş, dizlerinde derman bırakmamıştı, fakat ona destek olacak kolun yerinde şimdi yeller esiyordu, içini sevinçle dolduracak yüz artık ona bakmıyordu. Kilisede yin</span>e eski yerinde oturuyordu, ama yanındaki yer boştu. Kitabı Mukaddes yine hep aynı dikkatle korunuyor, aranan sayfalar bulunup uçları kıvrılıyordu, ama Kitabı Mukaddes’i onunla birlikte okuyacak kimse yoktu, sel gibi akan gözyaşları sayfaların üzerinde izler bırakarak kelimeleri görmesine engel oluyordu. Komşular eskisi kadar nâziktiler, ama o başını çevirip geçiyor, selamlarını almaktan kaçıyordu. Yaşlı karaağaçlar altında duraklamaların da ardı kesilmişti, gelecek mutluluğu düşünüp sevinmelerin de. Kimsesiz kalmış kadıncağız başlığını yüzünün üstüne biraz daha çekerek alelacele yürüyüp gidiyordu.  </p>
			<p class="paragraf">“Hâtıraların ve bilincin ulaşabildiği kadar uzak ilk çocukluk günlerine dönüp baktığında anasının onun uğrunda her mihneti göze alarak katlandığı bitmez tükenmez mahrumiyetler, hırpalanmalar, hakaretler ve dayaklar şu ya da bu vesileyle gözünün önüne gelmeksizin hiçbir şeyi hatırlayamayan delikanlının... evet o delikanlının, anasına çektirdiği yürek acısını hiç umursamadan, anasının sırf onun hatırı için yüklenip katlandığı her şeyi huysuz bir inatla görmezlikten gelerek ahlak yoksunu hayasız kişilerle ilişki kurduğunu ve kendisi için ölümle, anası için de hicapla son bulacağı muhakkak bir yola gözü kapalı dalmış olduğunu söylememe bilmem gerek var mı? Heyhat, insan tabiatı! Bunu çoktan anlamışsınızdır.  </p>
			<p class="paragraf">“Bahtsız kadının çilesi daha dolmamıştı. Çevrede çeşitli suçlar işleniyordu. Suçlular bulunamamış, azıttıkça azıtmışlardı. Cüretkâr ve azılı bir soygun hiç beklemedikleri ölçüde sıkı bir takip ve soruşturmaya yol açtı. Genç Edmunds üç arkadaşıyla birlikte şüphe altındaydı. Yakalandı... hakkında dâvâ açıldı... mahkemesi görüldü... idam cezasına çarptırıldı.  </p>
			<p class="paragraf">“Hüküm okunduğunda bir kadın hançeresinden kopup duruşma salonunda yankılanan canhıraş çığlık şu anda kulaklarımda çınlıyor. O çığlık, mahkemenin, mahkûmiyetin... hattâ yaklaşan ölümün dahi uyandıramadığı bir dehşet saldı suçlunun yüreğine. Baştan beri inatla somurtan dudaklar elde olmaksızın titreyip aralandı; yüz sapsarı kesildi, bütün gözeneklerden soğuk terler fışkırdı, hükümlünün dizlerinin bağı çözüldü, sanık yerinde sendeledi.  </p>
			<p class="paragraf">“Kederli ana, ıstırabının ilk taşkınlığıyla benim önümde diz çöktü, o güne kadar bütün sıkıntılarında ona destek olmuş olan Yüce Varlığa onu bu elem ve acı dolu dünyadan alıp biricik oğlunun hayatını bağışlaması için yalvarıp yakarmaya başladı. Bunu bir keder nöbeti ve korkunç bir çırpınma izledi. Bir daha asla öyle bir sahneye tanık olmamak en büyük dileğimdir. O andan itibaren artık hayatla umut bağının kesildiğini biliyordum. Yıkılmıştı. Fakat dudaklarından bir kere bile olsun ne bir yakınma, ne bir serzeniş işittim.  </p>
			<p class="paragraf">“Hapishanenin avlusunda inatçı oğlunun katı yüreğini yumuşatmak için günbegün şefkatle, ısrarla çırpınan o kadı<span class="CharOverride-10">ncağızın içler acısı hâlini görecektiniz. Hepsi boşuna. Oğlu hep aksi, nâdan ve soğuktu. Cezasının hiç beklenmezken on dört yıl küreğe çev</span>rilmesi dahi onun o asık yüzlü küstah tavrını bir an için olsun değiştirmedi.  </p>
			<p class="paragraf">“Ne var ki, kadını onca zaman ayakta tutan tevekkül ve tahammül ruhu, güçten düşmesine, sağlığının bozulmasına dayanamadı. Kadın hastalandı. Oğlunu bir kere daha görmeye gitmek için mecalsiz bedenini zorlayıp yataktan kalktı, gücü yetmedi, bitik bir halde yere serildi.  </p>
			<p class="paragraf">“İşte o zaman, onca övünçle sürdüregeldiği duygusuzluğun, umursamazlığın cezası genç adam için ağır oldu. Nedametten âdeta çılgına döndü. Bir gün geçti, anası görünmedi, bir gün daha geride kaldı, anası yanına gelmedi, üçüncü akşam, onu hâlâ görmemişti, oysa yirmi dört saat sonra ondan belki ebediyen ayrılacaktı. Ah, eski günlerin nicedir unutulmuş hâtıraları... daracık avluda koşar adım volta atarken –sanki o hızlandıkça haber daha çabuk erişecekmiş gibi– nasıl da üşüşüyordu beynine! Annesine ne olduğunu öğrendiğinde umarsızlığı ve perişanlığı nasıl dank etti kafasına! Anası, hayatının yegâne onca yakını, ayağını bastığı yerden bir mil ötede hasta yatıyordu, hattâ belki ölmek üzereydi, serbest olabilseydi koşup yanına varması birkaç dakikalık işti. Kapıya saldırdı, demir parmaklıkları çaresizliğin verdiği güçle kavrayıp gümbür gümbür sarstı, sonra içinden yol açıp geçmek istercesine kendini kalın duvara çarptı. Sağlam yapı bana mısın demedi, boşa çıkardı onca cılız çabayı. Genç adam ellerini birbirine vurup çocuk gibi ağlamaya başladı.  </p>
			<p class="paragraf">“Anasından hapiste yatan oğluna haber götürdüm: Onu bağışlıyor, hakkını helal ediyordu. Oğlunun pişmanlık beyanını ve bağışlanma dileğini hasta yatan anneye ilettim. Tövbekâr adamın döndüğünde anasına rahat ve kaygısız bir hayat yaşatmaya yönelik sayısız küçük tasavvurunu yüreğim sızlayarak dinledim. Gideceği yere varmazdan aylar önce anasının artık bu dünyada olmayacağını biliyordum oysa.  </p>
			<p class="paragraf">“Onu geceleyin götürdüler. Birkaç hafta sonra zavallı kadının ruhu, kesin umudum ve ciddi inancım o ki, ebedi saadet ve huzura kavuşacağı bir yere uçtu. Cenaze ve defin âyinini ben yönettim. Küçük kilisemizin avlusunda yatıyor. Mezarının başında taş yoktur. Çektiği acıya insanoğlu, erdemlerine Tanrı tanıktır.  </p>
			<p class="paragraf">“Mahkûm yola çıkmazdan önce aramızda anlaşmıştık: Gerekli izni alır almaz anasına yazacak ve mektup benim adresime yollanacaktı. Baba, yakalandığı andan itibaren oğlunu görmeyi kesinlikle reddetmişti, hayatta olup olmaması onu hiç ilgilendirmiyordu. Aradan yıllar geçti, ondan bir haber alınamadı. Sürgün cezası yarılandıktan sonra da mektup gelmeyince, öldüğüne kanaat getirdim. Aslına bakılırsa, ölmüş olması biraz da umudumdu.  </p>
			<p class="paragraf">“Oysa Edmunds ceza sömürgesine ulaşınca hemen ülkenin uzak bir yerine sevk edilmişti. Postalanmış olabilecek birçok mektubun elime geçmemiş olması belki de bundandı. Bütün o on dört yıl boyunca hep aynı yerde kalmıştı. Cezasının sonunda, ilk kararından ve anasına verdiği sözden şaşmadı; bin bir güçlük içinde İngiltere’ye ulaşarak yürüye yürüye doğduğu yerine döndü.  </p>
			<p class="paragraf">“Ağustos ayının güzel bir pazar akşamı John Edmunds on yedi yıl önce utanç içinde, horlanarak ayrıldığı köyüne ayak bastı. Kestirme yolu kilisenin a<span class="CharOverride-10">vlusundan geçiyordu. Avlu duvarını aşarken yüreği kabardı. Gölgede kalan patikanın kimi kesimlerine yıllanmış karaağaçların ulu dalları arasından akşam güneşinin altınsı ışınları vuruyordu. Ağaçlar çok eski günlerinden çağrışımlar uyandırdı zihninde. Anasının eline yapışmış, huzur içinde, kiliseye doğru yürürken gördü kendini. Başını kaldırıp an</span>asının solgun yüzüne bakışını hatırladı; gün olur, anasının onun yüzüne dalan gözleri onu öpmeye eğildiğinde alnına dökülen sıcacık gözyaşlarıyla dolardı. O zaman o da ağlardı ama anasının gözyaşlarının ne acı yaşlar olduğunu henüz bilmezdi. O patikada çocukluk arkadaşlarından birileriyle, arada bir anasının gülümseyen yüzünü görmek ya da tatlı sesini işitmek için başını çevirip bakarak ne çok koşup eğlenmişti! Sonra birden hâtıralarının üzerinden bir perde kalkar gibi oldu, bir sürü karşılıksız kalmış tatlı söz, umursanmamış uyarı, tutulmamış vaat üşüştü belleğine. Yüreği cız etti, daha fazlasına dayanamadı.  </p>
			<p class="paragraf">“Kiliseye girdi. Akşam âyini sona ermişti; cemaat dağılmış ama kilise daha kapanmamıştı. Alçak tavanlı binanın içinde adımları boğuk titreşimlerle yankılanıyordu; içerisi öyle sessiz, sakindi ki, orda tek başına olmaktan korktu âdeta. Çevresine bakındı. Hiçbir şey değişmemişti. Kilise eskisinden daha küçük göründü gözüne; fakat çocuksu bir huşû içinde kim bilir kaç kez dalıp seyrettiği eski anıtlar, rengi uçmuş yastığıyla küçük minber, çocukken baş üstünde tutup saydığı, büyüyünce unuttuğu Tanrı Buyruklarını önünde defalarca tekrarladığı Aşai Rabbani sofrası yine oradaydılar. Eski günlerde hep oturdukları yere yaklaştı. Soğuk mu soğuk, terk edilmiş bir görünüşü vardı. Minder kaldırılmıştı, Kitabı Mukaddes de yoktu. Belki anası daha yoksul bir yerde oturuyordu şimdi, ya da güçten düşmüştü, tek başına gelemiyordu kiliseye. Onu korkutan şeyi düşünmeye cesaret edemiyordu. Buz gibi bir ürperti sardı bedenini; dönüp giderken tir tir titriyordu.   </p>
			<p class="paragraf">“Kilisenin kapısından çıkarken yaşlı bir adam girdi içeri. Edmunds birden irkildi. Çok iyi tanıyordu onu; kaç kere kilisenin avlusunda mezar kazarken seyretmişti. Geri dönen mahkûma o ne diyecekti acaba?   </p>
			<p class="paragraf">“İhtiyar, gözlerini kaldırıp yabancının yüzüne baktı, hayırlı akşamlar dileyerek ağır adımlarla yürüdü. Onu unutmuştu.   </p>
			<p class="paragraf">“Edmunds yokuş aşağı yürüyerek köye girdi. Hava ılıktı. O geçerken, kapı önlerinde oturan ya da küçük bahçelerinde dolaşan insanlar akşamın sükûnetini tadarak günün yorgunluğunu çıkarıyorlardı. Ondan yana çevrilen gözler oldu. Onu tanıyıp da görmezlikten gelen birileri var mı acaba diye defalarca iki yana kuşkuyla baktı. Hemen her evde yabancı yüzler gördü. Kimi evde eski bir okul arkadaşının –son gördüğünde daha çocuktu- kaba saba yüz hatlarını tanıdı: Çevresini bir alay neşeli çocuk sarmıştı. Evinin kapısı önünde bir şezlongda oturan, kanlı canlı bir işçi olduğu günlerden ancak hatırlayabildiği pimpirik, dermansız ihtiyarı gördü. Hepsi onu unutmuştu. Kimse tarafından tanınmadan yürüdü geçti.  </p>
			<p class="paragraf">“Eski evin önünde – çocukluğunun geçtiği, onca usançla yaşanan upuzun esaret ve ıstırap yılları boyunca anlatılmaz bir hasretle özlediği evin önünde – durduğunda, batmakta olan güneşin kızıla çalar âsûde parıltısı sarı ekin demetlerine vurmuş, meyve ağaçlarının gölgelerini uzatmıştı.   </p>
			<p class="paragraf">Bahçe çiti alçacıktı, ama yüksek bir duvar gibi göründüğü zamanı çok iyi hatırlıyordu. Dışardan eski bahçeye baktı. Eskisinden daha çok bitki ve daha parlak çiçekler vardı şimdi; ama ağaçlar hep aynıydı. Güneşte oynamaktan yorulup da altında binlerce kez uzandığı, mutlu çocukluğun tatlı, ılık uykusuna dayanamayıp usullacık kendinden geçtiği ağaç da oradaydı. Evin içinden sesler geliyordu. Kulak verdi. Yabancı seslerdi; tanımıyordu hiçbirini. Neşeliydiler de. Kendisinin yokluğunda zavallı yaşlı anasının neşeli olamayacağını çok iyi biliyordu. Kapı açıldı, çığlık çığlığa sıçrayıp oynayan birkaç çocuk fırladı dışarı. Kucağında ufak bir oğlanla baba kapıda göründü; çocuklar minnacık ellerini çırpa çırpa çevresini sarıp onu oyunlarına katmak için dışarı çekiştirdiler. Mahkûm, tam da orada babasının yüzünü görmekten kaçındığı zamanları hatırladı. Kaç kere, titreyen başını yorganın altına gömmüş de kaba küfrü, acımasız kamçıyı, ana feryadını işitmişti. Beynini kemiren acıyla hıçkıra hıçkıra oradan ayrılırken vahşi ve ölümcül bir hırsla yumrukları sıkılı, dişleri kenetliydi.   </p>
			<p class="paragraf">“Onca yıl aralıksız özlemini çektiği, uğrunda onca acıya katlandığı dönüş buydu işte! Ne hoş geldin diyen bir yüz, ne bağışlayan bir bakış, ne ağırlayıcı bir ev, ne yardımcı bir el! Üstelik de kendi köyünde! İnsan yüzü görmeyen balta girmemiş vahşi ormanlardaki yalnızlığı bunun yanında neydi ki?   </p>
			<p class="paragraf">“Esaretinin ve utancının uzak diyarında, doğduğu yeri döndüğü zamanki hâliyle değil de, bıraktığı zamanki hâliyle düşünmüş olduğunu anladı. Acı gerçek yüreğine oturdu, bütün umudunu yitirdi. Soruşturma yapmaya, ya da onu iyilikle, merhametle karşılayabilecek yegâne insana başvurmaya cesaret edemedi. Ağır adımlarla yürümeyi sürdürdü. Suçlu bir insan gibi yolunu değiştirip çok iyi hatırladığı bir çayıra çıktı, orda yüzünü avuçlarına gömerek kendini otların üzerine attı.  </p>
			<p class="paragraf">“Yamaçta, hemen yanıbaşında uzanmış duran adamı görmemişti. Adam yeni gelene gizlice bir göz atmak için dönünce esvapları hışırdadı; Edmunds başını kaldırdı.   </p>
			<p class="paragraf">“Adam doğrulmuş oturuyordu şimdi. Beli bükük, yüzü kırışıklar içinde ve sapsarıydı. Esvapları düşkünler evinde kalanlardan biri olduğunu gösteriyordu. Çok yaşlı görünmekle birlikte, uzun yıllar yaşamış olmaktan çok, sefahatten ya da hastalıktan o hâle gelmiş gibiydi. Dik dik bakıyordu yabancıya. İlkin donuk bakan fersiz gözleri kısa bir süre onu süzdükten sonra vahşi ve telaşlı bir ifadeyle parıldar gibi oldu, giderek yerlerinden fırlayacakmış gibi açıldı. Edmunds dizlerinin üstünde yavaşça doğruldu, artan bir dikkatle yaşlı adamın yüzüne baktı. Hiç konuşmadan süzdüler birbirlerini.   </p>
			<p class="paragraf">“İhtiyarın yüzü sapsarı kesilmişti. Titriyordu. Sendeleyerek ayağa kalktı. Edmunds da ayağa fırladı. İhtiyar birkaç adım geriledi. Edmunds ilerledi.   </p>
			<p class="paragraf">“‘Konuş, sesini işiteyim,’ dedi mahkûm, boğuk ve kırık bir sesle.   </p>
			<p class="paragraf">“‘Uzak dur!’ diye haykırdı ihtiyar. Galiz bir küfür savurdu. Mahkûm ona biraz daha yaklaştı.   </p>
			<p class="paragraf">“‘Uzak dur!’ diye bir daha haykırdı ihtiyar. Dehşetten çılgına dönmüş bir halde sopasını kıldırıp var gücüyle Edmunds’un yüzüne indirdi.   </p>
			<p class="paragraf">“‘Baba... iblis!’ diye dişlerinin arasından homurdandı mahkûm. O hırsla ileri atıldı, ihtiyarın boğazına sarıldı. Fakat adam babasıydı; çaresizlik içinde kolu yanına düştü.   </p>
			<p class="paragraf">“İhtiyar korkunç bir çığlık attı. Issız tarlalarda günahkâr bir ruhun uluyuşu gibi çınladı çığlığı. Yüzü simsiyah oldu, birkaç adım atıp sendeleyerek düşerken ağzından burnundan fışkıran kan otları kopkoyu kızıla boyadı. Damarı çatlamıştı; oğlunun onu kaldırmasına vakit kalmadan öldü.”   </p>
			<p class="yildiz">* * *  </p>
			<p class="paragbas">“Kilise avlusunun o köşesinde” dedi yaşlı papaz, birkaç saniye süren bir sessizlikten sonra, “kilise avlusunun daha önce sözünü ettiğim o köşesinde, bu olaydan sonra üç yıl yanımda çalışan bir adam yatıyor... Gerçekten nâdim, tövbekâr ve alçakgönüllü bir adam. Yaşadığı sürece, onun kim olduğunu, nereden geldiğini benden başka bilen olmadı: O adam, geri gelen mahkûm John Edmunds’du.”  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-11-backlink" id="footnote-225-11">11</a>	Whist: Dört kişiyle oynanan, briç benzeri bir iskambil oyunu. (ç.n.)</p>
				</div>
			</div>
		</div>
	</body>
</html>