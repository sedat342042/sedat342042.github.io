<html xmlns="http://www.w3.org/1999/xhtml">
	<head>
		<title>6-44</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-46">FASIL 45  </p>
			<p class="arabaslik_orta ParaOverride-9">Samuel Weller ile aile fertlerinden biri arasında   </p>
			<p class="arabaslik_orta ParaOverride-9">geçen üzücü bir görüşme. Mister Pickwick, içinde   </p>
			<p class="arabaslik_orta ParaOverride-9">yaşadığı kapalı dünyada bir gezintiye çıkar ve   </p>
			<p class="arabaslik_orta ParaOverride-9">bundan böyle onunla her türlü münasebeti kesip   </p>
			<p class="arabaslik_orta">olabildiğince uzağında kalmaya karar verir  </p>
			<p class="paragbas">Samuel Weller, hapse girdikten birkaç gün sonra bir sabah, efendisinin odasını elinden geldiği kadar özenle toplayıp kitaplarının ve kâğıtlarının başında rahat etmesini sağladıktan sonra, bir iki saat kendi başını dinlemeye çekildi. Hava güzeldi; açık havada bir duble siyah bira içmenin, önündeki çeyrek saati sıkılmadan ve mümkün olduğu kadar gönlünce eğlenerek geçirmesine iyi geleceğini düşündü. Bu düşünceyle doğru kantinin yolunu tuttu. Oradan birayla birlikte evveli günün gazetesini de alıp, kuka oynanan meydana gitti, kenarda bir sıraya kuruldu, işini bilir pozlarda sakin bir vakit geçirmeye koyuldu.   </p>
			<p class="paragraf">Önce biradan doyasıya bir yudum alarak ferahladı; başını kaldırdığında karşı pencerede patates soyan genç bir kadın gördü, ona platonik bir göz kırptı. Sonra gazeteyi açtı. Polis haberlerini üste getirmek için gazeteyi katladı ve bunu az da olsa rüzgârlı bir havada yapmak insanı çileden çıkaran bir iş olduğundan, o işi hallettikten sonra bir kocaman yudum bira daha içti. Gazeteden birkaç satır okudu ve birden okumayı kesip o sırada bir raket oyununu bitirmekte olan iki kişiye baktı. Oyun sona erince, beğendiğini belli ederekten, “Çok iyi! Çok iyi!” diye bağırırken başkaları da aynı fikirde mi acaba diye gözlerini seyirciler üzerinde gezdirdi. Böyle yapınca ister istemez pencerelerden yana da bakmış oldu. Genç kadın hâlâ oradaydı; Sam, nezaket icabı ona bir kere daha göz kırpıp sözsüz oyunla sağlığına içmezse olmazdı. Öyle yaptı ve bu en son hareketini tam o sırada gözden kaçırmamış olan bir oğlan çocuğuna kötü kötü baktıktan sonra bacak bacak üstüne atıp iki eliyle birden tuttuğu gazeteyi bu defa daha bir dikkatle okumaya koyuldu.   </p>
			<p class="paragraf">Okuduklarına gerektiği kadar yoğunlaşmaya vakit bulamamıştı, uzak bir koridorda kendi adı çağrılıyormuş gibi geldi ona. Yanılmamıştı. Kısa zaman sonra adı ağızdan ağza dolaşır oldu; birkaç saniye geçmeden de her yer “Weller!” avâzeleriyle çınlamaya başladı.   </p>
			<p class="paragraf">“Burda!” diye kükredi Sam, davudi bir ses çıkararak. “Ne var? Kim soruyor onu? Sayfiye evinde yangın mı çıktı, ne bu telaş?”   </p>
			<p class="paragraf">“Seni kapıdan istiyorlar” dedi kenarda duran bir adam.   </p>
			<p class="paragraf">“Şu gasteyle maşrapaya göz kulak olursun, di mi, dostum? Ben şimdi geliyorum” dedi Sam. “Şu işe bak, Temyiz Mahkemesi’ne üye atanmış olsaydım bu kadar şamata olmazdı!”   </p>
			<p class="paragraf">Böyle diyerek, çağrılan şahsın ne kadar yakında olduğunu bilemeden avaz avaz, “Weller!” diye haykırıp duran oğlanın başına sertçe bir tokat aşketti ve koşarak merdivenlerden çıkıp başaltına ulaştı. Burada ilk gözüne çarpan, sevgili babası oldu: En alt basamaklardan birine oturmuş, elinde şapkası, yarım dakikada bir bütün gücüyle, “Weller!” diye bağırıyordu.   </p>
			<p class="paragraf">“Ne böğürüyorsun öyle?” diye çıkıştı ona Sam, ihtiyar bir an susup da yeniden bağırmaya hazırlanırken. “Kan ter içinde kalmış cam üfürücüsüne dönmüşsün. Nedir mesele?”   </p>
			<p class="paragraf">“Hay, yahu! Regency Park’ta gezmeye çıktın herhalde demeye başlamıştım, Sammy” dedi ihtiyar.   </p>
			<p class="paragraf">“Hadi, hadi, bırak tamahkârlığının kurbanıyla dalga geçmeyi de, kalk gel o basamaktan. Ne diye yerleştin oraya? Ben orada yaşamıyorum ki.”   </p>
			<p class="paragraf">“Sana çok iyi bir haberim var, Sammy” dedi Weller’ların ileri yaşlısı. Ayağa kalktı.   </p>
			<p class="paragraf">“Dur bi dakka, arkan hep beyaz olmuş” dedi Sam.   </p>
			<p class="paragraf">“Sahi, yahu, silkele gitsin” dedi Bay Weller, oğlu onun tozunu alırken. “Burada tuhaf kaçabilir, di mi, Sammy, insanın üstü başı böyle badanalı dolaşması?”   </p>
			<p class="paragraf">Bay Weller tam burada bir kikirdeme nöbetinin yaklaşmakta olduğunun tüm alâmetlerini sergilemeye başlayınca Sam müdahale etti: “Sakin dur, lütfen! İskambil papazından farkın yok. Ne fıkırdayıp duruyorsun öyle?”   </p>
			<p class="paragraf">Babası, alnının terini silerek, “Sammy” dedi, “günün birinde böyle gülmekten katılıp kalcam diye korkuyorum, oğlum.”   </p>
			<p class="paragraf">“Niye hep böylesin öyliyse? Hadi söyle ne söyliyceksen!”   </p>
			<p class="paragraf">“Kim geldi benimle buraya, biliyor musun, Samivel?”  </p>
			<p class="paragraf">Bay Weller birkaç adım geriledi. Ağzını büzdü. Kaşları yukarı kalktı.   </p>
			<p class="paragraf">“Pell?” dedi Sam.   </p>
			<p class="paragraf">İhtiyar iki yana salladı başını. Kıpkırmızı kesilmiş yanakları çıkış yolu bulmaya çalışan bir kahkahayla büsbütün şişti.   </p>
			<p class="paragraf">“Lekeli suratlı adam mı, yoksa?”   </p>
			<p class="paragraf">Bay Weller yine başını salladı.   </p>
			<p class="paragraf">“Kim öyliyse?”   </p>
			<p class="paragraf">“Oveyanan!” dedi Bay Weller.   </p>
			<p class="paragraf">İyi ki de dedi: Yanaklarının şişip gerilmekten çatlamasına ramak kalmıştı.   </p>
			<p class="paragraf">“Oveyanan, Sammy! Kırmızı burunlu herif de, oğlum, kırmızı burunlu herif de! Ho! Ho! Ho!”   </p>
			<p class="paragraf">Burada daha fazla tutamadı kendini Weller, katıla katıla gülmeye başladı. O gülerken Sam, bütün yüzüne yayılan donuk bir tebessümle babasını süzmekteydi.   </p>
			<p class="paragraf">İhtiyar yaşaran gözlerini sildi. “Seninle ciddi bir iş konuşmaya geldiler. Zalim alacaklının kim olduğunu sakın çıtlatma onlara, e mi?”   </p>
			<p class="paragraf">“Ne? Bilmiyorlar mı yani?”   </p>
			<p class="paragraf">“Hiçbir şey bilmiyorlar.”   </p>
			<p class="paragraf">“Nerdeler şimdi?” Sam, ihtiyarın yüz göz oynatmalarını aynen tekrarladı.   </p>
			<p class="paragraf">“Kantinin arka odasında. Kırmızı burnu içki olmayan bi yerde gördün mü sen hiç, Samivel? Bu sabah Markiz’den yola çıkıp gelişimiz öyle hoştu ki” diye devam etti baba Weller, rahatça konuşabileceğine aklı kesince. “Oveyananın ilk dalga motorundan kalma, içine bu çoban için koltuk koyduğumuz küçük yaylı var ya hani, ona benim alaca atı koştum; bunlar kapımızın önüne bir de portatif basamak takımı getirip komasınlar mı yola, herifçoğlu arabaya çıkabilsin diye!”   </p>
			<p class="paragraf">“Hadi, canım, sen de!” dedi Sam.   </p>
			<p class="paragraf">“Hadisi madisi, öyle işte!” dedi babası. “Arabaya çıkarken iki yanına nasıl sımsıkı tutunuyor, görecektin! Sanki iki metre yukardan düşüp bi milyon atoma dağlıvercekmiş gibi... Sonunda paldır küldür girdi içeri mamafih, yola çıktık. Öyle sanıyorum ki, yani sanıyorum diyorum işte, Sammy, araba yolda her bir köşeyi dönüşte az sarsılmadı herifçoğlu.”   </p>
			<p class="paragraf">“Bikaç sınır taşına çarpmışındır sen elbet” dedi Sam.   </p>
			<p class="paragraf">Bay Weller bir dizi göz kırpma eşliğinde, “Maalesef ben de bikaçına şöyle bi çakıverdim, Sammy, yol boyunca bir oraya bir buraya fırladı durdu” dedi.   </p>
			<p class="paragraf">İhtiyar, başının yalpalamalarına hâkim olamadı, içinden, suratının feci bir şekilde şişmesine ve bütün hatlarının boşalıp yayılmasına eşlik eden boğuk bir hırıltı koptu. Bunu gören oğlu enikonu telaşlandı.   </p>
			<p class="paragraf">“Korkma, Sammy, korkma” dedi ihtiyar, bir hayli gayret sarf edip birçok kere ayağıyla yeri teptikten sonra sesi geri gelince. “Fazla gürültü çıkarmadan gülmenin yolunu bulmayı deniyorum, hepsi bu.”   </p>
			<p class="paragraf">“Hepsi buysa, bi daha denemesen iyi edersin. Günün birinde başına dert açabilir senin o bulduğun yol” dedi Sam.   </p>
			<p class="paragraf">“Ne o, hoşlanmadın galiba?”   </p>
			<p class="paragraf">“Hiç hoşlanmadım.”   </p>
			<p class="paragraf">“İyi öliyse, n’apalım! Becerebilirsem çok işime yarıyacaktı, oveyananla ağız dalaşımızı da bazen azaltırdı. Ama haklısın, Sammy, biraz fazla felç durumları var bunda, çok fazla, Samivel.”  </p>
			<p class="paragraf">Böyle konuşa konuşa kantinin arka odasının kapısına kadar geldiler; Sam bir an durup, arkada hâlâ kikirdemekte olan saygıdeğer ceddine omuzunun üstünden çaktırmadan alaycı bir bakış fırlattı, önden yürüyüp içeri girdi.   </p>
			<p class="paragraf">“Öveyana” dedi, kadını nezaketle selamlayarak, “bu ziyaretiniz için size çok minnettarım... Siz nassınız, papaz efendi?”   </p>
			<p class="paragraf">“Ah, Samuel!” dedi Bayan Weller. “Ne feci bi şey bu şimdi!”   </p>
			<p class="paragraf">“Hiç değil, anacım” dedi Sam. “Di mi, çoban efendi?”   </p>
			<p class="paragraf">Bay Stiggins gözlerini beyazlarından –ya da, daha doğrusu, sarılarından– başka bir şey görünmez olana kadar havaya kaldırdı, cevabını kelimelere dökmedi.   </p>
			<p class="paragraf">“Papaz hazretlerinin bi yeri filan mı ağrıyor?” dedi Sam, o davranışın ne anlama geldiğini sorarcasına, üvey annesine bakarak.   </p>
			<p class="paragraf">Bayan Weller, “N’apsın, seni burda gördüğü için üzgün adamcağız” diye karşılık verdi.   </p>
			<p class="paragraf">“Ha, öyle mi?” dedi Sam. “Hâline bakınca, son yediği hıyara karabiber serpmeyi unuttu da ondan mı acaba diyordum... Buyrun oturun, efendim, oturmaya ekstra ücret kesmiyoruz, nâzırlarını paylayan kıralın dediği gibi!”   </p>
			<p class="paragraf">Bay Stiggins, büyüklenir havalarda, “Bakıyorum, hapse girmek sizi yumuşatmamış, delikanlı?” dedi.   </p>
			<p class="paragraf">“Afedersiniz, bayım, ne demiştiniz, bi daha lütfetseniz?” dedi Sam.   </p>
			<p class="paragraf">Stiggins sesini yükseltti. “Görüyorum ki, tabiatınız bu cezadan ders alıp yumuşamamış.”   </p>
			<p class="paragraf">“Çok nâziksiniz, efendim, tabiatımın yumuşak olması hiç arzu etmediğim bi şeydir. İltfatınıza teşekkür ederim” diye karşılık verdi Sam.   </p>
			<p class="paragraf">Tam bu noktada Weller’ların yaşlısının oturmakta olduğu iskemleden doğru yakışıksız bir gülüşü andıran bir ses duyulması üzerine Bayan Weller, durumu her açıdan tartıp biçerek ağırdan ağırdan bir histeri nöbeti geçirmesinin şart olduğunu düşünmeye başladı.   </p>
			<p class="paragraf">“Weller!” diye seslendi (ihtiyar bir köşeye gitmiş oturuyordu). “Weller! Buraya gel!”   </p>
			<p class="paragraf">“Çok nâziksin, hayatım, ama ben burda iyiyim” dedi Bay Weller.   </p>
			<p class="paragraf">Bayan Weller hüngür hüngür ağlamaya başladı.   </p>
			<p class="paragraf">“Bi şi mi oldu, anneciğim?” dedi Sam.   </p>
			<p class="paragraf">“Ah, Samuel, ah!” dedi Bayan Weller. “Baban beni öyle üzüyor ki! Hiçbi şey onu yola getirmiycek mi?”   </p>
			<p class="paragraf">“İşittin mi, bak ne diyor? Hanfendi, seni hiçbi şey yola getirmeycek miymiş diye soruyor?” dedi Sam. Babası, “Bayan Weller’ın o soruyu sormasındaki nezakete minnettarım. Bi pipo<span class="dipp"><a class="_idFootnoteLink" href="#footnote-225-88" id="footnote-225-88-backlink">88</a></span> olsa bana çok iyi gelecek. Bulunamaz mıydı acaba, Sammy?” diye cevap verince, Bayan Weller yine gözyaşlarına boğuldu, Stiggins de inler gibi bir ses çıkardı.   </p>
			<p class="paragraf">“Oo! Bu zavallı beyfendi yine fenalaştı, gördünüz mü?” dedi Sam, başını çevirip Stiggins’e bakarak. “Şimdi nerenizde ne var, beyfendi?”   </p>
			<p class="paragraf">“Yine aynı yerde, delikanlı, hep orada” dedi Stiggins.   </p>
			<p class="paragraf">“Neresi orası?” Yapmacık bir safiyetle sordu Sam.   </p>
			<p class="paragraf">“Göğsüm, delikanlı” dedi Stiggins ve şemsiyesini yeleğinin üstüne bastırdı.   </p>
			<p class="paragraf">Bu acıklı cevap üzerine, duygularına daha fazla hâkim olamayan Bayan Weller yüksek sesle hıçkıra hıçkıra kırmızı burunlunun bir aziz olduğuna dair kanaatini dile getirince, Weller’ların yaşlısı her şeyi göze aldı ve sesini alçaltarak, Stiggins için Saman Altından Su Yürütenler Kilisesi ile Zırzoplar Kilisesi birleşik cemaatleri temsilcisidir mutlaka demeye gelen bir laflar mırıldandı.   </p>
			<p class="paragraf">Muhterem hanımefendi, cevap vermesi için Stiggins’e baktı; o, gözlerini faldır fıldır döndürerek, sağ eliyle boğazını kavrayıp çok susamış olduğunu anlatmak için, bir şey yutuyormuş gibi yaptı.   </p>
			<p class="paragraf">“Çok yazık, hissiyatı onu bu hâle getirdi işte, Samuel” dedi Bayan Weller fevkalade kederli bir yüzle.   </p>
			<p class="paragraf">“Her zaman ne alırsınız, efendim?” dedi Sam.   </p>
			<p class="paragraf">Stiggins, “Ah, genç adam, hepsi hava civa!” diye karşılık verdi.   </p>
			<p class="paragraf">Sam, “Doğrusunu isterseniz, anneciğim, bu beyfendi şu suratsız hâliyle, burda gördüğü acıklı sahne karşısında azcık susamış gibi görünüyor, öyle değil mi, ne dersiniz?” dedi.   </p>
			<p class="paragraf">İnler gibi ağzında bir şeyler geveleyen Bayan Weller, başıyla onu destekleyerek, “Öyle hakkaten, çok doğru” dedi.   </p>
			<p class="paragraf">“İyi ya, pekâlâ, öyle olsun. Ama en sevdiğiniz hangisi? Hava civalardan hangisini tercih edersiniz?”   </p>
			<p class="paragraf">“Ah! Ah! Gözüm görmesin hiçbirini” dedi Stiggins. “Hepsinden belki azcık daha az lanetli biri varsa, rom diyorlar, odur. Sıcak olacak, dostum, bir su bardağına üç şeker.”   </p>
			<p class="paragraf">“Çok üzgünüm, bayım, o hava civayı bu müess’ede sattırmıyorlar.”   </p>
			<p class="paragraf">“Ah! Ah! Bu insanlardaki kalpsizlik! Bu acımasız cellatların kahrolası gaddarlığı!” diye feryat etti Stiggins.   </p>
			<p class="paragraf">Bunları söyledikten sonra yine gözlerini havaya kaldırıp şemsiyesiyle göğsünü dövdü. Üstadın hakkını vermek gerekirse, sahiden kızmıştı.   </p>
			<p class="paragraf">Bayan Weller ve kırmızı burunlu zât bu gayri insani alışkanlık aleyhine ağızlarına geleni söylediler ve buna yakayı kaptıranların başına ruhsalıyla kutsalıyla karışık olmadık lanetler yağdırdılar. Bundan sonra yine aynı muhterem, biraz ılık su, baharat ve şekerle ayarlanmış bir şişe tatlı şarabın mideye çok iyi geleceğinden söz açarak onun birçok diğer tertipten daha az hava civa sayılabileceğini bildirdi. Bunun üzerine söz konusu tertibin hazırlanması istendi. O hazırlanırken kırmızı burunluyla Bayan Weller, baba Weller’a bakıp bakıp ahlayıp ofluyorlardı.   </p>
			<p class="paragraf">“Ee, Sammy” dedi Bay Weller. “Umarım bu neşeli ziyaret keyfini yerine getirmiştir. Ne kadar da içten ve yararlı konuşmalar oluyor burda, di mi, Sammy?”   </p>
			<p class="paragraf">“Günahkâr sefilin birisin sen, bi daha bana o münasebetsiz laflarınla hitap etmeni istemiyorum!” dedi Sam babasına.   </p>
			<p class="paragraf">Weller bu çok yerinde cevap üzerine kendini toparlayacak yerde, bir anda yine ağzı kulaklarına varacak kadar sırıttı ve bu vurdum duymaz davranışıyla hanımefendinin ve Stiggins’in, rahatları kaçmış bir halde gözlerini yumarak iskemleleri üstünde bir o yana, bir bu yana sallanmalarına sebep oldu; hattâ, bu aynı Stiggins’in suratını pataklayıp burnunu bükme arzusunu açığa vuran birtakım sözsüz oyun hareketleri sergileyerek, görünüşe göre içini döküp bir hayli rahatlamaktan geri kalmadı. Bu hareketlerden birini yaparken bir ara kıl payı yakalandı da üstelik: Sıcak içkilerin gelmesiyle birlikte Stiggins birden hareketlenince başı Weller’ın bir süredir kulağının (Stiggins’in kulağının) dibinde hayali donanma fişekleri çizmekte olan sıkılı yumruğuna hedef oldu.   </p>
			<p class="paragraf">Sam hemen atılıp, “Ne o öyle, görmemişler gibi içki bardağına el atıyorsun? Beyfendiye vurdun işte, oldu mu şimdi?” dedi babasına.   </p>
			<p class="paragraf">Weller bayağı mahcup olmuştu. “İstemeden oldu, n’apayım!” derken, Sam, acıdan kıvranan bir suratla başını ovalamakta olan kırmızı burunluya, “Bir de içerden merhem sürseniz? Sıcak hava civaya ne dersiniz?” dedi.  </p>
			<p class="paragraf">Bay Stiggins sözle karşılık vermedi buna ama hâli tavrı çok şey söylüyordu. Sam’in eline tutuşturduğu bardaktaki içkinin şöyle bir tadına baktıktan sonra şemsiyesini yere bırakarak birkaç kez midesini sıvazlayıp küçük bir yudum daha aldı; sonra tümünü birden bir solukta içti bitirdi, dudaklarını yalaya yalaya daha da içki almak için uzattı bardağı.   </p>
			<p class="paragraf">Bayan Weller’a gelince, o da tertibin hakkını vermekten geri kalmadı. Önce ağzına tek bir damla bile değdiremeyeceğini beyan etti, sonra ufacık bir yudum, ardından daha büyük bir yudum aldı, sonra birçok yudumu birden götürdü ama şahsi hissiyatı sert sulardan fena etkilenir olduğundan, aldığı her bir yudum sıcak şarabın ardından bir damla gözyaşı döke döke hislerinin uyuşması sonucu her bakımdan acıklı ve nezih bir bunalıma sürüklendi.   </p>
			<p class="paragraf">Baba Weller bütün bu alametleri türlü çeşitli iğrenme halleri sergileyerek seyretmekteydi. Stiggins’in fevkalade acınaklı bir halde derinden derinden iç geçirmeye başlaması üzerine, olup bitenlerin tümünden hoşnutsuzluğunu ağzında anlaşılmaz bir şeyler geveleyerek açığa vurdu; ağzından çıkan laflar arasında sadece, sık sık öfkeyle tekrarlanan “zırzop” kelimesi işitilebiliyordu.   </p>
			<p class="paragraf">Karısını ve Stiggins’i bir süre süzüp durduktan sonra, oğlunun kulağına eğilerek, “Bak ben söyliyim sana bunun ne olduğunu, Samivel, yavrum” dedi. “Bana kalırsa senin oveyananın da, bu kırmızı burunlu herifin de içinde bir yerde bi çatlak olmalı.”   </p>
			<p class="paragraf">“Ne demek istiyorsun?” dedi Sam.   </p>
			<p class="paragraf">“Şunu demek istiyorum, Sammy” dedi ihtiyar. “İçtikleri onlara yaramıyormuş gibime geliyor; içerde ısınıp gözlerinden dışarı fışkırıyor. Emin ol, Sammy, bünyevi bi hastalık bu.”   </p>
			<p class="paragraf">Bay Weller bu ilmi mülâhazayı, dediklerini takviye makamında birçok kaş çatmalar ve baş sallamalarla birlikte dile getirdi; bundan, ya kendisinin ya da Bay Stiggins’in veya her ikisinin de aşağılanmakta olduğu anlamını çıkaran Bayan Weller’ın büsbütün fenalaşmasına ramak kalmıştı, o sırada Stiggins güç bela ayakları üstünde doğrularak, orada hazır bulunanları ve de özellikle Bay Samuel’i irşat edici bir nutuk atmaya koyuldu: Bay Samuel’e, içine atılmış olduğu bu pislik çukurunda her türlü ikiyüzlülükten ve kibirden uzak durmasını ve her şeyde kendisini (Stiggins’i) örnek almasını tavsiye ederek, öyle yapacak olursa er veya geç onun gibi (Stiggins gibi) son derece değerli ve kusursuz bir insan olacağını ve bütün tanıdıklarının ve arkadaşlarının hiçbir işe yaramaz ayarı bozuk bir gûruhtan başka bir şey olmadığını görmekte gecikmeyeceğini söyledi. Bu dediklerinden hiç şaşmaması kendisi için (Bay Samuel için) inanılmaz hayırlara vesile olacaktı.   </p>
			<p class="paragraf">Stiggins bundan başka, Bay Samuel’i bir de, asıl sarhoşluk felaketine karşı uyardı ve o günaha kapılmanın domuzlara has iğrenç huyların yanı sıra, ağızda çiğnenen ve insanın hâfızasını yok ettiği söylenen meşum zehirli otlara alışkanlık kespetmekle aynı şey olduğunu söyledi. Konuşmasının tam bu noktasında, muhterem ve burnu kırmızı beyefendinin sözleri hiç anlaşılmaz bir hal aldı ve kendisi belagatinden doğan heyecanıyla oradan oraya yalpalamaktan şakülünü kaybetmemek için bir iskemlenin arkalığına tutunmadan edemedi.   </p>
			<p class="paragraf">Bay Stiggins kendisini dinleyenlerin dinin en temel içtihatlarını izaha akılları, en temel düsturlarını kavramaya da yürekleri yetmediğinden, ister istemez toplumun en zayıf ve en cahil unsurlarını tesir altına alarak en mukaddes sayılması gereken şeylerin küçümsenip hakir görülmesine sebep oldukları ve birçok mükemmel mezhep ve itikada mensup seciyeli, dürüst insanların itibarına gölge düşüren ve bu yüzden toplum için en adi suçlulardan da daha büyük tehlike arz eden sahte peygamberlere ve aşağılık din tacirlerine karşı tedbirli olmalarını istemedi. Bu konuda hiç konuşmadı ama, iskemlesinin arkalığına yaslanıp uzunca bir zaman öyle durduğuna ve bir gözünü yumarak öbürünü sık sık kırptığına bakılırsa, bütün bunları aklından geçirmiş ve kendine saklamıştı.   </p>
			<p class="paragraf">Bütün bu vaaz boyunca Bayan Weller her paragrafın sonunda hıçkırıklara boğulup ağlıyordu; buna karşılık Sam, bir iskemleye tersinden oturmuş, kollarını iskemlenin arkalığına dayamış, sakin ve mülayim bir tavırla konuşmacıyı izliyor ve arada sırada, başlarda pek bir eğlenmişken, konuşmanın yarısından sonra uyuyakalmış olan ihtiyara âşina bakışlar fırlatıyordu.   </p>
			<p class="paragraf">“Bravyo! Bravyo! Çok güzel!” diye bağırdı Sam, kırmızı burun sözünü bitirip eprimiş eldivenlerini giyerken –parmak uçlarındaki deliklerden eklem kemiklerine kadar görünüyordu parmakları–. “Çok güzel!”   </p>
			<p class="paragraf">“Umarım senin için bu iyi bir ders olur” dedi Bayan Weller, ciddiyetle.   </p>
			<p class="paragraf">“Olcak meraklanma, anacığım!” dedi Sam.   </p>
			<p class="paragraf">“Keşke baban için de iyi bir ders olur diyebilseydim.”   </p>
			<p class="paragraf">“Teşekkür ederim, hayatım” dedi Weller. “Onu dinledikten sonra şimdi sen nasıl hissediyorsun kendini, sevgilim?”  </p>
			<p class="paragraf">“Pis alaycı, sen de!” diye söylendi Bayan Weller.   </p>
			<p class="paragraf">“Nasipsiz, n’olacak!” dedi muhterem Stiggins de.   </p>
			<p class="paragraf">“Sizin bu saçmalıklarınızdan feyz almaya kaldıysam gece servisinden başka bi işten bana hayır geleceği yok, dünya ile hesabımı kapatıp gidene kadar” diye konuştu Bay Weller. “Bana bakın, çift vav hanım, şu bizim demir kırı kiralıklar ahırında daha çok kalırsa biz burdan dönerken artık hiç zaptedilmez olcak ve belki de o koltuk var ya, hani, o koltuk, çobanla birlikte kim bilir hangi çalılığın dibine yuvarlanıp gitmiş olacak!”  </p>
			<p class="paragraf">Bu faraziye ortaya atılınca muhterem Stiggins gözle görülürcesine endişeye kapıldı: Şapkasını, şemsiyesini toparladı ve derhal yola çıkmayı önerdi. Bayan Weller da katıldı bu öneriye. Sam onları başaltına kadar geçirdi, orada kendileriyle efendi efendi vedalaştı.   </p>
			<p class="paragraf">“Elvade, Samivel” dedi yaşlı baba.   </p>
			<p class="paragraf">“O da ne? Ne elvadesi?” diye sordu Sam.   </p>
			<p class="paragraf">“İyi, peki, Alasmaladık öyliyse.”   </p>
			<p class="paragraf">“Ha, onu mu demek istedin... Alasmaladık!”   </p>
			<p class="paragraf">“Sammy” diye fısıldadı Bay Weller, yanına yönüne bakınarak, “Senin patrona hürmetlerimi söyle, de ona ki malum meselede fikrini değiştircek olursa bana haber iletsin de. Bi marangoz arkadaşla benim onu burdan çıkarmak için bi pilanımız var. Bi piyano, Samivel, bi piyano!” Elinin tersini oğlunun göğsüne vurup kendisi birkaç adım geri çekildi.   </p>
			<p class="paragraf">“Ne demek istiyorsun?” dedi Sam.   </p>
			<p class="paragraf">“Bi piyano forti, Samivel” dedi Weller. Esrarengiz bir havaya bürünerek. “Kiralıycaz. Çalmayan bi piyano, Sammy...”   </p>
			<p class="paragraf">“Ne işe yarıycak ki?”   </p>
			<p class="paragraf">“Marangoz dostuma haber salıncak, gelsin geri götürsün diye, Sammy. Uyandın mı şimdi?”   </p>
			<p class="paragraf">“Hayır” dedi Sam.   </p>
			<p class="paragraf">“İçinde mekanizması filan olmıycak yani” diye fısıldadı babası. “Şapkasıyla ve pabuçlarıyla rahat rahat sığcak içine; bacaklardan nefes al’cak, içi oyuk oluyor... piyanonun bacakları yani. Merika için hazır yer ayırttın mı tamam, Sammy. Merikan hükmeti orda harcıycak parası olduğunu öğrenince asla geri vermez onu. Bardell ölene kadar patron kalır orda, ya da Dodson ve Fogg’un asılacakları gün gelene kadar ki önce olcak olan odur bana kalırsa, Sammy, o zaman kalkar gelirsin, Merikanlar üzerine bir kitap yazarsın, bütün masraflarını, eğer iyi şişirirsen daha da fazlasını bi güzel çıkarırsın onunla.”   </p>
			<p class="paragraf">Bay Weller gizli planının bu özetini bir fısıltı kıyameti içinde alelacele oğluna aktardıktan sonra, daha fazla konuşarak müthiş haberin tesirini azaltacağından korkuyormuş gibi hemen bir arabacı selamı çakıp gözden kayboldu.   </p>
			<p class="paragraf">Mister Pickwick’le birdenbire karşılaştığında muhterem yakınından işittiği gizli haberle Sam’in sarsılan çehresi her zamanki dinginliğine henüz tam kavuşmamıştı.   </p>
			<p class="paragraf">“Sam” dedi Mister Pickwick.   </p>
			<p class="paragraf">“Buyrun, efem” dedi Samuel Weller.   </p>
			<p class="paragraf">Mister Pickwick gülümsedi. “Hapishane içinde bir gezintiye çıkıyorum, senin de benimle gelmeni istiyorum. Bak, tanıdık biri bize doğru geliyor.”   </p>
			<p class="paragraf">“Hangisi, beyim? Uzun saçlı olanı mı, dar pantolonlu o sevimli mapus mu?”   </p>
			<p class="paragraf">“Ne biri, ne öbürü. Senin çok eski bir arkadaşın, Sam.”   </p>
			<p class="paragraf">“Benim arkadaşım mı dediniz?” diye haykırdı Sam.   </p>
			<p class="paragraf">“Bu geleni çok iyi hatırlayacağına eminim, Sam” diye konuştu Mister Pickwick. “Aksi takdirde eski tanışlarına benim zannettiğimden de az değer veriyorsun demektir. Şışş! Hiçbir şey söyleme, sus şimdi! Geldi işte.”   </p>
			<p class="resim"><span><img alt="036.tif" class="_idGenPageitem-39" src="image/036_fmt.jpeg"/></span>  </p>
			<p class="paragraf">Mister Pickwick konuşurken Jingle yanlarına yaklaştı. Önceki hâlinden daha az perişandı; Mister Pickwick’in yardımıyla rehin dükkânından alınan elden düşme bir elbise vardı üzerinde. İç çamaşırları temizdi; saçını da kestirmişti. Lakin solgun ve zayıftı. Bir bastona dayanarak ağır adımlarla ve zorlukla yürüyüp gelirken hastalıktan ve mahrumiyetten feci halde bitap düşmüş olduğu ve o hâlinin hâlâ sürdüğü hemen göze çarpıyordu. Mister Pickwick onu selamlarken o şapkasını çıkardı ve Sam Weller’ı görünce çok şaşırmış ve tedirgin olmuş göründü.   </p>
			<p class="paragraf">Hemen arkasından, onca günahı arasında yol arkadaşına vefa ve sadakat zaafı yer almayan Job Trotter geliyordu. Yine pejmürde ve biçare bir haldeydi ama görünüşü Mister Pickwick’le birkaç gün önceki ilk karşılaşmasında olduğu kadar perişan değildi. İyiliksever dostumuza şapkasını çıkarırken kırık dökük birkaç minnet sözü mırıldandı, açlıktan ölmekten kurtulmaya dair bir şeyler söyledi.   </p>
			<p class="paragraf">“Tamam, tamam” dedi Mister Pickwick, sabırsızlanarak, “Sam’le arkamızdan gelin siz. Ben asıl size bir şey söylemek istiyorum, Bay Jingle. Onun koluna girmeden yürüyebiliyor musunuz?”   </p>
			<p class="paragraf">“Taabi, efendim... âmadeyim... çok hızlı değil ama... bacaklar sarsak... kafa bi tuhaf... habire dönüyor... yer sarsılıyormuş gibi bir his öyle... çok.”   </p>
			<p class="paragraf">“Gelin, benim koluma girin” dedi Mister Pickwick.   </p>
			<p class="paragraf">“Hayır, hayır, hiç lüzumu yok” diye karşılık verdi Jingle.   </p>
			<p class="paragraf">“Olur mu hiç öyle şey! Hadi, yaklaşın bana. İstirham ediyorum.”   </p>
			<p class="paragraf">Jingle’ın şaşkın ve telaşlı, ne yapacağını bilmez bir halde olduğunu görerek daha fazla uzatmadan, çürüğe çıkmış âvâre aktörün kolunu kendi koluna alıp hiçbir şey demeden ilerledi Mister Pickwick.   </p>
			<p class="paragraf">Bütün bu zaman zarfında Samuel Weller’ın çehresi hayretten altüst olmuştu. Derin bir sessizlik içinde Job’dan Jingle’a, sonra Jingle’dan Job’a bakıyordu. Sonunda, kendi kendine, alçak sesle, “Bu kadar olur!” dediği işitildi. Sonra bu sözü en az yirmi kere tekrarladı ve şaşkınlıktan dili tutulmuş bir halde tekrar gözlerini önce birine, ardından ötekine dikerek şapşal şapşal baktı öyle.   </p>
			<p class="paragraf">“Gelsene, Sam!” dedi Mister Pickwick, arkasına bakarak.   </p>
			<p class="paragraf">“Geliyorum, beyim” diyen Sam hüzünler içinde, efendisinin peşinden yürüdü. Hâlâ, sessiz sessiz yanında yürüyen Job Trotter’dan gözünü ayıramıyordu. Sürekli onun yüzüne bakmaktan, gelip geçenlere çarpıyor, farkında olmadan küçük çocuklara takılıyor, basamaklarda ayağı sürçüyor, parmaklıklara tosluyordu. Sonunda Job, gözlerini yerden kaldırıp konuştu:   </p>
			<p class="paragraf">“Nasılsınız, Bay Weller?”   </p>
			<p class="paragraf">“Hakkaten o!” diye haykırdı Sam.   </p>
			<p class="paragraf">Job’un kimliğinden hiç mi hiç şüpheye yer kalmadığına emin olarak kendi bacağına bir tokat aşkedip uzun, keskin bir ıslıkla içini dışarı vurdu.   </p>
			<p class="paragraf">“Hiç eski hâlim kalmadı, efendim” dedi Job.   </p>
			<p class="paragraf">“Belli oluyor.” Sam sesini yükseltti. Saklamadığı bir hayretle karşısındakinin pestili çıkmış zavallı hâline baktı.   </p>
			<p class="paragraf">“Pek o kadar iyi de olmamış bu değişiklik, Bay Trotter, sağlam bir iki buçuk şilin alıp geriye şüpheli iki şilinle altı peni bozukluk veren adamın dediği gibi.”   </p>
			<p class="paragraf">Job başını sallayıp doğruladı. “Olmadı hakkaten” dedi. “O eski aldatmacalar kalmadı artık, Bay Weller. Gözyaşları” diye, bakışında bir anlık sinsi bir pırıltıyla sürdürdü sonra sözünü, “gözyaşları çekilen acıların tek kanıtı olmuyor her zaman, ne de en iyi kanıtı.”   </p>
			<p class="paragraf">“Bak bu çok doğru işte” dedi Sam, kelimelerin üstüne basa basa.   </p>
			<p class="paragraf">“Yapmacık olabiliyorlar, Bay Weller.”   </p>
			<p class="paragraf">“Bilirim, mümkündür. Kimileri onları hep yedekte hazır tutar, ne zaman isteseler açarlar tıpayı.”   </p>
			<p class="paragraf">“Evet ama onu da yalandan uydurmak hiç kolay olmuyor, Bay Weller, çok acı çektiriyor insana.” Konuşurken parmağıyla rengi kaçmış yanaklarını ve kol ağzını sıyırdığı bir kolunu gösterdi: En hafif bir dokunuşta kırılıverecekmiş gibiydi; et örtüsü altında içten içe, feci sûrette ince ve gevremiş görünüyordu.   </p>
			<p class="paragraf">Sam irkildi.   </p>
			<p class="paragraf">“N’apmışsın sen kendine!” dedi.   </p>
			<p class="paragraf">“Hiç.”   </p>
			<p class="paragraf">“Hiç mi?”   </p>
			<p class="paragraf">“Haftalardır hiçbir şey yapmıyorum. Yediğim içtiğim de yok sayılır.”   </p>
			<p class="paragraf">Sam, Trotter’ın cılız yüzünü ve perişan kılığını baştan aşağı bir süzdü, sonra kolundan tuttuğu gibi sürüklemeye başladı onu.   </p>
			<p class="paragraf">“Nereye gidiyorsunuz Bay Weller?” dedi Job, eski hasmının güçlü pençesinden nâfile yere kurtulmaya çalışarak.   </p>
			<p class="paragraf">“Gel sen, gel!” dedi Sam. Bira fıçısının başına varana kadar hiçbir açıklama yapmaya gerek görmedi; orada bir kâse siyah bira söyledi. Hemen geldi bira.   </p>
			<p class="paragraf">“İç şunu!” dedi Sam. “Tek damla kalmıycak. Sonra ters tut kâseyi ki göreyim ilacını almış mısın.”   </p>
			<p class="paragraf">“Fakat azizim Bay Weller!” diye Job itiraz edecek oldu.   </p>
			<p class="paragraf">“Çek, hadi!” dedi Sam, sertçe.   </p>
			<p class="paragraf">Buyruğa uymak zorunda kalan Trotter kâseyi dudaklarına götürdü ve âdeta hiç göze görünmeyen aralıklarla ağır ağır havaya kaldırdı. Bir kere, ama sadece bir kere, derin bir soluk almak için yüzünü kâseden ayırmadan durdu ve birkaç saniye sonra kâseyi çevirip elinde ters tuttu. Üst çeperden ayrılıp ağır ağır aşağı süzülen birkaç köpük kırıntısından başka hiçbir şey dökülmedi yere.   </p>
			<p class="paragraf">“Aferin!” dedi Sam. “Şimdi nasıl hissediyorsun kendini?”   </p>
			<p class="paragraf">“Daha iyi, efendim. Şimdi daha iyiyim galiba.”   </p>
			<p class="paragraf">“Elbette daha iyisin! Gözlerimle görüyorum şu anda nasıl kilo aldığını. Aynı boyda bir ikinciye ne dersin?”   </p>
			<p class="paragraf">“Almıyım, çok teşekkür ederim” dedi Job, “bi tane daha içmesem çok daha iyi olur.”   </p>
			<p class="paragraf">“Pekâlâ. Biraz kayıntıya ne dersin?”   </p>
			<p class="paragraf">“Kıymetli patronunuz sayesinde, saat üçe çeyrek kala fırında pişmiş yarım koyun budu yedik; etin buharında pişmesi için altına patates döşenmişti.”   </p>
			<p class="paragraf">“Ne? Size el mi uzattı diyorsun?” diye sordu Sam. Birden heyecanlandı.   </p>
			<p class="paragraf">“Evet, efendim. Hem o kadar da değil, Bay Weller. Efendim çok hasta diye ona oda buldu, ondan önce köpek kulübesi gibi pek berbat bir yerde kalıyorduk, parasını da kendi ödedi. Geceleyin kimseler görmeden ziyaretimize geldi” dedi Job ve bu kerecik olsun sahiden gözleri yaşardı. “O beyfendiye ayağının altında ölene kadar hizmet edebilirim.”   </p>
			<p class="paragraf">“Haydi ordan!” dedi Sam. “O işi hiç karıştırma şimdi, çok rica ederim.”   </p>
			<p class="paragraf">Job Trotter afallar gibi oldu.   </p>
			<p class="paragraf">“Hiç lafını bile etme, genç dostum” diye diretti Sam Weller. “Ona benden başka kimse hizmet edemez! Şimdi yeri gelmişken sana bir sır daha vereyim” dedi sonra, biranın parasını öderken. “Hayatta dar pantollu ve tozluklu bir melek olduğunu ben ne işittim, ne hikâye kitaplarında okudum, ne de resimlerini gördüm... Gözlüklüsünü gördüğümü ise hiç hatırlamıyorum, belki vardır da ben bilemiyorum... Ama sana bi şey diyim mi, Job Trotter, yine de tam bir saf kan melektir o, melek! Ondan iyisini tanıdığını söyliycek kim varsa çıksın karşıma!”   </p>
			<p class="paragraf">Dünyaya böyle meydan okuduktan sonra Sam Weller paranın arta kalanını yan cebine koyup sözlerini pekiştiren birtakım baş sallamalar ve sair hareketlerle ve sözlerini doğrulama niyetinde daha başka birçok kaş, göz işaretiyle, öyle bir insan var mı diye aramaya çıktı.   </p>
			<p class="paragraf">Mister Pickwick’le karşılaştıklarında o Jingle’la birlikteydi; lafa dalmış, raket meydanını öbek öbek dolduran mahpuslara hiç bakmıyordu bile. Birbirleriyle alakasız, sırf tecessüsten de olsa görülmeye değer insanlardı oysa her biri.   </p>
			<p class="paragraf">“İşte böyle” diyordu Mister Pickwick, Sam ve yanındaki yakına geldiklerinde. “Sıhhatinizin ilerde ne halde olacağını göreceksiniz: Şu sırada ihmal etmeye gelmez, kendinizi bu işin altından kalkabilecek gibi hissettiğiniz zaman bana yazıp bildirin, ben önce inceler, sonra sizinle görüşürüm. Şimdi odanıza gidin. Yorgunsunuz. Dışarıda fazla kalmaya hiç hâliniz yok.”   </p>
			<p class="paragraf">Alfred Jingle’da eski neşesinden eser kalmamıştı. Mister Pickwick, o acınacak hâliyle ona tesadüfen rastgeldiğinde takınmış olduğu yeisle karışık kalender tavırları da yoktu. Hiç konuşmadan yerlere kadar eğildi ve Job’a arkasından hemen gelmemesini işaret ederek süklüm püklüm yürüdü gitti.   </p>
			<p class="paragraf">Şen gözlerle çevresini gözden geçiren Mister Pickwick, “Tuhaf bir sahne, değil mi, Sam?” dedi.   </p>
			<p class="paragraf">“Sahiden öyle, çok tuhaf” dedi Sam. “Gel de şaşma şimdi bütün bu olanlara” diye ekledi sonra, kendi kendine. “Şu Jingle denen adamın kafası kıyak olmasın?”   </p>
			<p class="paragraf">Fleet hapishanesinde Mister Pickwick’in o ara içinde bulunduğu, duvarla çevrili bölüm tam bir raket sahası olacak kadar genişti: Bir kenarı duvarın kendisi, öbürü hapishanenin Aziz Paul Kilisesi’ne bakan (daha doğrusu, arada duvar olmasa bakacak olan) bölümüyle çevriliydi. Başıboş gezinip duran ya da orada burada akla gelebilecek her çeşit asabi tembelliğe kendini koyvermiş oturan, çoğunluğu Yüksek Mahkeme’ye ya da Müflisler Mahkemesi’ne çıkacakları günü bekleyen pek çok sayıda borçlu vardı orada; bazısı değişik süreler için gözaltına alınmıştı, tek tek her biri kendi havasında vakit öldürmekle meşguldü. Kimisi hırpani, kimisi şık mı şıktı. Çoğunu pislik götürüyordu; birkaçı tertemizdi ama hepsi hayvanat bahçesinde vahşi hayvanlar gibi ruhsuz ve gayesiz, öyle oturuyor ya da aylak aylak dolaşıyor, köşe bucak bir yerlere sinip kalıyordu.   </p>
			<p class="paragraf">Bu havalandırmaya bakan pencerelerde de insanlar vardı. Bazısı bağıra çağıra aşağıdaki tanışlarıyla konuşuyordu; bazısı hapishane dışından fırlatılan toplarla eğleniyor ya da raket oynayanlarla oyunu izleyen küçük çocukların şamatasını seyrediyordu. Avlunun bir köşesindeki mutfağa giden yoldan geçen, üstü başı dökülen kirli yüzlü kadınlar vardı; bir başka köşede çocuklar: Çığlık çığlığa çekişen ya da birlikte oynayıp eğlenen çocuklar. Bütün bu seslere devrilen kukaların tangırtısı, oyuncuların haykırışları ve daha başka bir sürü ses karışıyor, bir kıyamettir gidiyordu. Bir kenarda, birkaç gece önce ölen Yüksek Mahkeme mahpusunun sözüm ona adli soruşturma bekleyen yalnız ve tekinsiz cesedinin yattığı salaş sundurma altı sessizdi sadece. Korpus<span class="dipp"><a class="_idFootnoteLink" href="#footnote-225-89" id="footnote-225-89-backlink">89</a></span>! Yaşayan insan tabir edilen dert, endişe, sevgi, umut ve keder yumağının kanun adamı nezdinde adı! Kanun mahpusun gövdesini almıştı işte, şimdi o gövde kefene sarınmış orada yatıyordu: Kanunun duyarlı merhametine emanet...   </p>
			<p class="paragraf">“Bir ıslıkçı dükkânı görmek ister miydiniz, efendim?” diye sordu Trotter.   </p>
			<p class="paragraf">Buna, “O ne ki?” diye sorarak karşılık verdi Mister Pickwick.   </p>
			<p class="paragraf">Sam Weller araya girdi. “Islıkçı dükkânı, beyim.”   </p>
			<p class="paragraf">“Nedir o, Sam? Kuşseverler dükkânı filan gibi bir yer mi?”   </p>
			<p class="paragraf">“Yani siz de, âlemsiniz, beyim!” dedi Job. “Islıkçı dükkânı, sert içki satılan yerdir.” Sonra açıkladı: Borçlular hapishanelerine alkol sokulması ağır cezalarla yasaklanmış olduğu ve de bu mallara o mekânlarda tutulan hanımlarla beyler yüksek fiyatlar ödedikleri için, bu işlerden anlayan gardiyanlardan biri, mahpuslardan birkaçının içerde çok aranan bir mal karşılığında kendilerine kâr ve yarar sağlamak için cin satmalarına göz yummayı akıl etmişti.   </p>
			<p class="paragraf">“Yani, sizin anlıycağınız, beyim, bu plan giderek borçlular hapisanelerine yayılmıştır” dedi Job Trotter.   </p>
			<p class="paragraf">“Ve de şu bakımdan çok yararı vardır ki” diye ekledi Sam, “gardyanlar bu pisliğe bulaşıp da kendilerine ödeme yapmayan herkesi ne yapıp edip enselerler, olay gastelere yansıyınca da mücrimlere göz açtırmıyorlar diye alkışlanırlar. Böylece bi taşla iki kuş vurulmuş oluyor: Başkaları korkup bu işe hiç girmiyor, gardiyanlar da makbul insanlardan sayılıyor.”   </p>
			<p class="paragraf">“Evet, aynen öyle, Bay Weller” dedi Job.   </p>
			<p class="paragraf">“İyi ama bu odalarda hiç içki araması yapılmaz mı?” diye sordu Mister Pickwick.   </p>
			<p class="paragraf">“Yapılmaz olur mu!” dedi Sam. “Ama gardiyanlar bunu önceden öğrenip ıslıkçılara haber uçuruyorlar, malı bulmaya gidenler havayı alıyor.”   </p>
			<p class="paragraf">Bu arada Job kapılardan birini tıkırdatmıştı. Saçları darmadağın bir adam açtı kapıyı, onlar içeri girdikten sonra hemen arkalarından sürgüleyip sırıttı. Job da, Sam de sırıttılar. Bunu gören Mister Pickwick, kendisinin de öyle yapması gerektiğini düşünerek, görüşmenin sonuna kadar sırıttı durdu.   </p>
			<p class="paragraf">Saçı dağınık adam gelenlerin isteklerinin böyle sessizce dile getirilmesini anlayışla karşılayarak, yatağının altından pişmiş topraktan yapılma iki litrelik bir yassı şişe çıkardı. Üç kadehe cin koydu, Job Trotter’la Sam cinleri hemen içip bitirdiler.  </p>
			<p class="paragraf">“Daha?” dedi ıslıkçı.   </p>
			<p class="paragraf">Job Trotter, “İstemez” dedi.   </p>
			<p class="paragraf">Mister Pickwick parayı ödedi, kapının sürgüsü çekildi, bizimkiler dışarı çıkarlarken dağınık saçlı kişi o sırada tesadüfen oradan geçmekte olan Roker’e dostça bir baş salladı.   </p>
			<p class="paragraf">Mister Pickwick oradan çıktıktan sonra bütün koridorları turladı, bütün merdivenlerden aşağı inip hepsinden yukarı çıktı, havalandırmanın her bir yanını bir kere daha dolaştı. Hapishane ahalisinin büyük kısmı Mivins ve Smangle, papaz ve kasap ve tokatçı ve benzerlerinden ve de onların benzerlerinden ibaret görünüyordu. Hep aynı sefalet, aynı kargaşa, aynı patırtı... hep aynı şey: En iyi bölümlerde ne ise en kötülerinde de aynısı. Bütün hapishanede, baştan aşağı, gözle görülür bir telaş, bir tedirginlik hüküm sürüyordu; insanlar, rüyada gibi oradan oraya uçuşan gölgelere benziyorlardı.   </p>
			<p class="paragraf">“Yetti gördüklerim” dedi Mister Pickwick, küçük odasında bir iskemleye çöküp otururken. “Gördüklerim başımı ağrıttı, kalbimi de. Bundan böyle kendi odamda mahpus olacağım.”   </p>
			<p class="paragraf">Ve Mister Pickwick bu kararından dönmedi. Üç ay boyunca sabahtan akşama kadar odasında kapalı kaldı; yalnız geceleri, öbür mahpuslar ekseriyetle yatmış uyurlarken ya da odalarında kafayı çekip eğlenirlerken, biraz temiz hava solumak için gizlice dışarı çıkıyordu. Böyle kapalı kalmaktan sağlığı bozulmaya yüz tuttuğu halde, ne Perker’ın ve kendi arkadaşlarının ısrarları, ne de Sam Weller’ın daha da sık tekrarlanıp duran ihtarları ve paylamaları onu bu sarsılmaz kararından birazcık olsun caydırabildi.   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-88-backlink" id="footnote-225-88">88</a>	İngilizcede “Put that in your pipe and smoke it!” diye bir deyim var. Harfi harfine çevirisi, “Koy bu lafı pipona da iç!” tir. “Aldın mı cevabını!” anlamına gelir. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-89-backlink" id="footnote-225-89">89</a>	Korpus: Gövde, vücut. “Habeas Corpus” ima ediliyor. (ç.n.)</p>
				</div>
			</div>
		</div>
	</body>
</html>