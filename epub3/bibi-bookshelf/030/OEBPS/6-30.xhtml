<html xmlns="http://www.w3.org/1999/xhtml">
	<head>
		<title>6-30</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-32">FASIL 31  </p>
			<p class="arabaslik_orta ParaOverride-9">Hukuka ve bu alanda ün salmış   </p>
			<p class="arabaslik_orta">büyük üstatlara dairdir<span class="CharOverride-9">  </span></p>
			<p class="paragbas">Temple’da köşe bucağa dağılmış, kir pas içinde karanlık yazıhaneler vardır: Bütün sabah, ders dönemleri boyunca akşamın da yarı vakti, kollarının altında ve ceplerinden taşan tomar tomar kâğıtlarla bir sürü avukat kâtibinin habire o odalara girip çıktığı görülür. Birkaç kademe avukat kâtibi vardır. Kâtip çırağı bu işe para ödeyerek girmiştir: Günü gelince dâvâvekili olacaktır. Terzide açık hesabı vardır, partilere dâvet edilir, Georges Sokağı’nda bir ve Tavistock Meydanı’nda bir başka aile ile tanıştır. Uzun tatillerini hep Londra dışında, nerdeyse bir hara dolusu capcanlı atı olan babasının yanında geçirir. Bunlar kısaca, kâtipler aristokrasisidir. Bir de maaşlı kâtip vardır. Duruma göre yazıhane içinde veya dışında çalışır; otuz şilin haftalığını şahsi eğlencesine ve giyimine harcar, haftanın üç günü yarı bilet fiyatına Adelphi Tiyatrosu’na gider, geri kalan zamanını meyhanelerde elma şarabıyla sarhoş olup kendini dağıtmakla geçirir: Altı ay önce suyu çıkmış en son modanın kirli bir karikatürüdür. Bir başkası, orta yaşlı, hep pejmürde ve ekseriya sarhoş aile babasıdır. İşi, hazırlanan evrakı temize çekmektir. Ondan sonra, öğrencilikleri henüz sona ermemiş olan gündüzcülere hak ettikleri gibi tepeden bakan, yeni üstlük kuşanmış komiler gelir. Bunlar, akşam evlerine giderken hep birlikte bir yerlere uğrayıp kendilerine sosis ve siyah birayla bir güzel ziyafet çekerler. “Hayat” gibisi yoktur onlara sorarsanız. Bunların sayılamayacak kadar çok türü bulunur, ama ne kadar çok olurlarsa olsunlar, hepsinin, mutlaka, önceden belirlenmiş belli iş saatlerinde, sözünü ettiğimiz mahalleler arasında koşuşup durdukları görülecektir.   </p>
			<p class="paragraf">Bu elden ayaktan uzak kovuklar, Majestelerinin sadık bendelerine işkence ve eziyet ederken aynı zamanda hukuk mesleğine dirlik ve zenginlik sağlamak için fezlekelerin çıkarıldığı, hükümlerin imzalandığı, beyanların tescil edildiği ve daha bir sürü başka dümenin tezgâhlandığı hukuk bürolarıdır. Çoğunlukla basık tavanlı, duvarları küf tutmuş bu izbelere, son bir asırdan beri durdukları yerde elden ve gözden uzak terlemekte olan tomar tomar parşömenin, gündüzleri kuru küf, geceleri ıslak yağmurluk, çürüyen şemsiye ve en düşük kalite don yağından yapılma mum kokusuna karışmış bir hoş rayihası sinmiştir.   </p>
			<p class="paragraf">Mister Pickwick ve arkadaşları Londra’ya döndükten on veya on beş gün sonra bir akşam, saat yedi buçuk sularında, düğmeleri pirinçten kahverengi palto giymiş, uzun saçları özenle kıvrılıp, havı kaçmış şapkasının kenarlarından taşırılmış bir şahsın alelacele bu bürolardan birine girdiği görüldü. Koyu griye çalar kirli pantolonunun paçaları potinlerine kayışla sımsıkı –dizkapakları her an kumaşı patlatıp dışarı fırlayacakmış gibi– tutturulmuştu. Paltosunun cebinden uzun ve dar bir parşömen kâğıdı çıkardı; büroda işleri evirip çeviren kişi o kâğıda okunmaz bir siyah mühür bastı; sonra o aynı şahıs cebinden her biri önceki parşömenin isim yeri boş bırakılmış basılı bir kopyasını içeren, hepsi bir boyda dört kâğıt parçası çıkardı, boş yerleri doldurup kâğıtların beşini birden cebine koyarak hızla çıktı gitti. Cebinde o okunmaz, okunsa anlaşılmaz kâğıtlarla sokağa fırlayıp giden kahverengi paltolu şahıs, Cornhill, Freeman’s Court’taki Dodson ve Fogg şirketinden eski tanışımız Bay Jackson’dan başkası değildi. Ne var ki, geldiği büroya dönecek yerde adımlarını hemen Sun Court’a yöneltti ve doğru George ve Akbaba’ya giderek orada Mister Pickwick adında birini sordu.   </p>
			<p class="paragraf">“Mister Pickwick’in adamına sesleniver, Tom” dedi George ve Akbaba’nın içki tezgâhına bakan genç kadın.   </p>
			<p class="paragraf">“Siz zahmet etmeyin, ben bir iş için geldim, Mister Pickwick’in nerede olduğunu söylerseniz kendim çıkarım” dedi Jackson.   </p>
			<p class="paragraf">“İsim, beyim?” Garson sordu.   </p>
			<p class="paragraf">“Jackson.”   </p>
			<p class="paragraf">Garson, Bay Jackson’ın geldiğini haber vermek için yukarı çıkarken Jackson arkasından hızla gelip o daha tek bir kelime söylemeye vakit bulamadan odaya daldı.   </p>
			<p class="paragraf">O gün Mister Pickwick üç arkadaşını akşam yemeğine dâvet etmişti. Jackson anlatıldığı gibi kendini takdim ettiği sırada hep birlikte ocağın çevresinde oturmuş, şarap içiyorlardı.   </p>
			<p class="paragraf">Jackson Mister Pickwick’i başıyla selamlayarak, “Nasılsınız, beyfendi?” dedi. Beyefendi selamı aldı ama biraz şaşırmış gibiydi, zira hâfızasında Bay Jackson’ın simasından hiçbir iz yoktu.   </p>
			<p class="paragraf">“Dodson ve Fogg’dan geliyorum” dedi Jackson, sesinde ne için gelmiş olduğunu bu sözlerle açıklamak istiyormuş gibi bir tınıyla.   </p>
			<p class="paragraf">Mister Pickwick, ismi işitir işitmez kendine geldi.   </p>
			<p class="paragraf">“Dâvâvekilimle görüşün, bayım” dedi. “Grey’s Inn’de Bay Perker... Garson, bu beye çıkış yolunu gösterin.”   </p>
			<p class="paragraf">Jackson şapkasını usulca yere bırakarak cebinden parşömen şeridi çıkardı. “Affınızı istirham ederim, Mister Pickwick” dedi, “zaten elden tebligat, efendim, kâtip veya mümessil tarafından. Bütün formalitelerde ne kadar tedbirli olunursa o kadar iyidir böyle hallerde, değil mi, efendim?”   </p>
			<p class="paragraf">Jackson böyle diyerek parşömenine bir göz attı, ellerini masaya dayadı ve karşısındakileri ikna niyeti taşıyan canayakın bir tebessümle, “Gelin, bu işi uzatmayalım, mesele yapmaya değmez” dedi. “Bu beylerden hangisinin adı Snodgrass, acaba?”   </p>
			<p class="paragraf">Bu soruyu işiten Snodgrass öyle bir irkildi ki, cevap vermesine hâcet kalmadı.   </p>
			<p class="paragraf">“Ben de tam öyle düşünmüştüm” dedi Jackson, daha da canayakın bir tavırla. “Sizi ufak bir şey için rahatsız edeceğim, beyfendi.”   </p>
			<p class="paragraf">“Beni mi? Niye?” diye haykırdı Snodgrass.   </p>
			<p class="paragraf">“Bardell ve Pickwick dâvâsında dâvâcı adına tanıklık etmek için bir celp emri sadece.” Jackson, elindeki dört kâğıttan birini ayırıp yelek cebinden bir şilin çıkardı. “Önümüzdeki döneme rastgelen bir duruşma için. 14 Şubat gibi olacağını sanıyoruz. Özel jürili olması istendi. Listenin onuncu sırasındadır. Bu size ait, Bay Snodgrass.   </p>
			<p class="paragraf">Jackson bunları söylerken parşömeni Bay Snodgrass’ın gözüne doğru uzattı ve pusula ile şilini eline sıkıştırdı.<span class="dipp"><a class="_idFootnoteLink" href="#footnote-225-49" id="footnote-225-49-backlink">49</a></span>  </p>
			<p class="paragraf">Bay Tupman olup biteni şaşkınlıktan nutku tutulmuş bir halde seyretmekteyken Jackson birden ona döndü: “Adınızın Tupman olduğunu söylersem yanılmış olmam herhalde, değil mi?”   </p>
			<p class="paragraf">Bay Tupman, Mister Pickwick’e baktı. O zâtın büyüyen gözlerinde adını inkâr etmesi için hiçbir teşvik görmeyince, “Evet, adım Tupman’dır” dedi.   </p>
			<p class="paragraf">“Şurdaki beyfendi de Bay Winkle olsa gerek” dedi Jackson.   </p>
			<p class="paragraf">Winkle bunu doğrulayan bir şeyler mırıldanıyorken Jackson tarafından her ikisine de çabucak birer pusula ile birer şilin verildi. “Şimdiii” dedi sonra Jackson, “sizi çok rahatsız ettiğimi düşüneceksiniz ama, görmek istediğim bir şahıs daha var, eğer sakıncası yoksa. Burda Samuel Weller yazıyor.   </p>
			<p class="paragraf">“Garson, hizmetkârımı çağırın gelsin buraya” dedi Mister Pickwick. Garson hayli şaşkın bir halde çekilirken Mister Pickwick, Jackson’a oturmasını işaret etti.   </p>
			<p class="paragraf">Tedirgin bir suskunluk oldu. Ardından, dâvâlı, olanca mâsumiyetiyle, “Öyle sanıyorum ki, bayım” diyerek bozdu sessizliği ve konuştukça hiddetlenerek, “öyle anlıyorum ki, bayım, patronlarınız beni kendi arkadaşlarımın tanıklığına dayanarak suçlu çıkarmak niyetindeler.”   </p>
			<p class="paragraf">Jackson mapusane sırlarını ifşa etmeye<span class="dipp"><a class="_idFootnoteLink" href="#footnote-225-50" id="footnote-225-50-backlink">50</a></span> gelmediğini belirtmek için işaret parmağını burnunun sol kanadına birkaç kez vurup alaycı bir havada, “O mevzuda hiçbir şey bilmediğimden bir şey söyleyemeyeceğim” dedi.   </p>
			<p class="paragraf">“Bunun için değilse ne için haklarında bu celp emri çıkarılmış o halde?” dedi Mister Pickwick.   </p>
			<p class="paragraf">“Mükemmel manevra, Mister Pickwick” dedi Jackson, başını ağır ağır iki yana sallayarak, “ama boşuna uğraşıyorsunuz, n’apsanız benden laf alamazsınız.” Ve bir kere daha, orada bulunanlara bakarak gülümsedi, sol elinin başparmağını burnunun ucuna dayayıp sağ eliyle hayali bir kahve değirmenini çeviriyormuş gibi birtakım hareketler yapmaya başladı. Bu yaptığı, o günlerde çok moda olan ama şimdilerde, ne yazık, hiç hatırlanmayan bir pantomim sergilemekti: Rendeden geçirme deniliyordu avam dilinde.   </p>
			<p class="paragraf">“Yok ama, yok” dedi Jackson en sonunda, “Perker’ın adamları bizim bu celpleri niçin çıkardığımızı pekâlâ tahmin etmişlerdir. Etmemişlerse, duruşmayı bekler, o zaman öğrenirler.”   </p>
			<p class="paragraf">Mister Pickwick iğrenç bir şeye bakıyormuş gibi süzüyordu dâvetsiz misafirini. Baylar Dodson ve Fogg’a büyük ihtimalle altından kalkılmaz lanetler savurmak üzereydi ki, tam o sırada Sam içeri girdi.   </p>
			<p class="paragraf">“Samuel Weller mı?” Jackson sordu.   </p>
			<p class="paragraf">“Yıllardır ağzınızdan çıkan en doğru laf” dedi Sam, istifini bozmadan.   </p>
			<p class="paragraf">“Buyrun, burada bir celp emri var size, Bay Weller.”   </p>
			<p class="paragraf">“İngliscesi ne oluyor acaba?”   </p>
			<p class="paragraf">Jackson karşılık vermeye yanaşmadı. “Aslı burada” dedi.   </p>
			<p class="paragraf">“Hangisi?”   </p>
			<p class="paragraf">“Bu.” Jackson kâğıdı salladı.   </p>
			<p class="paragraf">“Haa, aslolanı o, öyle mi? Ne diyim, aslını gördüğüm iyi oldu, çünkü iyi geliyor insana, içini ferahlatıyor.”   </p>
			<p class="paragraf">“Bu da sizin bir şilininiz” dedi Jackson. “Dodson ve Fogg’dan.”   </p>
			<p class="paragraf">“Beni çok az tanıyan Dodson ve Fogg’dan hediye gelmesine bayıldım, yahu” dedi Sam. “Büyük iltifat sayıyorum. Övülmeye değer bişeyi her gördüklerinde kıymetini bilmeleri ne iyi... duygulanıyo insan...”   </p>
			<p class="paragraf">Sam bunları söylerken, derin duygulanmalara mâruz kalan aktörlere has bir hareketle ceketinin yenini sağ göz kapağına şöyle bir dokundurdu.   </p>
			<p class="paragraf">Jackson, Sam’in davranışlarına pek anlam verememiş görünmekle birlikte celp emirlerini bildirmiş olduğu ve söyleyeceği başka bir şey kalmadığı için, usulen hep elinde taşıdığı eldiven tekini giyiyormuş gibi yaptı ve işini görmüş olduğunu haber vermek üzere yazıhaneye geri döndü.   </p>
			<p class="paragraf">Mister Pickwick o gece çok az uyuyabildi. Bayan Bardell’in açmış olduğu davaya dair hâfızasında son derece tatsız hâtıralar uyanmıştı. Ertesi sabah erkenden kahvaltı ettikten sonra Sam’den kendisiyle birlikte gelmesini istedi, Gray’s Inn Meydanı’na gitmek için yola çıktılar.   </p>
			<p class="paragraf">Cheapside’ın sonuna vardıklarında dönüp arkasına baktı.   </p>
			<p class="paragraf">“Sam!”   </p>
			<p class="paragraf">“Beyim?” dedi Sam, adımlarını hızlandırıp efendisine yetişerek.   </p>
			<p class="paragraf">“Ne taraftan gidiyoruz?”  </p>
			<p class="paragraf">“Newgate Sokağı’ndan yukarı.”   </p>
			<p class="paragraf">Mister Pickwick arkasına dönmeden birkaç saniye boş boş baktı Sam’e. Sonra derin bir iç geçirdi.   </p>
			<p class="paragraf">“Ne oldu ki, beyim?” dedi Sam.   </p>
			<p class="paragraf">“Bu dâvâ” dedi Mister Pickwick, “önümüzdeki ayın on dördünde başlıyor, Sam.”   </p>
			<p class="paragraf">“Çok dikkat şayan bi tesadüf, beyim” diye karşılık verdi Sam.   </p>
			<p class="paragraf">“Çok mu şayanı dikkat, Sam? Niye?” dedi Mister Pickwick.   </p>
			<p class="paragraf">“Sevgiller günü, beyim. Tam da evlenme vaadinden cayma dâvâsı günü.”  </p>
			<p class="paragraf">Sam Weller’ın gülümsemesi efendisinin çehresinde en ufak bir neşe emaresi uyandırmadı. Mister Pickwick âni bir hareketle dönüp hiçbir şey demeden yürüdü. Epey yol aldılar. Mister Pickwick önde, derin düşünceler içinde, hızlı hızlı yürüyor, Sam, yüzünde her şeye ve herkese meydan okuyan, kendinden memnun bir ifade ile arkadan geliyordu. Bir ara, bildiği her şeyi birileriyle paylaşmadan önce efendisine söylemekle kendini yükümlü gören bir hizmetkâr olarak, adımlarını hızlandırıp ona yetişti ve o sırada önünden geçmekte oldukları bir yeri göstererek, “İyi domuz eti bulunur burda, beyim” dedi.   </p>
			<p class="paragraf">“Bana da öyle görünüyor” dedi Mister Pickwick.   </p>
			<p class="paragraf">“Ünlü sosis fabrikası.”   </p>
			<p class="paragraf">“Sahi mi?”   </p>
			<p class="paragraf">“Sahi mi de ne demek?” dedi Sam. Bayağı bozulmuştu. “Elbette öyle. Siz bana sorun. Yani, beyim, sizin gibi masuma ben ne diyim! Dört sene oluyor, maruf bir tüccarın sırra adımını attığı yer burası.”   </p>
			<p class="paragraf">“Adamcağızı gürültüye getirmişlerdi burda demek istemiyorsun herhalde, Sam?” dedi Mister Pickwick, birden dönüp bakarak.   </p>
			<p class="paragraf">“Yoo, tabii öyle bişi demek istemiyorum. Katiyen! Keşke öyle demek isteseydim. Çok daha fenası. Burda bi dükânda ustabaşıymış, buharla çalışan bir sosis makinası icad etmiş, patentli filan bi makina, hiç istop etmeden çalışan. Yakınına ne gelirse, kaldırım taşı olsa yutup körpe bebeler gibi sosis etine çevriveriyormuş. Pek bi gurur duyuyormuş makinasıyla adamcağız, ama hakkı da yok değilmiş yani. Bodrumda makina fayrap çalışırken başında durur, sevindirik olana kadar seyredermiş çalışmasını. Makinasıyla ve ondan da güzel iki küçük evladıyla mesut bahtiyar yaşayıp gitcekmiş ama karısı bütün işi bozmuş. Karı iflah olmaz bir cadalozmuş, beyim. Durmadan adamın peşi sıra koşup kulağının dibinde dır dır dır... Sonunda adam dayanamıyor, ‘Sana bişi diim mi, canımın içi,’ diyor, ‘sen bu mavrayı daha kesmezsen diyor, ben başımı alır Merkalara filan giderim bak, bilesin’ diyor karıya. ‘Tamam mı. İşte o kadar!’ diyince, ‘Sen tembel alçağın tekisin’ diyor karı ona, ‘Merkalıların da otursunlar baksınlar senin tadına!’ diyor. Ondan sonra yarım saat daha demediğini bırakmıyor, sonra bi koşu dükânın arkasındaki küçük oturma odasına gidip orda kıyameti koparıyor; ‘Bu herif yüzünden ölüyorum ben, yetişin a dostlaaaar!’ diye bağırıp dururken birden havale geçirmeye başlıyor. Tam üç saat sürüyor bu. Çığlık çığlığa öyle, çırpına çırpına... sonra... sonrası, kocası olacak herif kayıplara karışıyor! Kasadan da hiç para almamış, paltosunu bile giymemiş. Yani Amerkalara filan gitmemiş, besbelli. Ertesi gün de görünmüyor, bir hafta geçiyor, yok yok! Kadın afişler bastırıyor, geri dönsün, her yaptığı baaşlancak diye (kadın kısmısı işte, ne de anlayışlıymış di mi, adam n’apmıştı ki ona?) Kanalların dibi filan taranıyor, iki ay boyunca nerde bir ceset bulunsa, doğru sosisciye götürüyorlar ama bütün bunlardan hiçbir şey çıkmıyor. Adam kaçtı demek ki diyorlar, karısı işi sürdürüyor. Derken bir cumartesi gecesi, ufak tefek, cılız bir ihtiyar geliyor dükâna, bi beyfendi, alı al moru mor, ‘Bu dükânın sahibisi siz misiniz’ diyor. ‘Evet, benim’ diyor kadın. ‘Tamam o zaman, hanfendi’ diyor adam, ‘şunu demeye geldim size’ diyor, ‘ben ve ailem öyle bedavadan boğulup ölmek istemiyoruz, anlaşıldı mı?’ diyor. ‘Bunu sölemeye geldim size. Üstelik de’ diyor, ‘müsaadenizle bi de şunu söyliyim’ diyor, ‘sosislerinizi yaparken etin en iyisini kullanmadığınıza göre, dana eti size düğme kadar ucuza mı geliyor acaba, ne?’ diyor. ‘Düğme mi? Nasıl ya?’ diyor kadın. ‘Düğme ya, hanfendi’ diyor küçük ihtiyar; bir kaat parçasını açıp içindeki yirmiden fazla kırık düğmeyi gösteriyor. ‘Sosislere baharat diye pantolon düğmesi... ne ala, di mi hanfendiciğim!’ diyor. Dul karı bayılacak gibi oluyor. ‘Bunlar benim kocamın düğmeleriii!’ diye basıyor çığlığı. ‘Ne?’ diye haykırıyor, beti benzi atan bücür ihtiyar. ‘Şimdi anlıyorum her bir şeyi’ diyor dul karı, ‘geçici bir cinnet ânında sosise çevirmiş kendisini, bak sen şu işe!’ diyor. Hakkaten yani, aynen öyle yapmıştı adam” dedi Sam Weller, ısrarla Mister Pickwick’in dehşetten kasılmış yüzüne bakarak, “ya da, öyle olmadıysa, o makina onu içne çek’vermişti. Ama öyle ya da böyle, sosis meraklısı küçük ihtiyar deliler gibi çıkmış gitmiş dükândan ve daha kimse bir şey işitmemiş hakkında.”   </p>
			<p class="paragraf">Hakiki hayat sahnelerinden bu ilginç hikâyenin anlatılması, efendiyle hizmetkârı, Bay Perker’ın yazıhanesine ulaşıncaya kadar sürdü. Lowten, oda kapısını yarı aralamış, pejmürde kılıklı, sefil görünüşlü bir adamla görüşüyordu. Adamın ayağındaki botlarda burun diye bir şey kalmamıştı, ellerinde eldiven vardı ama eldivenlerin parmakları yoktu. Zayıf, bezgin çehresinde mahrumiyet ve ıstırap– hani, hepten çaresizlik– izleri gözleniyordu. Yoksulluğundan utanıyor gibiydi de; Mister Pickwick yaklaşırken, merdivenin karanlıkta kalan yanına doğru hızla geri çekildi.   </p>
			<p class="paragraf">“Çok yazık” diyordu yabancı.   </p>
			<p class="paragraf">“Evet, çok” diyordu Lowten de, adamın adını kapı tahtasına elindeki kalemin bir ucuyla çiziktirip sonra öbür ucundaki püskülle silerek. “Kendisine bir haber bırakacak mısınız?”   </p>
			<p class="paragraf">“Ne zaman döner sizce?”   </p>
			<p class="paragraf">“Hiç belli olmaz” dedi Lowten ve yabancı, gözlerini yere indirince Mister Pickwick’e bakıp bir göz kırptı.   </p>
			<p class="paragraf">“Burada beklesem kendisini? Bir yararı olur mu?” dedi yabancı, büronun içine doğru merakla bir göz atarak.   </p>
			<p class="paragraf">“Yok, hayır, hiçbir yararı olmaz” dedi kâtip. Koridorun az daha ortasına doğru ilerledi. “Bu hafta dönmez, orası kesin. Ondan sonraki hafta belki gelir, belki gelmez, çünkü Perker bir kere şehirden ayrılınca dönmekte acele etmez.”   </p>
			<p class="paragraf">“Şehirde değil mi yani?” dedi Mister Pickwick. “Hay Allah, şanssızlığa bak şimdi!”   </p>
			<p class="paragraf">“Siz gitmeyin, Mister Pickwick” dedi Lowten. “Size vermem gereken bir mektup var.”   </p>
			<p class="paragraf">Yabancı tereddüde düştü. Yine yere baktığı sırada kâtip kurnazca bir göz kırptı Mister Pickwick’e, aralarındaki ince bir alay konusuna gönderme yapar gibi. Mister Pickwick bundan hiçbir şey anlamadı.   </p>
			<p class="paragraf">“İçeri buyrun Mister Pickwick” dedi Lowten. “Siz, Bay Watty, bir mesaj bırakacak mısınız? Yoksa yeniden mi uğrarsınız?”   </p>
			<p class="paragraf">“Benim işimle ilgili ne yapıldığına dair bana lütfen kısacık bir not bırakmasını söyleyin” dedi adam. “N’olur, ihmal etmeyin, Bay Lowten!”   </p>
			<p class="paragraf">“Etmem, etmem! Unutmayacağım” dedi kâtip. “Siz girin içeri, Mister Pickwick. İyi sabahlar, Bay Watty. Yürüyüş için ne güzel bir gün, değil mi?” Yabancının hâlâ oyalandığını görünce Sam Weller’a efendisinin peşinden içeri girip kapıyı adamın yüzüne kapamasını işaret etti.   </p>
			<p class="paragraf">Sonra da burasına gelmiş bir insan havalarında kalemini masaya fırlatarak “Dünya yaratıldığından beri bunun gibi baş belası müflis görülmemiştir!” dedi. “Dosyası mahkemeye geleli topu topu dört yıl oldu, haftada iki kere gelip kafa ütülüyor. Şöyle buyrun, Perker içerde, merak etmeyin, sizinle görüşecek. Hava da buz gibi” diye huysuzlandı. “Kapıda dikilip böyle kaşarlanmış aylaklarla boşa vakit harcıyor insan!” Ocakta yanan büyücek ateşi oldukça kısa bir demir çubukla şiddetle karıştırdı, sonra Mister Pickwick’in önüne düşüp onu patronunun özel odasına götürdü, geldiğini haber verdi.   </p>
			<p class="paragraf">“Ah, ah, azizim Mister Pickwick!” diyerek Bay Perker telaşla koltuğundan ayağa fırladı. “Dâvânız nasıl gidiyor? Freeman’s Court’taki dostlarımızdan bir haber var mı? Bunca zamandır uyuyor değillerdir elbette. Ne cindir onlar! Bilirim, çok iyi bilirim.”   </p>
			<p class="paragraf">Yerden bitme, sözünü bitirirken gayrete gelip Dodson ve Fogg şirketinin cinliğini takdir beyanında burnuna bir parçacık enfiye çekti.   </p>
			<p class="paragraf">“Alçak herifler!” dedi Mister Pickwick.   </p>
			<p class="paragraf">“Öyle, öyle. O da bir fikir, yani. Kelimeler üzerinde tartışmaya değmez. Sizin gibi bir beyefendinin bu gibi konulara profesyonel bir gözle bakmasını tabii ki bekleyemeyiz. Ne diyeyim, biz ne gerekiyorsa yaptık. Duruşma avukatı olarak Snubbin’i ayarladım.”   </p>
			<p class="paragraf">“İyi midir kendisi?” diye sordu Mister Pickwick.   </p>
			<p class="paragraf">“İyi mi de söz mü, ilahi beyfendiciğim! Üstad Snubbin mesleğin en önde gelenlerindendir. Mahkemelerde herkesten fazla iş alır: Üç misli! Bütün dâvâlarda adı vardır. Laf aramızda, bizler, meslekten olanlar yani, Üstat Snubbin mahkemeyi parmağında oynatır deriz.”   </p>
			<p class="paragraf">Minik adam bu malumatı aktarırken birazcık enfiye çekip Mister Pickwick’e mânâlı mânâlı baktı ve başını salladı.   </p>
			<p class="paragraf">“Benim üç arkadaşıma celp emri çıkarmışlar” dedi Mister Pickwick.   </p>
			<p class="paragraf">“Ha, o mu? Çok normal. Onların tanıklığı önemli. Sizi nâzik bir durumda görmüşler.”   </p>
			<p class="paragraf">“Ama kadın kendisi bayılmıştı” dedi Mister Pickwick. “Kendini benim kollarıma attı.”   </p>
			<p class="paragraf">“Herhalde, azizim, herhalde... Çok muhtemel ki öyle olmuştur. Bundan daha tabii bir şey olamaz... da bunu kim ispat edecek?”   </p>
			<p class="paragraf">“Adamıma da celp çıkarılmış” dedi Mister Pickwick, konuyu arkadaşlarından başka yöne çevirerek. Zira Perker’ın o konuya temas etmesinden enikonu işkillenmişti.   </p>
			<p class="paragraf">“Sam’e mi?”  </p>
			<p class="paragraf">“Evet.”   </p>
			<p class="paragraf">“Elbette, aziz beyfendiciğim, elbette” dedi Perker. “Öyle yapacakları belliydi. Bunu, size bir ay önce söyleyebilirdim. Yani azizim, şunu bilmelisiniz: İşlerinizi dâvâvekilinize emanet ettikten sonra tutup da kendiniz işin içine girmeye kalkarsanız sonuçlarına katlanmamız gerekecektir.” Burada Perker vakur bir silkinişle toparlanıp dikeldi ve gömleğinin danteli üzerine dökülen bir miktar enfiye tozunu eliyle süpürdü.   </p>
			<p class="paragraf">Mister Pickwick, iki üç dakika süren bir sessizliğin ardından, “Peki, ondan neyi ispat etmesini istiyorlar ki?” diye sordu.   </p>
			<p class="paragraf">“Sizin onu bir tür uzlaşma teklifi için dâvâcıya gönderdiğinizi olsa gerek” diye karşılık verdi Perker. “Mamafih fazla bir önemi yok. Avukatların o çocuktan fazla bir şey koparabileceklerini hiç sanmıyorum ben.”   </p>
			<p class="paragraf">“Ben de sanmıyorum” dedi Mister Pickwick, öfkelenmiş olduğu halde Sam’in mahkemede şahitlik yapacağı düşüncesiyle gülümsedi. Bizim savunmamız ne olacak, peki?”   </p>
			<p class="paragraf">“Bizim yapacağımız şey azizim” dedi Perker, “şahitleri çapraz sorguya çekmek, Snubbin’in belagatine itimat etmek; hâkimin kafasını karıştırmak; jüriye yüklenmekten ibaret olacak.”   </p>
			<p class="paragraf">“Ya karar aleyhte çıkarsa?”   </p>
			<p class="paragraf">Perker gülümsedi. İrice bir tutam enfiye çekti. Ocak ateşini karıştırdı, omuzlarını silkti, anlamlı bir suskunluğa büründü.   </p>
			<p class="paragraf">“O durumda tazminat mı ödemem gerekecek demek istiyorsunuz?” dedi, Perker’ın verdiği sözsüz cevabı bir hayli sinirlenerek dinleyen Mister Pickwick.   </p>
			<p class="paragraf">Perker hiç lüzumu yokken ateşi karıştırdı yine. “Maalesef öyle” dedi.   </p>
			<p class="paragraf">“O halde müsaade edin, hiçbir tazminat ödemeyeceğime dair sarsılmaz kararlılığımı size bildireyim!” dedi Mister Pickwick, kelimelerin üzerine basa basa. “Hiçbir şey, Perker, hiçbir şey... Asla! Benim paramdan tek bir şilin, tek bir kuruş girmeyecek Dodson ve Fogg’un ceplerine. Bu benim kesin ve değişmez kararımdır.” Böyle diyerek Mister Pickwick bu niyetinden asla dönmeyeceğini teyiden, önündeki masaya dehşetli bir yumruk indirdi.   </p>
			<p class="paragraf">“Pekâlâ, azizim, pekâlâ” dedi Perker. “Siz bilirsiniz, tabii.”   </p>
			<p class="paragraf">“Tabii” dedi Mister Pickwick. “Üstat Snubbin nerde bulunur?”   </p>
			<p class="paragraf">“Lincoln’s Inn, Old Square.”   </p>
			<p class="paragraf">“Onunla görüşmek istiyorum.”   </p>
			<p class="paragraf">“Üstat Snubbin’le görüşmek mi?” dedi Perker. Afallamıştı. “Siz ne diyorsunuz, beyfendi? İmkânsız! Snubbin’le görüşmek, ha? Hay Allah iyiliğinizi versin, beyfendiciğim. Önceden istişare ücreti ödenip bir buluşma ayarlanmadan onunla görüşüldüğü işitilmiş şey değildir. Olmaz, azizim, olamaz.”  </p>
			<p class="paragraf">Oysa Mister Pickwick pekâlâ olabileceği gibi, olması da gerektiği noktasında kararlıydı. Sonuç olarak, bu görüşmenin imkânsız olduğu kendisine bildirildikten on dakika sonra, dâvâvekili tarafından Üstadı Âzam Snubbin’in bekleme odasına götürüldü.   </p>
			<p class="paragraf">Burası oldukça geniş bir odaydı. Taban halısı yoktu. Şömineye yakın bir yere büyük bir yazı masası konulmuştu: Masanın keçe örtüsünün zamanında yeşil olan rengi mürekkep lekelerinden arta kalan yerler dışında tozdan ve eskimekten külere külere görünmez olmuştu. Üzerinde kırmızı şeritle bağlanmış küçük küçük tomarlar hâlinde bir yığın kâğıt vardı; arkasında, kaypak görünüşü ve ağır altından saat zinciriyle, Duruşma Avukatı Bay Snubbin’in meslekifaaliyetinin çapıyla getirisinin göz alıcı alâmetlerini sergileyen bir kâtip oturuyordu.   </p>
			<p class="paragraf">“Üstat odasında mı, Bay Mallard?” diye son derece nâzik bir tavırla enfiye kutusunu karşısındakine ikram ederek sordu Perker.   </p>
			<p class="paragraf">Cevap, “Evet, orda” oldu. “Ama çok meşgul. Haberiniz olsun, hiçbir dâvâ hakkında mütalaa verilmiş değil henüz, ama hepsi için önceleme ücreti ödenmiştir.”   </p>
			<p class="paragraf">Kâtip konuşurken gülümsedi ve bir çimdik enfiyeyi, enfiye merakı ile ücret aşkı karışımına benzer bir hazla içine çekti.   </p>
			<p class="paragraf">“İşiniz iş, hadi!” dedi Perker.   </p>
			<p class="paragraf">Avukat kâtibi kendi enfiye kutusunu çıkarıp büyük bir samimiyetle karşısındakine uzattı. “Eh, öyle” dedi, “en iyi yanı da şu ki, üstadın el yazısını hayatta benden başkası okuyamadığı için, o mütalaa verdikten sonra ben sûretini çıkarıncaya kadar beklemek zorunda kalıyorlar. Ha!. Ha!..ha!”   </p>
			<p class="paragraf">“Tabii, di mi ya! Üstat dışında, başka müşterilerden de bir şeyler sızdıran tanıdıklarımız olduğunu biz de biliyoruz” dedi Perker. “Ha! Ha! Hah!”   </p>
			<p class="paragraf">Bunun üzerine avukat kâtibi yine güldü; yürekten gelen gürültülü bir kahkaha değildi bu, kendi kendine, sessiz, sinsi bir şeydi. Mister Pickwick bundan hiç hazzetmedi. Bir insanın iç kanaması kendisi için bir tehlikedir; için için gülmesi ise başkaları ve herkes için tehlike alâmetidir.   </p>
			<p class="paragraf">“Size yapmam gereken ödemelerin küçük bir listesini çıkarmadınız daha, değil mi?” dedi Perker.   </p>
			<p class="paragraf">“Hayır, çıkarmadım.”   </p>
			<p class="paragraf">“Çıkarsanız iyi olur. Onları alınca size bir çek göndereceğim. Ama hazır parayı cebe atmaktan, borçlular aklınıza gelmiyor galiba? Ha! Ha! Ha!”   </p>
			<p class="paragraf">Latife kabilinden bu dokundurma çok hoşuna gitmiş gibi kâtip efendi bir kere daha kendi kendine kikirdedi.   </p>
			<p class="resim"><span><img alt="026.tif" class="_idGenPageitem-30" src="image/026_fmt.jpeg"/></span>  </p>
			<p class="paragraf">Perker birdenbire ciddileşti. Büyük adamın büyük adamını ceketinin yakasından kavrayıp bir köşeye çekti. “Bay Malard, dostum” dedi, “beni ve bu müvekkilimi görmeye üstadı ikna etmeniz gerekiyor!”   </p>
			<p class="paragraf">“Amma yaptınız” dedi kâtip, “bi bu eksikti! Üstadı görmek, ha? Böyle saçmalık nerede görülmüş?” Ama teklifin saçmalığına bakmaksızın, usulca Mister Pickwick’in işitme alanı dışında bir yere çekilmeye itiraz etmedi ve fısıl fısıl sürdürülen kısa bir mükâlemeden sonra dar ve karanlık bir koridoru sessizce geçerek hukuk ilminin ulu üstâdının kutsal makamına daldı, gözden kayboldu. Az sonra oradan ayaklarının ucuna basa basa çıkıp gelerek, Bay Perker ve Mister Pickwick’e, duruşma avukatının bütün kurallar ve teamüller hilafına kendilerini kabul etmeye ikna edilmiş olduğunu haber verdi.  </p>
			<p class="paragraf">Üstat Snubbin çökük yanaklı, sapsarı benizli bir adamdı. Kırk beş ya da –romanlarda söylendiği gibi– elli yaşlarında kadar vardı. Bakışları, yıllarını yorucu ve zorlu incelemelere hasretmiş insanlarda çoğu zaman görüldüğü gibi, donuk ve cansızdı; boynundan sarkan kalın, siyah bir şeride bağlı tek gözlük camı olmasa da ileri derecede miyop olduğunu bu bakışları gören her yabancı anlardı. Saçları, kısmen düzenli tutmaya vakit ayıramadığı, kısmen de yanı başındaki kütüğe takılı adli peruğunu yirmi beş yıldır kullanmakta olduğu için incelmiş ve seyrelmişti. Ceketinin yakasındaki saç pudrası lekeleriyle boynuna sarılı iyi yıkanmamış ve acemice bağlanmış beyaz boyunbağı, hâkimlikten ayrıldığından bu yana kıyafetinde değişiklik yapmaya vakit bulamamış olduğunu göstermekteyken, diğer esvaplarındaki derbederlik, vakti olmuş olsaydı da şahsi görünüşünde fazla bir gelişme olmayacağı çıkarsamasını haklı gösterir gibiydi. Masanın üstü hiçbir düzenleme ya da sınıflandırma kaygısı gözetilmeden oraya buraya rastgele saçılmış mesleki usul kitapları, üst üste yığılı kâğıtlar, açılmış mektuplarla doluydu. Oda eşyası dokunsan dökülecek gibi, eski püsküydü; kütüphanenin kapıları menteşelerinde çürüyor, halıdan her adımda küçük bir toz bulutu fışkırıyordu; güneşlikler eskilikten ve kirden yemyeşil olmuştu. Odanın içinde ne varsa, üstat Snubbin’in, kendi şahsi sağlığı ve selametiyle ilgilenemeyecek ya da ilgilenmeyi düşünemeyecek kadar mesleğiyle meşgul bir insan olduğunu hiçbir yanılgıya yer bırakmayan bir açıklıkla belli etmekteydi.   </p>
			<p class="paragraf">Müşterileri içeri girerken üstat bir şeyler yazıyordu. Dâvâvekili Mister Pickwick’i takdim edince dalgın dalgın başını eğip selam verdi, onlara oturacak yer gösterirken kalemini dikkatle yazı takımında ona ayrılan yere koydu ve sol bacağını okşayaraktan, konuşmalarını bekledi.   </p>
			<p class="paragraf">“Mister Pickwick... Bardell ve Pickwick olayındaki dâvâlı, üstadım!” dedi Perker.   </p>
			<p class="paragraf">“Dosyası bende, değil mi?” dedi avukat.   </p>
			<p class="paragraf">“Sizde, efendim.”   </p>
			<p class="paragraf">Avukat başını sallayıp, bir şeyler daha söylenmesini bekledi.   </p>
			<p class="paragraf">“Mister Pickwick sizinle mutlaka görüşme arzusundaydı, üstadım” dedi Perker. “Siz dâvâyı ele almadan önce, hakkındaki bu şikâyetin hiçbir mesnede dayanmadığını, mahkemeye elleri tertemiz ve dâvâcının talebine direnmekte her bakımdan haklı olduğu kati kanaatiyle çıkmayacaksa hiç çıkmayacağını size bildirmek için...” Sonra Mister Pickwick’e dönerek, “Sanıyorum, fikirlerinizi doğru aktarıyorum, değil mi, azizim?” diye ekledi Perker.   </p>
			<p class="paragraf">“Tamamen öyle” dedi Mister Pickwick.   </p>
			<p class="paragraf">Üstad Snubbin gözlüğünü açıp gözüne götürdü. Birkaç saniye boyunca Mister Pickwick’e büyük bir tecessüsle baktıktan sonra Perker’a dönerek dudaklarında belli belirsiz bir tebessümle, “Mister Pickwick’in savunması sağlam mı?” diye sordu.   </p>
			<p class="paragraf">Dâvâvekili omuzlarını silkti.   </p>
			<p class="paragraf">“Tanık çağrılmasını isteyecek misiniz?”   </p>
			<p class="paragraf">“Hayır.”   </p>
			<p class="paragraf">Üstadın suratındaki tebessüm daha belirgin bir hâl aldı; bacağını artan bir şiddetle ovmaya başladı, koltuğunun arkasına yaslanarak duyduğuna inanmıyormuş gibi bir öksürdü.   </p>
			<p class="paragraf">Konuya dair önsezilerinin belirtileri, ne kadar örtük olursa olsun, Mister Pickwick’in dikkatinden kaçmadı. Üstadın hissiyatının sergilemeyi uygun gördüğü kadarının ortaya dökülüşünü camları ardından dikkatle seyretmekte olduğu gözlüğünü burnuna iyice yerleştirdi. Perker’ın uyarıcı göz kırpmalarına ve kaş çatmalarına aldırmadan, neredeyse burnundan solurcasına, “Böyle bir maksatla ziyaretinize gelmek isteyişim beyfendi, bu gibi meselelere zatıâliniz gibi ister istemez ziyadesiyle âşina olan bir kimseye, hiç şüphe etmiyorum ki çok acayip görünüyordur” diye konuştu.   </p>
			<p class="paragraf">Avukat gözünü ocakta yanan ateşe dikmiş ciddi görünmeye çalışırken aynı tebessüm yine belirdi yüzünde.   </p>
			<p class="paragraf">Mister Pickwick devam ediyordu: “Sizin mesleğinizden insanlar, beyfendi, insan tabiatının hep kötü tarafını görürler. Hayatın ihtilaflarıyla, sui niyetlerle, husumetlerle karşı kaşıyasınızdır hep, jüriler hakkında tecrübelerinizden (sizi de, onları da tenzih ederek söylüyorum) görünüşün ne kadar önemli olduğunu öğrenmişsinizdir. Namuslu ve şerefli gayelerle ve müşterileriniz için elinizden geleni yapabilme arzusuyla kendiniz de sürekli kullandığınız için aslını ve değerini o kadar iyi bildiğiniz vasıtaları, başkalarının insanları aldatma ve çıkar sağlama gayesiyle kullanmak isteyeceklerini düşünmeden edemezsiniz. Sizlerin, camia olarak, şüpheci, kimseye güvenmeyen ve aşırı ihtiyatlı insanlar olduğunuza dair avama malolmuş umumi kanaatin bundan ileri geldiğine inanıyorum. Bu şartlar altında size böyle bir beyanda bulunmamın şahsım için taşıdığı sakıncayı müdrik olmakla birlikte, beyfendi, buraya dostum Bay Perker’ın dediği gibi, şahsıma isnad edilen alçakça davranış konusunda masum olduğumu kesinlikle anlamanız için gelmiş bulunmaktayım ve yardımlarınızın fevkalade kıymetli olduğunun pekâlâ farkında olmama rağmen, beyfendi, söylediklerime siz eğer samimiyetle inanmayacak olursanız, kaabiliyetlerinizden yararlanma yerine sarfınazar etmeyi tercih edeceğimi sözlerime eklememe müsaadenizi rica ediyorum, efendim.”   </p>
			<p class="paragraf">Bu nutuk –ki, söylememiz gerekiyor, Mister Pickwick’ten işitmeye hiç alışık olmadığımız kadar can sıkıcıydı– sona erdiğinde, avukat bey üstadın dikkati çoktan dağılmıştı. Bununla birlikte, birkaç dakika sonra, o arada kalemini de eline almış olarak, bir kere daha müşterilerinin oradaki varlığının farkına varmış göründü ve başını kâğıttan kaldırıp sertçe sordu:   </p>
			<p class="paragraf">“Benimle birlikte kim çıkıyor bu dâvâya?”   </p>
			<p class="paragraf">“Bay Phunky, üstâdım” dedi dâvâvekili.   </p>
			<p class="paragraf">“Phunky... Phunky? Bu ismi hiç duymadım. Çok genç biri olmalı.”   </p>
			<p class="paragraf">“Evet, çok gençtir. İşe yeni başladı. Şey... Baroya yazılalı sekiz sene bile olmadı.”   </p>
			<p class="paragraf">“Öyle mi? Tahmin etmiştim” dedi üstat, savunmasız bir küçük çocuktan acıyarak söz eden insanlara has ses tonuyla. “Bay Mallard, haber gönderin şu Bay... Bay...”   </p>
			<p class="paragraf">“Phunky, Holborn Court’da, Gray’s Inn” diye Perker araya girdi. (Holborn Court’un adının şimdilerde South Square olduğunu da söyleyelim.)   </p>
			<p class="paragraf">“Bay Phunky bir dakika buraya gelirse memnun olacağımın kendisine bildirilmesi için.”   </p>
			<p class="paragraf">Mallard söyleneni yapmaya gitti. Üstat Snubbin, Bay Phunky’nin geldiği bildirilinceye kadar geçen zamanda tekrar tefekküre daldı, etraftan koptu.   </p>
			<p class="paragraf">Phunky, avukatlar arasında daha bir bebek sayılsa da yetişkin bir adamdı. Davranışları pek asabi, konuşma tarzı takıntılıydı: Doğuştan özürlü olduğundan değil, maddi imkân, ilişki ya da ilgi yoksunluğuyla hep “önü kesildiği” duygusuna kapılmaktan. Üstattan ödü kopuyordu. Dâvâvekili karşısında son derece terbiyeli ve nâzikti.   </p>
			<p class="paragraf">Üstat Snubbin, karşısındakine tepeden bakar bir edâyla, “Sizinle daha önce görüşmemiştik, Bay Phunky” dedi. Phunky başıyla selam verdi. Kendisi üstadı görmüş ve bir fukaranın olanca ezikliği ile sekiz sene ve üç ay boyunca ona haset etmişti.   </p>
			<p class="paragraf">“Bu dâvâda benimle birliktesiniz, anladığıma göre?” dedi üstat.   </p>
			<p class="paragraf">Phunky zengin biri olsaydı o anda kâtibini gönderir, üstada hatırlatırdı; akıllı bir adam olsaydı, işaret parmağını alnına dayayıp, işlerinin çokluğu arasında bunu da üstlenmiş miydi acaba diye hatırlamaya çalışırdı. Ne zengin, ne de akıllı (buradaki anlamında, en azından) olduğu için kıpkırmızı kesildi ve karşılık olarak başını eğmekle kaldı.   </p>
			<p class="paragraf">“Layihayı okudunuz mu, Bay Phunky?” diye sordu avukat bey.   </p>
			<p class="paragraf">Burda da Phunky layihada gördüğü esasa dair her şeyi unutmuş olduğunu söylemeliydi; lakin dâvâ süresince önüne getirilen her evrakı okumuş ve üstat Snubbin’in yardımcısı olduğu iki aydan beri uykuda ya da uyanıkken başka hiçbir şey düşünmemiş olduğu için, yüzü daha da kızardı ve tekrar önüne baktı.   </p>
			<p class="paragraf">Üstat, kalemini sallayarak Mister Pickwick’i işaret etti. “Mister Pickwick” dedi.   </p>
			<p class="paragraf">Phunky, Mister Pickwick’in şahsında mesleğinin ilk müşterisini hak ettiği hürmetkârlıkla selamladı ve tekrar üstada bakıp başını eğdi.   </p>
			<p class="paragraf">“Mister Pickwick’le gitseniz... ve... ve size diyeceği bir şey varsa bir dinleseniz. Sonra oturup görüşeceğiz, tabii” dedi üstat, işinden yeterince alıkonulmuş olduğunu ima edercesine. Dalgınlığı da giderek artıyor gibiydi. Gözlüğünü bir an gözlerine götürdü, sonra geri çekti, başını hafifçe eğerek oradakileri selamladı ve tekrar önündeki –öleli yüz yıl olmuş bir şahsın kimsenin çıkıp gelmediği bir yerden gelip kimsenin gitmediği bir yere çıkan bir yolu engelleme eyleminden doğan ve sonu hiç gelmeyen– dosyaya gömüldü.   </p>
			<p class="paragraf">Bay Phunky, Mister Pickwick ile dâvâvekili önden geçmedikçe hiçbir kapıdan asla geçmemeyi bir kez aklına koymuş olduğu için Meydan’a çıkmaları epey zaman aldı. Oraya varınca bir aşağı bir yukarı yürüyerek uzun uzun fikir teatisinde bulundular. Vardıkları sonuç, kararın ne olacağını tahmin etmenin çok zor olduğu, dâvâların nasıl sonuçlanacağı üzerine kimsenin bir şey söyleyemeyeceği, karşı tarafın üstat Snubbin’i tutma şansını iyi ki kaçırmış olduğu ve bu gibi şeylerle alakalı sair kaygılar ve teselliler üzerinde söyleşmek oldu.   </p>
			<p class="paragraf">Sam Weller’ın bir saat süren tatlı bir uykudan efendisi tarafından uyandırılıp Lowten’le vedalaşmasından sonra City’ye döndüler.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-49-backlink" id="footnote-225-49">49</a>	Bu para, o dönemler, duruşmaya gelmelerini sağlamak için tanıklara ödenen sembolik bir miktardı. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-50-backlink" id="footnote-225-50">50</a>	Sheakespeare’in “Hamlet” piyesinde bir sahneye atıf. (ç. n.)</p>
				</div>
			</div>
		</div>
	</body>
</html>