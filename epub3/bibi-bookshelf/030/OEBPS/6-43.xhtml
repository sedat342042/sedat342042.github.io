<html xmlns="http://www.w3.org/1999/xhtml">
	<head>
		<title>6-43</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-45">FASIL 44  </p>
			<p class="arabaslik_orta ParaOverride-9">Fleet’te vuku bulan ufak tefek olayların,  </p>
			<p class="arabaslik_orta ParaOverride-9">Bay Winkle’ın esrarengiz davranışlarının  </p>
			<p class="arabaslik_orta ParaOverride-9">ve zavallı yüksek mahkeme mahpusunun en sonunda  </p>
			<p class="arabaslik_orta">nasıl tahliye olduğunun anlatıldığı fasıl  </p>
			<p class="paragbas">Mister Pickwick, Sam’in içtenlikli sadakat bağından ötürü kendini sonu belirsiz bir süre gönüllü olarak bir borçlular hapishanesine kapattırmak için başvurduğu yoldan, öfkesini ve hoşnutsuzluğunu dile getiremeyecek kadar çok etkilenmişti. Açıklanmasını ısrarla istediği tek nokta, Sam’i içeri attıran alacaklının adının ne olduğu idi; oysa Samuel Weller da işte onu gizlemekte bir o kadar ısrarlıydı.   </p>
			<p class="paragraf">“Neye yarar ki, beyim” diyordu mütemadiyen, “kötü niyetli, gaddar, menfaatçi, haset ve kindar bir yartık, hiçbir şeyin kalbini yumuşatmıycağı bi melûn işte! Malını mülkünü Kilise’ye vakfetmek dururken karısına bırakmayı tercih edeceğini söyleyen damla hastası ihtiyar hakkında insaf ve izan sahibi papaz efendinin dediği gibi.”   </p>
			<p class="paragraf">“İyi ama, Sam” diye Mister Pickwick itiraz etti. “Söz konusu miktar o kadar az ki, ödemek işten bile değil. Kaldı ki, hizmetimde kalmana karar verdiğime göre dışarıda daha çok işe yarayacağını gözden uzak tutmamalısın.”   </p>
			<p class="paragraf">“Size çok minnettarım, efendim, ama öyle olmasa daha iyi olur diye düşünüyorum” dedi Sam, ciddiyetle.   </p>
			<p class="paragraf">“Nasıl olursa yani?”   </p>
			<p class="paragraf">“O vicdansız akrabanın inayetine sığınacak kadar küçülmek istemem, efendim.”  </p>
			<p class="paragraf">“Parasını geri almasını istemen onun inayetine sığınman demek değildir ki, Sam!”   </p>
			<p class="paragraf">“Kusura bakmayın ama o parayı ödemek ona yapılacak en büyük iyiliktir ve de o böyle bir şeye katiyen layık değildir. İşte o kadar, efendim!”   </p>
			<p class="paragraf">Burada Mister Pickwick kızmış gibi burnunu ovuşturmaya başlayınca Sam görüşmenin mecrasını değiştirmeyi uygun gördü.   </p>
			<p class="paragraf">“Benim perensiplerim var, şaşmam onlardan; siz de sizinkilerden şaşmayın, beyim” dedi. “Perensip uğruna kendini öldüren adam hatrıma geldi şimdi, mutlaka duymuşunuzdur.” Burada sustu. Eğlenir gibi göz ucuyla bir baktı efendisine.   </p>
			<p class="paragraf">“Mutlaka diye bir şey olamaz, Sam” dedi Mister Pickwick. Sam’in inadından duyduğu tedirginliğe rağmen ağırdan ağırdan bir gülümseme yayıldı yüzüne. “Sözünü ettiğin şahsın şöhretini ben hiç duymadım.”   </p>
			<p class="paragraf">“Duymadınız mı? Size şaşıyorum, beyim. Bir devlet dairesinde kâtipti kendisi.”   </p>
			<p class="paragraf">“Yaa?” dedi Mister Pickwick.   </p>
			<p class="paragraf">“Evet, efendim. Çok da hoş biriydi. Yağmurlu havalarda ayağına yangın kovası gibi lastikleri çeken, tavşan tüyü fanlasından başka canciğer dostu olmayan birsi. Perensip gereği para biriktiriyor, perensiptir diye her gün gömlek değiştiriyormuş; kimse ondan borç istemesin diye hiçbir akrabasıyla görüşmüyormuş. Her bakımdan yani pek münasip bir adammış. Mutlaka iki haftada bir saçını kestirir, bundan hiç şaşmazmış. Giyimi kuşamı için de her yıl üç yeni takım alıp eskileri geri verme üzerine perensipleriyle bağdaşır götürü anlaşma yaparmış. Âdetlerine sıkı sıkıya bağlı bir insan olduğundan, yemeğini her gün hep aynı yerde yermiş. Lokantacının yanaklarından gözyaşları aka aka çoğu kez dediği gibi, et porsiyonunu kendi eliyle kesip alması için bir şilin, dokuz peni fazladan ödeme yapmaya razıymış ama haydi haydi iki şilinmiş aldığı her dilim etin tutarı. Kışları da şömnenin ateşini ikide bir kurcalaması, öyle yaptığını görmenin eziyeti bir yana, her gün dört buçuk peni ekstra masrafa mal olduğu halde o bundan acayip keyif alıyormuş. ‘Bir sonraki beyden sonra, <span class="CharOverride-7">Posta</span> buraya, bana!’ diye seslenirmiş her gün kapıdan içeri girerken. ‘<span class="CharOverride-7">Times</span>’ı kaçırma, Thomas! Kimsede değilse şu <span class="CharOverride-7">Morning</span> <span class="CharOverride-7">Herald</span>’a da bi bakmak istiyorum. <span class="CharOverride-7">Chronicle</span> gelsin mutlaka, unutma, e mi? <span class="CharOverride-7">Reklam Günlüğü’</span>nü de getiriversen, olmaz mı?’ Ondan sonra gözünü saatten ayırmadan orda öyle oturur, vaktinden tam on beş saniye önce dışarı fırlayıp akşam gastesini getiren çocuğun yolunu kesermiş. O gasteyi öyle bi ilgiyle ve ısrarla okumaya dalarmış ki, öbür müşterilerin tepesi atar, hepsi çılgına dönermiş. Hele bi öfkeli ihtiyar varmış ki, böyle zamanlarda garson gözünü ondan hiç ayırmazmış, servis bıçağıyla elinden bir kaza çıkmasın için. Sonra, efendim, sizinki gaste okumayı bırakır, en iyi masayı üç saat işgal edip yemeğini yedikten sonra da başka hiçbir şey almadan vaktini uyuyarak geçirir, sonra çıkar birkaç sokak ötedeki bir kaveye gidermiş; orda ufak bir fincan kavenin yanında dört tane açma yedikten sonra yürüye yürüye evine, Kensigton’a döner, yatarmış. Bir gece çok hastalanmış. Doktor yeşil bir arabayla gelmiş. Robinson Crusoe tarzı açılır kapanır basamakları varmış arabanın. İnerken aşağı salıyormuş, bindikten sonra ardından yukarı çekiyormuş... Niçin mi? Arabacı yerinden inmek zorunda kalmasın da orda sadece üstlük kisvesiyle oturduğunu, kıçında pantlon olmadığını kimseler görmesin için! ‘Ne var, n’oldu?’ diyor doktor. ‘Çok hastayım’ diyor adam. ‘Son günlerde ne yediniz?’ diye soruyor doktor. ‘Dana rosto’ diyor hasta. ‘En son ağzınıza koyduğunuz neydi peki?’ diyor doktor. ‘Birkaç tane açma’ diye cevap veriyor hasta. ‘Tamam, ondan işte!’ diyor doktor. ‘Size hemen bir kutu hap yollıycam. Sakın bi daha onları ağzınıza almayın’ diyor. ‘Neyi ağzıma almıyım? Hapları mı?’ diye soruyor hasta. ‘Açmaları!’ diyor doktor. Hasta, ‘Niçin?’ diyerek yatağında doğruluyor. ‘On beş yıldan beri her gece dört tane açma yerim ben. Bunu perensip edinmişimdir’ diyor. Bunun üzerine doktor, ‘O zaman perensip gereği vazgeçeceksiniz o açmaları yemekten’ diyor. ‘Açma sağlığa yararlıdır ama’ diyor hasta. Doktor çok kızıyor. ‘Açma sağlığa hiç yararlı değildir, efendim!’ diyor. Hasta biraz yumuşuyor. ‘Ama’ diyor, ‘çok ucuz. O fiyata iyi karın doyuruyor’ diyor. Doktor da ‘Fiyatı ne olursa olsun size pahalıya patlar’ diye karşılık veriyor. ‘Üstüne’ diyor, ‘para da verseler yine pahalıya gelir. Her gece dört açma altı ayda işinizi bitirir’ diyor. Hasta adam uzun uzun doktorun yüzüne bakıp bu sözleri aklında evirmiş çevirmiş, sonunda, ‘Siz bundan emin misiniz?’ demiş. ‘Mesleki itibarım üzerine iddiaya girerim’ demiş doktor. Bunun üzerine hasta, ‘Bi oturuşta yiyeceğim kaç açma sizce beni hemen öldürür?’ diye sormuş. ‘Bilmem ki’ demiş doktor. ‘İki buçuk şilinlik açma görür mü o işi?’ demiş hasta. ‘Görebilir belki’ demiş doktor. ‘Üç şilinlik olursa kesin görür ama, di mi?’ demiş hasta adam. ‘Elbette’ demiş doktor. ‘İyi ya pekâlâ’ demiş hasta doktora, ‘size iyi geceler’ demiş. Ertesi sabah kalkmış, şömineyi yaktırmış, üç şilinlik açma ısmarlamış, hepsini kızartıp yemiş ve sonra beynini dağıtmış.”   </p>
			<p class="paragraf">“Niye yapmış bunu?” diye birdenbire sordu Mister Pickwick. Hikâyenin bu trajik sonu onu çok şaşırtmıştı.   </p>
			<p class="paragraf">“Niye mi yapmış?” diye tekrarladı Sam. “Niye olsun, açmanın sağlığa yararlı olduğu perensibinden şaşmamak için ve de başkaları uğruna kendi alışkanlıklarından vazgeçmeyceğini göstermek için.”   </p>
			<p class="paragraf">Fleet’te kalmaya başladığı ilk gece efendisinin sorularını konuyu bu tür saptırıp çarpıtmalarla geçiştirdi Sam Weller. Hiçbir serzenişin fayda etmeyeceğini gören Mister Pickwick, en sonunda, Sam Weller’ın üst kat koridorlarından birine bakan küçük bir odada kirada oturan kabak kafalı bir ayakkabı tamircisinin yanında bir haftalığına yerleşmesine istemeye istemeye razı oldu. Sam bu basit, sıradan odaya Roker’den tedarik ettiği kerevet ve şilte ile gelip de o gece yatağına uzandığında sanki hapiste doğmuş, orada büyümüş ve bütün ailesi üç nesil boyu oralarda serpilip çoğalmış gibi yerine ısınmıştı.   </p>
			<p class="paragraf">Geceleyin her ikisi de yatmaya çekildiklerinde Sam, “Yattıktan sonra da siz bu pipoyu hep böyle tüttürür müsünüz, horoz baba?” diye sordu ev sahibine.   </p>
			<p class="paragraf">“Tüttürürüm, tüttürmem mi, ispenç horozu!” dedi ayakkabı tamircisi.   </p>
			<p class="paragraf">“Döşeğinizi niçin o çam tahtası kerevetin altına serdiğinizi sorabilir miyim?”   </p>
			<p class="paragraf">“Şununçin ki buraya gelene kadar hep dört direkli ağır yatakta yattım da ondan; üstelik masanın ayakları pekâlâ görüyor o işi” dedi ayakkabıcı.   </p>
			<p class="paragraf">“Sizde de ne karakter varmış yani, beyim!” dedi Sam.   </p>
			<p class="paragraf">Ayakkabıcı, “Ne münasebet, bende hiç öyle bi şey yok” diye karşılık verdi. “Öylelerinden işine yarar birini tanımak istiyorsan başka sicil dairesine başvuracaksın.”  </p>
			<p class="paragraf">Kısa süren bu karşılıklı konuşma sırasında Sam Weller odanın bir tarafında, ayakkabı tamircisi öbür tarafında şiltelerine uzanmış yatıyorlardı. Odayı bir saz mumu ve ayakkabı tamircisinin masanın altında kıpkızıl kömür gibi parıldayan piposu aydınlatıyordu. Konuşmaları kısa sürmekle birlikte Sam Weller’ın ev sahibinden pek hoşnut kalmasına yetmişti. Dirseğinin üstünde az doğrularak epey bir süre baktı ona. Daha önce vakti olmadığı ya da içinden gelmediği için yapmadığı bir şeydi bu.   </p>
			<p class="paragraf">Sarımtrak esmer tenli bir adamdı; ayakkabı tamircileri hep öyle olurlar. Sakalı çalı gibi sertti; bütün kunduracıların sakalı sert olur. Yüz yapısı bir tuhaftı, hatları yumuşak, biraz yamulmuş gibi bir yüzdü; o yüzü süsleyen gözler vakti zamanında pek neşeli bir ifadeyle parıldamış gözler olmalıydılar, çünkü hâlâ parıl parıldılar. Yaşça altmışlarında ama hapis yattığı yıllara bakılırsa Allah bilir ne kadardı; yüzünde en ufak bir sevinç ya da hoşnutluk ifadesine yer kalmamıştı. Ufak tefekti, yatakta iki büklüm yatarken bacaklarını saymazsanız ne kadar olabilirse o kadar görünüyordu. Ağzında büyük, kırmızı renkte bir pipoyu mumun ateşine gözlerini dikmiş bakarak, gıpta edilesi bir dinginlikle tüttürüyordu.   </p>
			<p class="paragraf">Uzunca bir suskunluğun ardından Sam sordu:   </p>
			<p class="paragraf">“Çoktan beri mi buradasınız?”  </p>
			<p class="paragraf">“On iki yıl oluyor” dedi ihtiyar, piposunun ucunu ağzında çiğneye çiğneye.   </p>
			<p class="paragraf">“Mahkemeye itaatsizlikten mi?”   </p>
			<p class="paragraf">Ayakkabıcı başıyla doğruladı.   </p>
			<p class="paragraf">“Peki öyliyse” dedi Sam, az biraz huysuzlanarak, “ne diye inat edip hayatınızı bu mezbelede harcıyorsunuz? Niye yargıç hazretlerine mahkemesini hiçe saydığınıza pişman olduğunuzu, bundan sonra öyle davranmıyacağınızı bildirmiyorsunuz?”   </p>
			<p class="paragraf">Ayakkabı tamircisi piposunu ağzının bir köşesine çekti, gülümsedi; sonra eski yerine getirdi pipoyu. Hiçbir şey demedi.   </p>
			<p class="paragraf">Sam yine sordu: “Niçin ama?”  </p>
			<p class="paragraf">“Ah, ah! Siz anlamazsınız bu işleri” dedi ayakkabı tamircisi. “Beni mahvedenin ne olduğunu sanıyorsunuz?”   </p>
			<p class="paragraf">Odayı aydınlatan mumu ayarlamakla meşgul olan Sam, “Borca battınız galiba?” dedi.   </p>
			<p class="paragraf">“Tek bir kuruş borcum yoktu. Bi daha deneyin.”   </p>
			<p class="paragraf">“Bi sürü ev satın aldınız kendinize, terbiyeli İngilizcesi, çıldırdınız yani, ya da inşaat işine girdiniz ki bu da tıp dilinde iyileşmesi mümkünsüz demektir...”   </p>
			<p class="paragraf">Tamirci başını sallayıp, “Bi daha deneyin” dedi.   </p>
			<p class="paragraf">“Mahkemeye gittim demeyin sakın?” dedi Sam, şüpheci bir bakışla.   </p>
			<p class="paragraf">“Ne münasebet, asla! Aslına bakarsanız, bana miras kalan para mahvetti beni.”   </p>
			<p class="paragraf">“Daha neler!” dedi Sam. “Benim zengin bir akrabam olsa da beni öyle mahvetse keşke! Bırakırdım ne istiyorsa yapsın.”   </p>
			<p class="paragraf">Ayakkabı tamircisi istifini bozmadan piposunu tüttürüyordu. “İnanmıyorsunuz, değil mi?” dedi. “Sizin yerinizde olsam ben de inanmazdım ama doğrusu bu.”   </p>
			<p class="paragraf">Sam ayakkabıcının bakışlarından yarı yarıya ikna olmuş bir halde, “Nasıl oldu, peki?” diye sordu.   </p>
			<p class="paragraf">“Şöyle” dedi öbürü. “Yaşlı bir adam vardı, yanında çalışıyordum, taşrada bir yerde. Onun fukara bir akrabasıyla evlenmiştim. Öldü kadıncağız, Allahına kavuştu. İşte o adamı hafakanlar bastı, gitti adam.”   </p>
			<p class="paragraf">“Nereye gitti?” Günün olaylarından yorulan ve uykusu gelen Sam sordu.   </p>
			<p class="paragraf">“Ben ne bileyim nereye gittiğini? Öldü işte!” dedi ayakkabıcı, piposunu tüttürmekten aldığı zevkle genzinden genzinden konuşarak.   </p>
			<p class="paragraf">“Ha, öyle!” dedi Sam. “Ee?”   </p>
			<p class="paragraf">“Ee’si, beş bin sterlin bıraktı arkasında.”   </p>
			<p class="paragraf">“Çok kibarmış, desenize” dedi Sam.   </p>
			<p class="paragraf">“Beş binin binini bana bırakıyor” diye devam etti tamirci. “Akrabasıyla evliydim ya hani, onunçün.”   </p>
			<p class="paragraf">Sam, “Çok iyi” diye mırıldandı.   </p>
			<p class="paragraf">“Kızlı erkekli yeğenleri vardı bi sürü. Mal mülk kavgasından başlarını alamıyorlardı. Adam vasiyetini yerine getirmeye beni memur ederek geri kalan dört bin sterlini vasiyetnamede belirtilen esaslara göre yeğenler arasında paylaştırayım diye bana emanet bıraktı.”   </p>
			<p class="paragraf">Sam’in uykusu biraz açılır gibi oldu. “Ne demek ‘emanet’ bıraktı? Hazır olmayan para ne işe yarar?”   </p>
			<p class="paragraf">“Bir hukuk terimidir bu sadece” dedi tamirci.   </p>
			<p class="paragraf">“Ben hiç öyle sanmıyorum. Orlarda öyle emanet olmaz. Ama neyse, siz devam edin.”   </p>
			<p class="paragraf">“Ben tam vasiyetnameyi tasdikten çıkarıyordum ki yeğenler hepsi birden, kızı erkeği, paranın tümünü alamadıklarına fena halde bozulmuşlardı, vasiyeti durdurma emri çıkarılmasını talep ettiler.”   </p>
			<p class="paragraf">“O ne ki?” diye sordu Sam.   </p>
			<p class="paragraf">“Kanuni bir belge. Yol kapalı demek gibi bi şey.”   </p>
			<p class="paragraf">“Anladım. Habis skorbütün kaynı gibi bi şey yani... Peki, sonra?”   </p>
			<p class="paragraf">“Fakat aralarında anlaşamadıkları görülünce ve dolayısıyla vasiyete karşı dâvâ açamıyacaklarını anlayınca, durdurma emrini geri çektiler. Ben kime ne bırakıldıysa bir bir ödedim. Ödemeleri tam bitiriyordum ki, yeğenlerden biri vasiyetnameye toptan itiraz etti. Dâvâsı birkaç ay sonra, Paul Kilisesi’nin orada bir yerde bir arka odada görülmeye başladı. Yargıç, kulakları ağır mı ağır işiten bir ihtiyardı. Dört avukat, her biri bir günde adamın kafasını ütülediler, sonra bir hafta içinde tetkikat tamamlanıp altı cilt tutan deliller okunarak mahkemenin kararı açıklandı. Vasiyet sahibinin aklı tam yerinde değilmiş, ben bütün o paraları ve mahkeme masraflarını geri ödemeliymişim. Kararı temyiz ettim. Bu defa dâvâya, uykudan gözleri kapanan üç dört kişi bakıyordu; bunlar önceki duruşmaya resmen katılmayan avukatlar olarak dâvâyı sonuna kadar izlemişlerdi; aradaki yegâne fark bir mahkemede onlara ‘doktor’, ötekinde ‘delege’ denilmesiydi... Bundan sen ne anladıysan işte. Alt mahkeme yargıcının kararı bi güzel tasdik edildi. Oradan en üst mahkemeye gittik. Şimdi hâlâ oradayız ve ben ilanihaye orada kalacağım. Benim bin sterlin çoktan avukatlarıma harcandı gitti. Vasiyetin kendisi ile masrafların tutarı on bin sterlin için şimdi ben burdayım ve ölünceye kadar ayakkabı tamir ede ede burda kalacağım. Birileri meseleyi Parlamento’ya taşımaktan filan söz ettiler; taşıyacaklardı da sanırım, ama buraya gelmeye vakit bulamadılar, benim de onlara gidecek hâlim yoktu. Onlara yazdığım uzun mektuplardan bıktılar ve benim işimle uğraşmaktan vazgeçtiler. İşte gerçeğin gerçeği... Allah şahidimdir. Saklısız gizlisiz ve de mübalağasız. Burdan ya da dışardan elli kişiye sorun isterseniz, size söylesinler.”   </p>
			<p class="paragraf">Ayakkabı tamircisi, anlattıklarının Sam’i nasıl etkilediğini görmek için konuşmasına ara verdi; onun uyuyakalmış olduğunu görerek piposunu bir yere çarpıp külünü boşalttı, derin bir nefes aldıktan sonra pipoyu bir yana koyup yatak örtülerini başının üstüne çekti ve uykuya yattı.   </p>
			<p class="paragraf">Ertesi sabah Mister Pickwick yalnız başına kahvaltı ederken (Sam, ayakkabıcının odasında efendisinin ayakkabılarını cilalamak ve siyah tozluklarının tozunu almakla meşguldü) kapı vuruldu ve hemen ardından, Mister Pickwick’in “Girin!” demesine kalmadan, bol saçlı, pamuklu kadife kasketli bir baş göründü. Mister Pickwick her ikisini de Bay Smangle’ın şahsi mülkleri olarak tanımakta güçlük çekmedi.   </p>
			<p class="paragraf">“Nasılsınız?” dedi Smangle, otuz kırk kadar baş hareketini de sorusunun yanına katık ederek. “Beklediğiniz birileri var mı bu sabah? Alt katta üç kişi, acayip kibar insanlar, kapıları bir bir vurup sizi soruyorlardı. Kapıları açma zahmetine katlananlar tarafından fena halde azarlandılar.”   </p>
			<p class="paragraf">“Demeyin, yahu? Ne aptallık!” dedi Mister Pickwick. Ayağa kalktı. “Evet ya, dün beklediğim dostlarım olmalı.”   </p>
			<p class="paragraf">Smangle hemen Mister Pickwick’in eline sarıldı. “Dostlarınız mı dediniz? Yeter, başka bi şey demeyin! Onlar şu andan itibaren benim dostlarımdır. Ve de Mivins’in. Harika hoş ve kibar bir köpek, di mi, bu Mivins?” dedi duygu yüklü bir ifadeyle.   </p>
			<p class="paragraf">Mister Pickwick tereddüt ediyordu. “Beyfendiyi o kadar az tanıyorum ki, yani...”  </p>
			<p class="paragraf">Smangle, Mister Pickwick’in omuzlarına sarılıp sözünü kesti. “Tanıyorsunuz, efendim, ben biliyorum. Daha da iyi tanıyacaksınız, çok seveceksiniz kendisini. O adamda, beyfendi” diye Smangle, suratında ciddi mi ciddi bir ifade ile sürdürdü sözünü, “o adamda öyle bir komedi istidadı var ki, Drury Lane’e<span class="dipp"><a class="_idFootnoteLink" href="#footnote-225-87" id="footnote-225-87-backlink">87</a></span> taş çıkartır!”   </p>
			<p class="paragraf">“Sahiden mi?” dedi Mister Pickwick.   </p>
			<p class="paragraf">“Evet ve hem de nasıl!” dedi Smangle. “El arabasında dört kedi” parçasını bi dinleyin de görün... dört kedi, dördü de apayrı kedi, beyfendi, öyle değilse şerefsizim! Tabii, yani... inanılmaz zeki bi şey. Bu gibi meziyetleri olan bir insan sevilmez mi? Tek bi kusuru vardır ama... ufak bi zaaf...bahsetmiştim size, di mi?”   </p>
			<p class="paragraf">Tam bu noktada Smangle bir sır paylaşıyormuş gibi ve dostlukla başını eğince, Mister Pickwick bir şey söylemesinin beklendiğini düşünerek, “Ah!” dedi ve telaşla kapıya baktı.   </p>
			<p class="paragraf">“Ah!” diye Smangle onu yankıladı. Derin bir iç geçirdi. “Çok iyi dosttur, beyfendi. Ondan iyisi bulunmaz ama öyle bi de kusuru vardır işte. Büyük babasının ruhu şimdi, şu dakikada mezarından çıkıp önüne gelse, pullu senet imzalayıp on sekiz peni borç ister ondan!”   </p>
			<p class="paragraf">“Amma yaptınız!” dedi Mister Pickwick.   </p>
			<p class="paragraf">“Öyle, öyle! Ve de” diye ekledi öbürü, “büyükbabası mezarından kalkıp gelseydi bugünden itibaren iki ay, üç gün vâdeyle o borcu üstüne almasını isterdi.”   </p>
			<p class="paragraf">“Bunlar çok dikkate değer karakter özellikleri ama biz burada böyle konuşurken dostlarım benim nerede olduğumu merak ediyor olabilirler” dedi Mister Pickwick.   </p>
			<p class="paragraf">Smangle kapıya yönelerek, “Ben göstereyim onlara yolu” dedi. “Size iyi günler. Onlar burlardayken sizi rahatsız etmesem iyi olacak galiba, di mi? Baydıbay!”  </p>
			<p class="paragraf">En son üç heceyi telaffuz ettikten sonra birdenbire durdu, açmış olduğu kapıyı yeniden kapattı ve ayak parmaklarının ucuna basa basa usulca Mister Pickwick’e yaklaştı: İyice sokulup, “Gelecek hafta sonuna kadar bana bi iki buçukluk borç verebilir misiniz?” diye fısıldadı.   </p>
			<p class="paragraf">Mister Pickwick gülümsemekten kendini alamadı. Lakin ciddiyetini korumayı başararak, iki buçuk şilin bozuk parayı çıkardı Smangle’ın avucuna bıraktı; o zaman Smangle esrarengiz imalar taşıyan birçok baş sallamalar ve göz kırpmalarla, sözü edilen üç yabancıyı bulmak için ortadan kayboldu. Çok geçmeden, onlarla birlikte döndü geldi; Mister Pickwick’e parasını geri ödeyeceğine dair güven verme niyetine üç kere öksürdükten, bir o kadar da baş salladıktan ve herkesle içtenlikle ve hararetle el sıkıştıktan sonra çıktı gitti.   </p>
			<p class="paragraf">Mister Pickwick, “Sevgili dostlar, sizi gördüğüme ne kadar sevindim bilemezsiniz” diyerek üç ziyaretçisiyle, yani Bay Tupman, Bay Winkle ve Bay Snodgrass’la el sıkıştı.   </p>
			<p class="paragraf">Üçlü çok heyecanlıydılar. Tupman, yüreği sızlayarak başını sallayıp duruyordu; Snodgrass, saklamaya çalışmadığı bir telaşla cebinden mendilini çıkardı; Winkle pencereye gitti, orada herkesin işiteceği bir sesle hıçkırdı.   </p>
			<p class="paragraf">“İyi sabahlar, efendim” dedi tam o sırada elinde ayakkabılar ve tozluklarla içeri giren Sam. “Dertlenmeyin o kadar... örtmeni ölen ufaklığın dediği gibi. Pansiyonumuza hoş gelmişsiniz!”  </p>
			<p class="paragraf">“Bu aptal oğlan” dedi Mister Pickwick, efendisinin tozluklarını iliklemek için diz çöken Sam’in başına birkaç hafif fiske dokundurarak, “bu aptal oğlan da benim yanımda kalmak için kendini tutuklatmış!”   </p>
			<p class="paragraf">“Ne!” dediler üç dost, üçü birden.   </p>
			<p class="paragraf">“Evet, beyler” dedi Sam, “ben bi... durun şimdi, izninizle... ben bi mahpusum... bi sürü çocuğu olan hanımın dediği gibi kıpırdamaya hiç hâlim yok.”   </p>
			<p class="paragraf">“Mahpus mu?” diye haykırdı Winkle, sebebi meçhul bir kızgınlıkla. Başını kaldırıp bir baktı Sam. “Ne o?” dedi. “Bi şey mi var?”   </p>
			<p class="paragraf">“Ben sanıyordum ki, Sam... ama hayır, hayır, yok bir şey” dedi Winkle alelacele. Öyle kararsız ve kırılgan bir hâli vardı ki, Mister Pickwick elinde olmadan, bir açıklama bekler gözlerle öbür iki arkadaşına baktı.   </p>
			<p class="paragraf">Tupman sessiz soruya sessiz bir karşılık olarak, “Biz bir şey bilmiyoruz” dedi. “Son iki gündür çok heyecanlı; davranışları hiç eskisi gibi değil. Nesi var acaba diye endişelendik ama bir şey yok deyip duruyor.”   </p>
			<p class="paragraf">“Hakikaten yok bir şeyim” dedi Winkle. Mister Pickwick’in sert bakışları altında yüzü kıpkırmızı kesildi. “Sizi temin ederim hiçbir şey yok. Hususi bir işim için şehirden ayrılmam gerekecek de, Sam’in benimle gelmesine müsaade etmenize belki sizi ikna edebilirim diyordum.”   </p>
			<p class="paragraf">Mister Pickwick büsbütün şaşırdı.   </p>
			<p class="paragraf">Winkle, “Sam’in buna bir itirazı olmayacağını zannediyorum” diye kekeler gibi konuştu. “Ama, tabii, şimdi burada mahpus olması buna imkân vermiyor. Bu durumda benim yalnız gitmem gerekecek.”   </p>
			<p class="paragraf">Winkle bunları söylerken Mister Pickwick, Sam sanki bir şeye şaşmış ya da âni bir heyecanla sarsılmış gibi parmaklarının tozlukları üstünde titrediğini fark etti. Sam de, konuşması sona erince başını kaldırıp Winkle’a baktı; ikisinin bakışmaları bir an sürdü ama görünüşe göre gayet iyi anlamışlardı birbirlerini.   </p>
			<p class="paragraf">“Sen bu konuda bir şey biliyor muydun?” diye sordu Mister Pickwick Sam’e, sert bir sesle.   </p>
			<p class="paragraf">“Bilmiyorum, beyim” dedi Sam ve tozluğun düğmelerini aşırı bir dikkatle iliklemeye koyuldu.   </p>
			<p class="paragraf">“Sam, emin misin?” dedi Mister Pickwick.   </p>
			<p class="paragraf">“Ne diyebilirim ki, beyim, şimdiye kadar bu konda hiçbir şey duymadığıma eminim. Birşey tahmin etmemi isterseniz eğer” diye Winkle’a bakıp ekledi sonra, “o konuda söz etmem demem doğru olmaz, çünkü yanış yunuş konuşurum belki de, sonra...”   </p>
			<p class="paragraf">Kısa bir sessizlik oldu. Mister Pickwick, “Bir dostun hususi işlerini daha fazla kurcalamaya hakkım olamaz, ne kadar yakınım olursa olsun” dedi. “Şimdilik sadece şunu söyliyeyim: Ben bu işten hiçbir şey anlamadım. Daha fazla uzatmayalım.”   </p>
			<p class="paragraf">Bunları söyleyerek Mister Pickwick sohbeti başka bir mecraya yönlendirdi, Winkle da tamamen değilse de giderek daha bir rahatladı.   </p>
			<p class="paragraf">Konuşacak o kadar çok şeyleri vardı ki, sabah çabucak geçti. Saat üçte Sam Weller küçük yemek masasının üstüne çeşit çeşit sebze tabaklarıyla bir kızarmış koyun budu ve kocaman bir tabak etli hamur işi getirip koydu ve iskemlelerle yatağın üstü ya da nerde bir yer varsa orası siyah bira bardaklarıyla donandı; etin yakındaki hapishane mutfağından satın alınmış ve hamuruyla birlikte orada hazırlanıp pişirilmiş olduğuna bakmaksızın hep birlikte yiyip içmeye koyuldular.   </p>
			<p class="paragraf">Daha sonra bir iki şişe çok iyi şarap geldi. Mister Pickwick bunları getirtmek için Hekimler Koleji’nin yanındaki Horn Kahvesi’ne bir adam yolladı. O bir iki şişeye aslında beş altı şişe dense daha doğru olurdu; zira hepsi içilip bittiği ve çay faslı da sona erdiği zaman, ziyaretçilerin toparlanıp hapishaneyi terk etmeleri için çan çalınmaya başlamıştı.   </p>
			<p class="paragraf">Gelgelelim, Winkle’ın davranışı, sabahleyin bir anlam verilebilir gibi olmamakla birlikte, duyguları bir ila altı şişe şarabın etkisiyle dostundan ayrılmaya hazırlandığı sırada âdeta bambaşka bir dünyaya ait, büsbütün içine kapalı bir hal aldı. Baylar Tupman ve Snodgrass gözden kayboluncaya kadar geride kalıp bekledikten sonra da sert mi sert ve karşı konulmaz bir kararlılıkla feci bir bitkinlik karışımı bir yüz ifadesi eşliğinde Mister Pickwick’in eline sarıldı.   </p>
			<p class="paragraf">“İyi geceler, beyfendiciğim!” dedi, sıkılı dişlerinin arasından.   </p>
			<p class="paragraf">“Sağlıcakla, sevgili dostum” diye karşılık verdi iyi yürekli Mister Pickwick, genç dostunun elini aynı sıcaklıkla sıkarak.   </p>
			<p class="paragraf">“Haydi, gidiyoruz!” diye seslendi koridordan Tupman.   </p>
			<p class="paragraf">“Tamam, tamam. Hemen” dedi Winkle. “İyi geceler!”   </p>
			<p class="paragraf">“İyi geceler!” dedi Mister Pickwick.   </p>
			<p class="paragraf">Sonra bir kere daha karşılıklı iyi geceler dilendi, sonra bir daha, ondan sonra altı kere daha; Winkle dostunun eline hâlâ sımsıkı yapışmış bırakmıyor, yüzünde hep o aynı acayip ifadeyle ona bakıp duruyordu.   </p>
			<p class="paragraf">“Sizi rahatsız eden bir şey mi var, ne oluyor?” dedi Mister Pickwick en sonunda. El sıkışmaktan kolu yorulmuş, kasılacak gibi olmuştu.   </p>
			<p class="paragraf">“Yok bir şey” dedi Winkle.   </p>
			<p class="paragraf">“İyi öyliyse, haydi iyi geceler!” dedi Mister Pickwick, elini kurtarmaya çalışarak.   </p>
			<p class="paragraf">Winkle onun bileğine sarıldı bu defa. “Dostum benim, velinimetim, mübarek yol arkadaşım!” diye mırıldandı. “Hakkımda acımasız bir hükme varmayın, benim aşılmaz engeller karşısında dayanamayıp...”   </p>
			<p class="paragraf">Tupman yine kapıda göründü. “Hadi ama! Geliyor musunuz, yoksa içerde kilitli mi kalacağız?”   </p>
			<p class="paragraf">“Tamam, tamam, geliyorum” dedi Winkle. Bir gayret kopardı kendini dostundan. Mister Pickwick onların ardından sessiz bir şaşkınlık içinde koridora doğru bakarken sahanlıkta Sam göründü, Winkle’ın kulağına bir şeyler fısıldadı.   </p>
			<p class="paragraf">“Ooo, tabii, bana güvenebilirsin” dedi Winkle, yüksek sesle.   </p>
			<p class="paragraf">“Sağ olun, efendim. Unutmazsınız, di mi?”   </p>
			<p class="paragraf">“Ne demek! Tabii ki!”   </p>
			<p class="paragraf">Sam elini şapkasına götürdü. “Size iyi şanslar diliyorum. Sizinle gelmeyi çok isterdim ama biliyorsunuz, patron her şeyden önce geliyor.”  </p>
			<p class="paragraf">“Burada kalmakla çok iyi ediyorsun, aferin!” dedi Winkle ve yan yana merdivenlerden inip gözden kayboldular.  </p>
			<p class="paragraf">“Olacak şey değil!” dedi Mister Pickwick, odasına dönerken. Düşünceli bir halde masaya oturdu. “O genç adam ne yapmaya hazırlanıyor acaba?”   </p>
			<p class="paragraf">Oturduğu yerde dalmış bunu düşünürken gardiyan Roker’in sesi duyuldu. İçeri girmeye müsaade istiyordu.   </p>
			<p class="paragraf">“Gayet tabii” dedi Mister Pickwick.   </p>
			<p class="paragraf">“Size dün geceki yerine daha yumuşak bir yastık getirdim” dedi Roker.   </p>
			<p class="paragraf">“Teşekkür ederim” dedi Mister Pickwick. “Bir kadeh şarap almaz mıydınız?”   </p>
			<p class="paragraf">Roker uzatılan kadehi aldı. “Çok nâziksiniz” dedi. “Sağlığınıza, efendim.”   </p>
			<p class="paragraf">“Teşekkür ederim.”   </p>
			<p class="paragraf">“Ev sahibinizin hâli hiç iyi değil, beyim. Üzgünüm ama bunu size bildirmek mecburiyetindeyim. Maalesef.” Kadehini bir yere bırakıp, şapkasını giymeden astarını gözden geçirmeye koyuldu.   </p>
			<p class="paragraf">“Ne diyorsunuz! Yüksek Mahkeme mahpusu!” diye haykırdı Mister Pickwick.   </p>
			<p class="paragraf">Roker, imalatçının ismini doğrulatmak için şapkayı döndürüp içine baktı. “Yakında Yüksek Mahkeme mahpusu olmayacak artık” dedi.  </p>
			<p class="paragraf">“Kanımı donduruyorsunuz, ne demek bu şimdi?”   </p>
			<p class="paragraf">“Epey bir süredir verem. Bu akşam birden nefes almakta zorlandı. Hâli çok fena. Doktor altı ay önce hava değişimi lazım, yoksa katiyen iyileşemez demişti.”   </p>
			<p class="paragraf">“Lanet olsun! Altı aydır kanun tarafından yavaş yavaş öldürülüyordu desenize bu adam!” diye bağırdı Mister Pickwick.   </p>
			<p class="paragraf">“Ben orasını bilemem” dedi Roker. Şapkayı kenarlarından tutup elinde tarttı. “Belki nerde olsa değişen bişey olmıycaktı. Bu sabah revire gitti; doktor, ne yapıp edip zayıf düşmesinin önlenmesi gerekir dedi. Müdür kendi evinden şarap, et suyu ve daha biçok şey gönderdi ona. Müdürün hiç kusuru yok bu işte, beyfendi.”   </p>
			<p class="paragraf">“Yoktur, tabii” dedi Mister Pickwick. Roker başını salladı. “Maalesef işi bitik, beyim. Neddy’ye, hadi ikiye bir, var mısın dedim, kabul etmedi. Haklıymış. Sağ olun, beyim. İyi geceler.”   </p>
			<p class="paragraf">“Durun biraz” dedi Mister Pickwick, birden gayrete gelerek. “Nerde bu revir?”   </p>
			<p class="paragraf">“Sizin yattığınız yerin hemen üstü” dedi Roker. “İsterseniz ben göstereyim size.”   </p>
			<p class="paragraf">Mister Pickwick hiçbir şey söylemeden şapkasını kapıp Roker’in arkasına takıldı.   </p>
			<p class="paragraf">Zindancı hiç konuşmadan önden yürüdü, revire gelince oda kapısının mandalını usulca kaldırıp Mister Pickwick’e içeri girmesini işaret etti. Geniş, çıplak, gamlı bir odaydı, birkaç kısa ayaklı demir ranza vardı içinde. Bunlardan birinde gölge gibi bir adam yatıyordu: Solgun, bitkin, hayalet gibi. Güçlükle soluk alıyor, aldığı ve verdiği her solukta acı acı inliyordu. Yatağın başucunda kısa boylu, kalın bağa gözlüklü yaşlı bir adam, üzerinde ayakkabı tamircisi önlüğüyle oturmuş, yüksek sesle Kitabı Mukaddes okuyordu. Şanslı mirasçıydı kendisi.   </p>
			<p class="paragraf">Hasta, elini yanındakinin koluna değdirdi, okumayı kesmesini işaret etti. Adam kitabı kapattı, yatağın üstüne koydu.   </p>
			<p class="paragraf">“Pencereyi aç” dedi hasta adam.   </p>
			<p class="paragraf">Öbürü söyleneni yaptı. Faytonların ve yük arabalarının gürültüsü, tekerlek takırtıları, insan ve çocuk çığlıkları, hayat ve iş dolu bir dünyanın karmakarışık onca sesi, gürültüsü, tek bir derin uğultu hâlinde odanın içine doldu. Boğuk uğultunun üstüne arada bir şen şakrak bir kahkaha yükseliyor, ya da kıpır kıpır kaynayan kalabalığın içinde bir adamın çığırdığı bir şarkı bir an işitilip sonra hemen insan sesleri ve ayak patırtıları arasında işitilmez oluyordu: Pencerenin dışında çırpınıp köpüren hayat denizinin dalgaları. Sessiz, sakin bir insanın nerede olsa yüreğini acıtacak sesler... Ölü yatağının başında duran bir insan için ne kadar da daha acı!   </p>
			<p class="paragraf">“Burda hava yok” dedi hasta adam bitkin bir sesle. “Burası kirletiyor havayı. Ben seneler önce bu civarda gezinirken tertemizdi; bu duvarların içinden geçip gelirken ısınıyor, ağırlaşıyor, soluyamıyorum artık onu.”   </p>
			<p class="paragraf">“Sizinle bunca senedir beraber soluyoruz o havayı. Sakin olun, sakin olun” dedi öbür yaşlı adam.   </p>
			<p class="paragraf">Kısa bir sessizlik oldu. İki ziyaretçi yatağa yaklaştılar. Hasta, yaşlı mahpushane arkadaşının bir elini kendine çekti ve iki eli arasında şefkatle tuttu, bırakmadı.   </p>
			<p class="paragraf">“Umuyorum ki” diye soluğu kesile kesile konuştu bir zaman sonra. Zor anlaşılıyordu söyledikleri; solgun dudaklarından dökülen yarım yamalak sesleri işitebilmek için kulaklarını yatağa yaklaştırdılar. “Umuyorum ki, benim bağışlayıcı yüce Yargıcım bu dünyada çektiğim ağır cezayı göz önünde tutacaktır. Yirmi yıl, arkadaşım, bu ucube mezarda yirmi yıl! Çocuğum ölünce yüreğim parçalanmıştı, küçücük tabutunda bile öpememiştim onu. O zamandan beri bütün bu gürültü patırtı, bunca şamata arasında yapayalnız kaldım... çok korkunçtu. Tanrı beni bağışlasın! O gördü nasıl böyle yalnız ve gecikerek öldüğümü.”   </p>
			<p class="paragraf">Ellerini kavuşturdu. Kimsenin işitemediği bir şeyler daha mırıldanarak uykuya daldı... İlk başta uyuyordu sadece, çünkü gülümsediğini gördüler.   </p>
			<p class="paragraf">Aralarında fısıldaştılar biraz. Gardiyan yastığa doğru eğilmiş bakarken birden geri çekildi. “Tahliyesi T...’dan geldi!” dedi.   </p>
			<p class="paragraf">Doğruydu. Ama hayatta ölümle öylesine haşır neşirdi ki, ne zaman öldü bilemediler.   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-87-backlink" id="footnote-225-87">87</a>	Londra’nın en ünlü tiyatrolarından biri. (ç. n.) </p>
				</div>
			</div>
		</div>
	</body>
</html>