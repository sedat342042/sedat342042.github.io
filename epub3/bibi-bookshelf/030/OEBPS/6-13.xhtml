<html xmlns="http://www.w3.org/1999/xhtml">
	<head>
		<title>6-13</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-15">FASIL 14  </p>
			<p class="arabaslik_orta ParaOverride-9">Tavuskuşu’nda sohbet meclisi   </p>
			<p class="arabaslik_orta">ve seyyar satıcının anlattığı hikâye  </p>
			<p class="paragbas">Siyaset hayatının gulgulesine tanıklık ettikten sonra özel hayatın dinginliğine dönüş pek hoş olur. Mister Pickwick aslında hiçbir tarafın ateşli bir partizanı olmadığı halde, Bay Pott’un şevkinin ona da bulaşması sonucu bütün vaktini ve dikkatini kendi günlük notlarından derlenip bir önceki fasılda anlatılan olaylara hasretmişti. O bu işlere dalmışken Winkle tembellik ediyor değildi. Bütün vakti, günlerinin onca yakındığı can sıkıcı tekdüzeliğinden bir nebze olsun kurtulmak için hiçbir fırsatı kaçırmayan Bayan Pott’la güzel yürüyüşlere, kısa kır gezintilerine çıkmaya hasredilmişti. O ve Mister Pickwick başyazarın evine böyle postu sermiş olmakla, Tupman ve Snodgrass büyük ölçüde kendi başlarının çaresine bakmak zorunda kalmışlardı. Siyasete pek az ilgi duydukları için daha çok Tavuskuşu’nun onlara sağladığı eğlencelerle eğleşiyorlardı. Bu eğlenceler birinci katta bir bilardo masasıyla, arka avludaki tenha kuka sahasından ibaretti. Her iki oyunun sıradan kişilerin sandığından çok daha çapraşık olan teknikleri ve incelikleri, onlara bu tür eğlencelerin tam bir üstadı olan Sam Weller tarafından yavaş yavaş öğretilmişti. Böylece, Mister Pickwick’in meclisinde bulunmanın rahatlığından ve yararından bir hayli yoksun kalmış olmalarına rağmen, can sıkıntısından patlamaksızın vakit geçirebiliyorlardı.   </p>
			<p class="paragraf">Ne ki Tavuskuşu’nun, iki arkadaşa yetenekli ama can sıkıcı Pott’un dâvetlerine bile direnebilecek kadar cazip gelen yanı, akşamlarıydı. O saatlerde “yolcu salonu” Tupman’ın karakterlerini ve tarzlarını seyretmeye bayıldığı, Snodgrass’ın da sözlerini ve mesleklerini defterine kaydetmeyi iş edindiği tiplerle dolup taşıyordu.   </p>
			<p class="paragraf">Yolcu salonlarının ne biçim yerler olduğunu hemen herkes bilir. Tavuskuşu’ndakinin de diğerlerinden esaslı bir farkı yoktu. Yani o da, yeniyken şüphesiz daha iyi olduğu anlaşılan eşyalarıyla çıplak görünüşlü, ferah bir odaydı. Ortada büyük bir masa, her köşede değişik türden daha küçük masalar, değişik biçimde bir sürü iskemle, odanın genişliğine kıyasla avuç içi kadar görünen eski bir Türk halısı vardı. Duvarlar birkaç büyük haritayla donanmıştı; köşelerden birinde çengellere uzun bir sıra rengi uçmuş kaput asılıydı. Ocağın üzerindeki raf, içine bir mürekkepli kalem sapıyla yarım etiket sokuşturulmuş tahtadan bir hokka, bir yol rehberi ve adres defteri, kapağı kopuk bir kasaba tarihi ve camdan bir tabut içinde bir alabalık ölüsü ile tezyin edilmişti. Havaya yanık tütün kokusu sinmişti. Bütün oda, bilhassa pencereleri örten kırmızı perdeler donuk bir pus ardından görünüyordu. Büfenin üstüne karmakarışık bir sürü öteberi atılmıştı. Bunlar arasında en göze çarpanlar, pek bulanık birkaç balık sosu şişesi, iki arabacı sediri, iki üç kamçıyla bir o kadar yol battaniyesi, bir tepsi dolusu bıçak ve hardaldı.   </p>
			<p class="paragraf">Seçim sona erdikten sonraki akşam Tupman’la Snodgrass işte bu odada hanın geçici sakinlerinden kimileriyle oturmuş sigaralarını tüttürmekte, içkilerini yudumlamaktaydılar.   </p>
			<p class="paragraf">“Ee, beyler” dedi kırk yaşlarında gösteren, sağlam iri yapılı, tek gözlü –neşe ve keyiften çapkın çapkın kırpışan parlak mı parlak, kapkara gözlü– birisi, “kendi şerefli sağlığımıza içelim. Ben hep kadehimi meclise kaldırır, kendim Mary’nın sağlığına içerim... Ha, Mary?”   </p>
			<p class="paragraf">“Git işine, sersem, sen de!” dedi, ortada hizmet eden kadın. Besbelli, iltifattan hoşlanmamış değildi.   </p>
			<p class="paragraf">“Gitme, Mary, nereye gidiyorsun?” dedi kara gözlü adam.   </p>
			<p class="paragraf">“Sen rahat bıraksana beni, haddini bilmez adam!” dedi genç kadın.   </p>
			<p class="paragraf">Tek gözlü adam odadan çıkan kızın arkasından, “Pekâlâ, pekâlâ. Ben birazdan gelirim dışarı, Mary, meraklanma, şekerim” diye seslendi. Sonra meclise dönüp onun için işten bile olmayan bir şey yaptı: Tek gözünü kırptı. Bunu gören kirli suratlı, porselen pipolu yaşlıca bir adam pek keyiflendi.   </p>
			<p class="paragraf">Kısa bir sessizlik oldu. “Tuhaf yaratıklardır kadın kısmısı” dedi kirli suratlı adam.   </p>
			<p class="paragraf">“Ona ne şüphe!” dedi puro içen, kıpkırmızı suratlı biri.   </p>
			<p class="paragraf"> Bu kadarcık felsefenin ardından yine kısa bir sessizlik oldu.   </p>
			<p class="paragraf">“Öyle ama kadınlardan da daha tuhaf şeyler var bu dünyada” dedi kara gözlü adam, elinde ağır ağır doldurmakta olduğu kallavi bir Felemenk piposuyla.   </p>
			<p class="paragraf">“Siz evli misiniz?” diye kirli surat sordu ona.   </p>
			<p class="paragraf">“Evliyim diyemem.”   </p>
			<p class="paragraf">“Bilmiştim zaten.” Kirli surat kendi lafına kendisi kahkahalarla güldü. Herkesle hep aynı fikirde olmayı huy edinmiş yumuşak sesli, halim selim suratlı bir adam da onunla birlikte güldü.   </p>
			<p class="paragraf">“Ne de olsa kadınlar hayatımızın büyük desteği ve tesellisidir, beyler” diye ileri atıldı o sırada Snodgrass.   </p>
			<p class="paragraf">“Öyledirler” dedi halim selim çelebi.   </p>
			<p class="paragraf">Kirli surat, “Canları istediği zaman” diye araya girdi.   </p>
			<p class="paragraf">“Evet, bu çok doğru” dedi halim selim çelebi.   </p>
			<p class="paragraf">Düşünceleri hızla Emily Wardle’a yönelmekte olan Snodgrass, “Ben böyle bir şeyi reddediyorum” diye konuştu. “Tiksintiyle... öfkeyle reddediyorum! Kim ki sırf kadın oldukları için kadınların aleyhinde konuşur, açık söylüyorum, o bence erkek değildir” Bunu dedikten sonra purosunu ağzından alıp masaya sert bir yumruk indirdi.   </p>
			<p class="paragraf">“Doğru söze ne denir?” dedi halim selim çelebi.   </p>
			<p class="paragraf">“Bence çok yanlış bir görüş” diyerek kirli surat araya girdi.   </p>
			<p class="paragraf">“Sizin dediklerinizde de büyük hakikat payı var” dedi halim selim çelebi.   </p>
			<p class="paragraf"> Tek gözlü seyyar satıcı, Snodgrass’a bakıp dediklerini onaylayan bir baş sallayışıyla, “Sağlığınıza, beyfendi!” dedi.   </p>
			<p class="paragraf">Snodgrass iltifata teşekkür etti.   </p>
			<p class="paragraf">Seyyar satıcı, “Tartışmanın böylesi her zaman hoşuma gider” diye sözünü sürdürdü. “Bu tarz sert tartışmalar çok aydınlatıcıdır. Lakin bu defaki yaşlı amcamdan dinlediğim bir hikâyeyi hatırlattı bana; az önce, insanın bazen kadınlardan daha tuhaf şeylerle de karşılaştığı olur demem ondandı.”   </p>
			<p class="paragraf">“O hikâyeyi dinlemeyi çok isterdim” dedi puro içen kırmızı yüzlü adam.   </p>
			<p class="paragraf">Seyyar satıcı sadece, “Öyle mi?” dedi ve piposunu pofurdatmayı sürdürdü.   </p>
			<p class="paragraf">Tecrübe dağarını arttırmaya her zaman meraklı Tupman ilk kez söze karıştı:   </p>
			<p class="paragraf">“Ben de isterdim dinlemeyi.”   </p>
			<p class="paragraf">“Siz de mi? Peki, anlatayım o halde. Yok ama, hayır, anlatmayacağım. İnanmayacağınızı biliyorum” dedi bıçkın gözlü adam, gözünün her zamankinden daha bıçkın bir bakışıyla.   </p>
			<p class="paragraf">“Siz doğrudur diyorsanız inanırım, tabii” dedi Tupman.   </p>
			<p class="paragraf">“Pekâlâ öyleyse, o şartla anlatırım” dedi yolcu. “Siz hiç Bilson ve Slum adındaki büyük ticaret şirketinden söz edildiğini işitmiş miydiniz? Mamafih işitmiş olsanız da olmasanız da önemi yok, işi kapatmalarının üzerinden çok uzun zaman geçti çünkü. O şirkette çalışan bir seyyar satıcının başından bu olay geçeli seksen yıl oluyor. Adam amcamın çok yakın arkadaşıymış, amcam anlatmıştı bu hikâyeyi bana. Adı bir tuhaftı ama amcam SEYYAR SATICININ HİKÂYESİ derdi ona ve aşağı yukarı şöyle anlatırdı:   </p>
			<p class="paragraf">“Bir kış akşamı, saat beş sularında, hava kararmak üzereyken, iki tekerli bir arabanın içinde bir adamın Malborough Tepeleri’nden Bristol istikametine giden yolda yorgun atını dehlediği görülebilirdi. Görülebilirdi diyorum ve hiç şüphe yok ki görülürdü de, eğer gözleri görmeyen biri değil de bir başkası o sırada oradan geçiyor olsaydı. Hava kötü mü kötü, gece soğuk ve ıslaktı, her yeri su basmıştı; yolun ortasında arabasını güçlükle süren yolcu yapayalnızdı, canından bezmişti. Küçük sandığı balçık rengi, tekerlekleri kırmızıya boyalı delifişek arabayla, kasap beygiri ve postacı midillisi kırmasına benzeyen ayağına çabuk, hırçın, doru kısrak o günlerin bir seyyar satıcısının gözüne ilişseydi, o yolcunun City’de Cateaton Sokağı’nın ünlü Bilson ve Slum şirketinden Tom Smart’tan başkası olamayacağını hemen anlardı. Orada böyle bir seyyar satıcı olmadığı için kimsenin bundan haberi olmadı; Tom Smart’la ayağına çabuk, hırçın kısrak yollarına devam ettiler; aralarındaki sırrı kimse öğrenemedi.   </p>
			<p class="paragraf">“Bu iç karartıcı dünyada dahi, rüzgâr sert estiğinde Marlborough Tepeleri’nden daha iç açıcı yerler vardır. Siz buna kasvetli bir kış akşamını, çamurlu ve kaygan yolu, bardaktan boşanırcasına yağan yağmuru katın ve bütün bunların, deneme kabilinden, kendi üzerinizdeki etkisini düşünün, ne demek olduğunu anlarsınız.   </p>
			<p class="paragraf">“Rüzgâr karşıdan ya da arkadan değil –daha da beteri– yolu tam yandan keserek esiyor, yağmuru yere, okul çocukları satırları düz yazsınlar diye defter sayfalarına cetvelle çizilen çizgiler gibi çarpıyordu. Bir an kalır gibi oluyor, yolcu tam kendini az önceki kudurganlığından bitkin düşüp dinlenmeye çekildiğine inandırmaya başlamışken, uzaktan vuu, vuu diye uluyan sesi işitiyordu; tepelerin doruklarından kopup gelerek ovanın üzerinden yaklaştıkça sesi de, gücü de gitgide azarak müthiş bir şiddetle ata ve adama çarpıyor, sert yağmuru her ikisinin de kulaklarının içine kadar üfürüyor, buz gibi ıslak soluğu iliklerine işliyordu. Onları ardında bıraktıktan sonra da çaresizlikleriyle alay edercesine ve kendi gücünün, kudretinin bilinciyle coşarcasına, insanı serseme çeviren bir kükreyişle taa uzaklara savruluyordu.   </p>
			<p class="paragraf">“Doru kısrak, kulakları öne sarkmış, havanın efendiliğe hiç sığmayan bu davranışından nefretini dile getirircesine arada bir başını sallıyor, ama hızını kesmeyerek çamuru, suyu sıçrata şapurdata ilerliyordu. Bir ara rüzgâr her zamankinden daha da korkunç bir hışımla esince at ansızın durdu, yana uçmamak için dört ayağını birden sımsıkı yere yapıştırdı. İyi ki öyle yapmıştı. Bir de uçsaydı, kendisi de, araba ve Tom Smart da öyle hafiftiler ki, dünyanın öte ucuna dek ya da rüzgâr kalıncaya dek hep birlikte yuvarlanıp gidecekler, her iki halde de, büyük ihtimalle, hırçın kısrak ve tekerlek parmakları kırmızıya boyalı balçık rengi araba ve Tom Smart ebediyyen ıskartaya çıkacaklardı.   </p>
			<p class="paragraf">“‘Dinine yandığımın’ dedi Tom Smart (bazen küfretmek gibi tatsız bir huyu vardı Tom’un) ‘bu iyi işte... değilse Allah belamı versin!’  </p>
			<p class="paragraf">“Herhalde soracaksınız: Niçin Tom Smart, az önce atlattığı vartadan sonra, daha hâlâ başına bela arıyordu? Onu bilemeyeceğim. Bütün bildiğim, Tom Smart’ın öyle dediği... ya da, hiç değilse, öyle dediğini söylemiş amcama ki aynı kapıya çıkar.   </p>
			<p class="paragraf">“Tom Smart, ‘Allah belamı versin!’ deyince kısrak aynı fikirdeymiş gibi bir kişnedi.   </p>
			<p class="paragraf">“‘Üzme tatlı canını kızcağızım’ dedi Tom, kamçısının ucuyla doru kısrağın boynunu kaşıyarak. ‘Böyle bir gecede yola devam etmenin âlemi yok. İlk önümüze çıkacak evde konaklıyoruz; ne kadar hızlı gidersen belayı o kadar çabuk atlatırız. Hey, kızım, hey! Tamam, sakin ol bakayım.’   </p>
			<p class="paragraf">“Hırçın kısrak Tom’un ses tınılarına ne demek istediğini anlayacak kadar âşina mıydı, yoksa hareketsiz kalınca daha çok mu üşüyordu, onu bilemem, ama şu kadarını söyleyebilirim: Tom susar susmaz kısrak kulaklarını dikti ve öyle bir hızla ileri atıldı ki, balçık rengi araba kırmızıya boyalı her bir tekerlek parmağı Marlborough Tepeleri’nin otları üzerine fırlayacakmışçasına sarsılır oldu. Yaylanın bitiminden yarım çeyrek mil kadar beride yolun sağında bir hanın önünde kısrak kendisi duruncaya kadar Tom bile, onca usta sürücüydü, onu ne durdurabildi, ne de hızını kesebildi.   </p>
			<p class="paragraf">“Dizginleri seyise fırlatıp kırbacı sürücü sedirinin altına sokuştururken hanın üst katına doğru hızla bir göz attı. Duvarları kiriş çatkılı, ahşap tuğla örülü, kepenkli pencereleri önünden geçen patikaya kadar taşan eski ve garip bir yapıydı. Karanlığa gömülü revaklı kapısından, günümüzde olduğu gibi yarım düzine alçak basamaktan çıkılarak değil, iki dik basamaktan inilerek giriliyordu. Göze hoş görünen bir yerdi yine de. Bar penceresinden insanın içini ısıtan güçlü bir ışık saçılıyor, yolu öte yandaki çite kadar aydınlatıyordu; karşı pencerede kâh belli belirsiz seçilebilen, kâh kapalı perdeler ardında alazlanıp parlayan kırmızı bir ışık içeride büyük bir ateşin yanmakta olduğunun belirtisiydi. Tecrübeli bir yolcu gözüyle bütün bu küçük emarelere mim koyan Tom, yarı donmuş uzuvlarının elverdiği kadar çevik bir hareketle arabadan indi, hana girdi.   </p>
			<p class="paragraf">“Aradan beş dakika geçmemişti, Tom barın karşısındaki –tam da sıcacık bir ateş yandığını hayal ettiği– odada gerçek ve harlı bir ateşin karşısında yan gelmiş oturuyordu. Gürüldeye çatırdaya yanan ocağın yarı boyuna kadar yığılı neredeyse bir kile kömür ve yarım düzineye yakın iri frenk üzümü çalısının çıkardığı ses, sadece o bile, bulduğunu bunmayacak kimin olsa gönlünü şenlendirmeye yeterdi. Bu kadarı çok iyiydi, iç açıcıydı da, dahası vardı: Şık giyimli, parlak gözlü, incecik ayak bilekli bir genç kız masaya tertemiz beyaz bir örtü seriyordu. Tom terlikli ayakları ocak siperine dayalı, sırtı açık kapıya dönük oturduğu için, ocak rafının üstündeki aynada sıra sıra dizili yeşil şişelerde altın rengi etiketler, raflarda yan yana duran ağız sulandırıcı turşu ve reçel kavanozları, peynirler, haşlanmış domuz butları, parça sığır etleriyle odanın çok hoş bir yansımasını görüyordu. Bu da çok iç açıcıydı ama dahanın da dahası vardı: Parıl parıl küçük bir ateşin hemen yanına çekilmiş şirin mi şirin küçük bir masada kırk sekiz yaşlarında görünen, yüzü oda kadar iç açıcı, kendisi de hanın sahibesi olan, bütün bu cana yakın mülkün de mutlak hâkimi olduğu anlaşılan balıketinde bir dul oturmuş çay içiyordu. Sahnenin güzelliğini bozan tek şey, dulla aynı masada çay içmekte olan dalgalı siyah saçlı, siyah favorili adamdı: Kahverengi ceketi yeni moda hasır örgüyle kaplanmış metal düğmeli, uzun boylu –upuzun boylu– bir adam! Karşısındaki kadını dulluğa veda ederek, ömrünün kalan yılları boyunca o odada oturma ayrıcalığını kendisine bahşetmesine ikna yolunda bir hayli ilerlemiş olduğunu anlamak için çok fazla sezgi sahibi olmak gerekmiyordu.   </p>
			<p class="paragraf">“Tom Smart hiç öyle alıngan huylu ya da kıskanç bir adam değildi, ama bu defa nedense kahverengi ceketli, metal düğmeli, uzun boylu adama fena halde ayranı kabardı, öfkelendi. Aynanın önünde oturduğu yerden, zaman zaman, uzun boylu adamla dul kadın arasında uzun boylu adamın boyu kadar itibarı da olduğunu gösteren, muhabbetle karışık kimi küçük teklifsizlikler geçtiğini gördükçe büsbütün öfkeleniyordu. Tom, sıcak şaraptan yapılan pançı çok severdi, pança bayılırdı diyebilirim. Hırçın kısrağın karnı iyice doyurulup yerine yerleştirilmesini sağladıktan ve dulun kendi elleriyle hazırlayıp önüne sürdüğü sıcacık nefis bir kap yemeği yalayıp yuttuktan sonra tadına bakmak için, bir büyük bardak panç söyledi. Gelin görün ki, ev sanatları arasında panç yapımı dulun becerileri arasında en önde geleniydi. İlk maşrapa Tom’un damak zevkine öyle uygun düştü ki, geciktirmeden bir ikincisini söyledi. Panç leziz bir içkidir, beyler, her durumda tadına diyecek yoktur, fakat dışarıda rüzgâr eski evin bütün tahtalarını zangırdataraktan eserken, o sıcacık kuytu salonda, gürül gürül yanan ateşin önünde Tom’un o kadar hoşuna gitti ki, o kadar olur! Bir bardak daha, sonra bir tane daha istedi –ondan sonra bir yenisini isteyip istemediginden emin değilim– ve panç içtikçe de uzun boylu adamı daha çok düşünür oldu.   </p>
			<p class="paragraf">“‘Şu küstaha bak hele!’ dedi içinden. ‘O kuytu barda onun ne işi var? Çirkin mi de çirkin üstelik, şerefsiz. Dulda azıcık zevk olsa o heriften daha iyi birini bulurdu pekâlâ, Burada Tom’un gözü ocak rafındaki aynalı camdan masanın üstündeki cam bardağa kaydı. Gitgide duygulanmaya başladığının farkına vararak dördüncü bardak pançın dibini getirdi, beşincisini söyledi.   </p>
			<p class="paragraf">“Tom Smart, beyler, oldum olası kamuya hizmet vermekten yana olmuştu. Nicedir en büyük emeli, sırtında yeşil ceket, ayağında dizden bağlı pantolon ve yüksek konçlu çizmelerle kendi içki tezgâhının başında durmaktı. Kendini içkili ziyafetlerde baş çekerken hayal etmeye bayılırdı; kendine ait bir tezgâh başında sohbeti ne güzel yönlendirebileceğini, içki bölümünde müşterilerine ne âlâ bir örnek olacağını çok düşünmüştü. Bütün bunlar, harlı ateşin başında oturmuş demlenirken hızla Tom’un aklından geçti ve Tom, uzun boylu adam böyle dört başı mamur bir yere sahip olmak üzereyken onun, Tom Smart’ın hâlâ yerinde sayıyor olmasına hakkıyla deli oldu. Böylece, dilber dulun gönlünü çalmaya uğraştığı için uzun boylu adama çatmaya pekâlâ hakkı olup olmadığını son iki büyük bardak dolusu içkiyi yudumlarken enine boyuna ölçüp biçtikten sonra, kendisinin pek horlanmış ve gadre uğramış bir insan olduğuna, artık yatma zamanının geldiğine karar verip rahatladı.  </p>
			<p class="paragraf">“Şık giyimli hizmetçi kız Tom’un önüne düşüp onu geniş ve yıllanmış bir merdivenden üst kata çıkarırken ve oda kandilini öyle dolambaçlı, köhne bir yerde cirit atabilecek hava akımlarına karşı elini siper ederek korumaya çalışmaktayken, kandil yine de sönüverdi ve böylece Tom’un düşmanlarına, kandili söndürenin rüzgâr değil, Tom olduğunu, adamın onu üfleyerek yeniden tutuşturmaya çalışır görünürken aslında kızı öpmekte olduğunu iddia etmelerine fırsat sağladı. Her ne halse, bir başka ışık bulundu ve Tom iç içe birçok odadan ve sonu gelmez bir koridorlar labirentinden geçirilip onun için hazırlanmış olan odaya götürüldü. Orada kız iyi geceler dileyip çekilerek onu kendi başına bıraktı.   </p>
			<p class="paragraf">“Geniş yüklükleri, bütün bir yatılı okula yetecek kadar büyük yatağı, küçük bir orduya yeter eşyayı içine alabilecek koskocaman, meşeden yapılma iki elbise dolabıyla ferah bir odaydı burası. Ne var ki, Tom’un odada en tuhafına giden şey, ürkünç görünüşlü bir koltuk oldu. Yüksek arkalıklı, en akla hayale gelmeyecek bir tarzda oymalı, Şam işi ipekli kumaştan yastığı olan, ayaklarının sonundaki topuzlarına damla hastalığına tutulmuş parmakları hatırlatan kırmızı bezler sarılı bir koltuk. Onun yerinde başka bir tuhaf koltuk olsaydı, Tom tuhaf bir koltuk der geçerdi. Oysa bu koltukta ne olduğunu bilemediği bir şey vardı; o kadar tuhaf ve o güne dek gördüklerinin tümünden o kadar değişik bir koltuktu ki, ona baktıkça âdeta büyüleniyordu. Ateşin önünde oturduğu yerde yarım saat gözünü alamadan baktı durdu Allahın belası o tuhaf, köhne koltuğa.   </p>
			<p class="paragraf">“Ağır ağır soyunurken, yatağın yanında duran o esrarengiz koltuktan gözünü ayırmadan, ‘Doğrusu, ömrümde böyle antika şey görmedim. Çok garip’ dedi. İçtiği sıcak şarabın etkisinden enikonu efkârlanmıştı. Derin tefekküre dalmış bir halde başını sallayarak tekrar baktı koltuğa. Bu defa da işin içinden çıkamadı. Yatağa girip yorganı başına çekti, uyuyakaldı.   </p>
			<p class="paragraf">“Yarım saat kadar sonra, uzun boylu adamların panç bardaklarına karıştığı berbat bir düşten irkilerek uyandı. Uyanık hâlinde muhayyelesine takılan ilk şey o tuhaf koltuk oldu.   </p>
			<p class="paragraf">“‘Artık bakmayacağım ona’ dedi kendi kendine. Göz kapaklarını sımsıkı yumarak yeniden uykuya dalacağına kendini inandırmaya çalıştı ama nâfile. Gözlerinin önünde, bacaklarını havaya kaldırıp birbirlerinin üstünden atlayarak olmadık maskaralıklar yapan tuhaf koltuklar oynaşıyordu.   </p>
			<p class="paragraf">“‘İki üç tam takım sahte koltuk göreceğime sahici birini göreyim bari’ diye düşünerek başını yorganın altından çıkardı. Koltuk ocağın ışığında her zamanki âsap bozucu hâliyle olduğu yerde duruyordu.   </p>
			<p class="paragraf">“Tom gözlerini dikmiş bakarken koltuk olağanüstü bir hallere girip çıkmaya, değişmeye başladı. Sırt tarafındaki oymalarda giderek bumburuşuk yaşlı bir insan yüzünün hatları ve ifadesi belirdi; atlas yastık, sarkık etekli partal bir yeleğe dönüştü; topuzlar, kırmızı bez terliklere gömülü bir çift ayak oldu: Bütün koltuk bir önceki asırdan kalma, elleri böğrüne dayalı, çirkin mi çirkin bir ihtiyara benzedi. Tom yatakta doğruldu, hayali aklından kovmak için boşu boşuna gözlerini ovuşturdu. Koltuk gudubet bir ihtiyardı. Üstelik, Tom Smart’a göz kırpıyordu! Tom çabuk huylanır, deli bozuk adamın tekiydi zaten, beş büyük bardak dolusu da panç içmişti. Önce biraz şaşırdı ama ihtiyarın öyle küstah küstah göz kırpıp kendisiyle dalga geçtiğini görünce kafası kızmaya başladı. Sonunda, buna katlanmamaya karar verdi; yaşlı surat hâlâ göz kırpıp durduğundan, pek kızgın bir sesle, ‘Ne halt yemeye bana öyle göz kırpıyorsun?’ dedi.   </p>
			<p class="paragraf">“‘Canım istiyor da ondan, Tom Smart’ dedi koltuk –ya da isterseniz, yaşlı zat– ama Tom konuşunca göz kırpmayı bıraktı, yaşı geçkin bir maymun gibi sırıtmaya koyuldu.   </p>
			<p class="paragraf">“‘Sen nereden biliyorsun benim adımı, mıymıntı surat?’ dedi Tom Smart. Belli etmemeye çalışıyordu ama bayağı afallamıştı.   </p>
			<p class="paragraf">“‘Hadi, hadi, Tom!’ dedi yaşlı zat. ‘Masif İspanyol mavunuyla böyle konuşulmaz. Kaplama olsaydım bile bu kadar saygısızlık edemezdin bana.’ Bunu derken öyle haşin bir surat takındı ki, Tom korkmaya başladı.   </p>
			<p class="paragraf">“İlkinden çok daha alttan alır bir ses tonuyla, ‘Size saygısızlık etmek istemedim, efendim’ dedi.   </p>
			<p class="paragraf">“‘Pekâlâ, pekâlâ’ dedi ihtiyar. ‘Öyle diyelim... öyle diyelim. Tom... ’   </p>
			<p class="paragraf">“‘Efendim... .?’   </p>
			<p class="paragraf">“‘Senin hakkında her şeyi biliyorum, Tom... her şeyi. Sen çok yoksulsun, Tom.’   </p>
			<p class="paragraf">“‘Yoksulluğuna yoksulum da, siz nerden biliyorsunuz bunu?’ dedi Tom Smart.  </p>
			<p class="paragraf">“‘Orasını karıştırma şimdi’ dedi ihtiyar. ‘Pança haddinden fazla düşkünsün, Tom.’   </p>
			<p class="paragraf">“Tom Smart son doğum gününden beri ağzına bir damla panç koymadığını söyleyecekti ki, gözü ihtiyarın gözüne takıldı. Öyle her şeyi bilircesine bakıyordu ki, Tom kızardı ve sustu.   </p>
			<p class="paragraf">“‘Tom’ dedi ihtiyar, ‘dul hoş bir kadın... çok hoş, di mi, ha, Tom?’ Bunu dedikten sonra gözlerini büzdü, kadidi çıkmış küçük bacaklarından birini havaya kaldırdı. Öyle sulu zampara bir hal geldi ki üzerine – hem de o yaşta! – Tom onun bu sefih davranışından tam bir tiksinti duydu.   </p>
			<p class="paragraf">“‘Ben onun vasisiyim, Tom’ dedi ihtiyar.   </p>
			<p class="paragraf">“‘Sahi mi?’ diye sordu Tom.   </p>
			<p class="paragraf">“‘Annesini tanırdım, Tom’ dedi ihtiyar. ‘Anneannesini de tanırdım. Beni pek severdi... bu yeleği o dikti bana, Tom.’   </p>
			<p class="paragraf">“‘Hakıkaten mi?’ dedi Tom Smart.   </p>
			<p class="paragraf">“‘Bu pabuçları da’ dedi ihtiyar. Kırmızı bez terliklerden birini kaldırdı gösterdi. ‘Ama kimseye söyleme, Tom. Onun bana o kadar düşkün olduğunun bilinmesini istemem. Ailede tatsızlığa neden olabilir.’ Yaşlı kopuk bunu söylerken yüzünde öyle küstah bir ifade dolaşıyordu ki, Tom Smart, sonradan dediği gibi, hiç acımadan üzerine oturabilirdi!   </p>
			<p class="paragraf">“‘Zamanında kadınlar benden çok hoşlanırlardı’ dedi utanmaz yaşlı hovarda. ‘Yüzlerce güzel kadın saatler boyu kucağımda oturmuştur. Ne dersin buna, ha?’   </p>
			<p class="paragraf">“Gençliğinin kimi başka maceralarını daha anlatmaya başlayacakken, berbat bir gıcırdama nöbetine tutuldu, sözünü sürdüremedi.   </p>
			<p class="paragraf">“Tom Smart, içinden, ‘Oh olsun sana, moruk!’ diye düşündü ama bir şey demedi.   </p>
			<p class="paragraf">“‘Ah, şimdilerde başım bununla dertte’ dedi ihtiyar. ‘Yaşlanıyorum artık, Tom. Hemen bütün yaylarım boşaldı. Ameliyat da oldum... sırtıma küçük bir parça soktular... Çok zoruma gitti ama, Tom!’   </p>
			<p class="paragraf">“‘Gitmiştir herhalde, efendim’ dedi Tom Smart.   </p>
			<p class="paragraf">“‘Ama sorun o değil, ben senin o dulla evlenmeni istiyorum, Tom.’   </p>
			<p class="paragraf">“‘Benim mi, efendim?’  </p>
			<p class="paragraf">“‘Senin’ dedi ihtiyar.   </p>
			<p class="paragraf">“‘Hay Allah ak saçınızı başınızdan eksik etmesin’ dedi Tom. (Tek tük dağınık at kılı kalmıştı adamın tepesinde.) ‘O bana varmaz ki!’ Tom, barı düşünerek, elinde olmadan içini çekti.   </p>
			<p class="paragraf">“‘Varmaz mı diyorsun?’ dedi yaşlı zat.   </p>
			<p class="paragraf">“‘Varmaz ya’ dedi Tom. ‘Arada başkası var. Uzun boylu birisi, yerin dibine batasıca boylu biri, kara favorili.’   </p>
			<p class="paragraf">“‘Tom’ dedi ihtiyar, ‘kadın onunla asla evlenmeyecek.’   </p>
			<p class="paragraf">“‘Evlenmeyecek mi?’ dedi Tom. ‘Sen o barda olsaydın, ihtiyar beyzadem, böyle konuşmazdın.’   </p>
			<p class="paragraf">“‘Peh, peh, peh!’ dedi ihtiyar beyzade. ‘Benim her şeyden haberim var.’   </p>
			<p class="paragraf">“‘Neden haberiniz var?’ diye sordu Tom.  </p>
			<p class="paragraf">“‘Kapı ardında öpüşmelerden filan işte, Tom.’ Burada yine o yılışık gözlerle baktı Tom’a. Tom’un tepesi attı. Zira, siz daha iyi bilirsiniz ki, beyler, o yaşta birinin böyle şeylerden söz etmesi kadar yakışık almaz bir şey olamaz.   </p>
			<p class="paragraf">“‘Bütün bunları biliyorum ben, Tom’ dedi ihtiyar. ‘Böyle yapan ne çoklarını bilirim, sana hiç söylemiyeyim, daha iyi. Ama sonunda hiçbirinden bir şey çıkmadı.   </p>
			<p class="paragraf">“‘Çok garip şeylerle karşılaşmış olmalısınız’ dedi Tom, meraklı bir bakışla.   </p>
			<p class="paragraf">“İhtiyar pek çetrefilli bir göz kırptı, sonra içini çekerek, ‘Doğru söylüyorsun, Tom’ dedi, ‘ailemden bi ben kaldım.’   </p>
			<p class="paragraf">“‘Aileniz kalabalık mıydı?’   </p>
			<p class="paragraf">“‘On iki kardeştik. Sırım gibi, yakışıklı kişilerdik, bildiğin gibi değil. Şimdiki o modern hilkat garibeleri haltetmiş bizim yanımızda... Kolları vardı her birimizin, cilasını da –ben demiş olmıyayım ama– görsen yüreğin şenlenirdi.’   </p>
			<p class="paragraf">“‘Peki öbürlerine ne oldu, efendim?’ diye sordu Tom Smart.   </p>
			<p class="paragraf">“Yaşlı zât dirseğini gözüne götürerek cevap verdi:   </p>
			<p class="paragraf">“‘Gittiler, Tom, gitti hepsi... İşimiz ağırdı bizim, Tom. Hiçbirinde bendeki bünye yoktu. Bacaklarına, kollarına romatizma ârız oldu hep, mutfaklara, hastanelere düştüler. İçlerinden biri uzun yıllar hizmet edip kötü muamele görmekten aklını kaçırdı... Çaresiz kalıp yaktılar sonunda. Feci bir şey, Tom, çok feci!’  </p>
			<p class="paragraf">“‘Korkunç!’ dedi Tom Smart.   </p>
			<p class="paragraf">“Yaşlı zât birkaç dakika konuşmadı. Heyecanını bastırmaya çalışıyordu, görünüşe bakılırsa. Sonra, ‘Sadede gelelim ama, Tom’ dedi. ‘Bu uzun boylu adam rezilin tekidir, Tom. Tam bir maceracı. Dulla evlenir evlenmez bütün mobilyaları satıp tüyer o. Ne olur o zaman? Kadıncağız ortalarda kalır, mahvolur, ben de bir eskici dükkânında soğuk algınlığından ölürüm.’  </p>
			<p class="paragraf">“‘Evet ama... ’  </p>
			<p class="paragraf">“‘Sözümü kesme!’ dedi ihtiyar. ‘Senin hakkındaki düşüncem hiç öyle değil. Gayet iyi biliyorum ki sen bir meyhaneye bir yerleşmeyegör, içerde içecek bir şey olduktan sonra asla ayrılmazsın oradan.’   </p>
			<p class="paragraf">“‘Hakkımdaki iyi düşüncelerinizden ötürü size müteşekkirim, efendim’ dedi Tom Smart.   </p>
			<p class="paragraf">“‘O yüzden’ dedi ihtiyar, dediğim dedik bir tavırla, ‘o kadın senin olacak, o adamın olmayacak!’   </p>
			<p class="paragraf">“‘Buna nasıl engel olunur ki?’ Tom Smart birden heveslendi.   </p>
			<p class="paragraf">“‘Hakikati açıklamakla’ diye karşılık verdi ihtiyar. ‘Adam evli.’   </p>
			<p class="paragraf">“Tom yatakta yarı beline kadar doğruluverdi.   </p>
			<p class="paragraf">“‘Bunu nasıl ispat edebilirim?’   </p>
			<p class="paragraf">“Yaşlı adam kolunu böğründen çıkardı, meşe dolaplardan birini işaret ettikten sonra hemen yerine geri çekti.   </p>
			<p class="paragraf">“‘O dolaptaki bir pantolonun sağ cebinde, zavallı perişan karısına ve altı –sözüme dikkat et bak, Tom, hepsi de küçücük, altı– çocuğuna geri dönmesi için yalvaran bir mektup unuttuğunu bilmiyor.’  </p>
			<p class="paragraf">“İhtiyarın bunları söylerkenki asık yüzü gittikçe belirsizleşti, gövdesi zor görülür bir hal aldı. Tom Smart’ın gözlerinin önüne saydam bir perde çekildi. İhtiyar ağır ağır koltuğa karışıyordu sanki atlas yelek bir yastığa, kırmızı terlikler büzüle büzüle küçük kırmızı bez torbalara dönüşüyordu. Işık söndü, usulca. Tom Smart gerisin geri yastığının üstüne yıkılıp uyuyakaldı.   </p>
			<p class="paragraf">“Yaşlı adamın ortadan kaybolmasıyla birlikte dalıp gittiği ağır uykudan ertesi sabah uyanınca Tom yatakta doğruldu ve birkaç dakika, o gece olanları hatırlamaya çalıştı. Sonra her şey gözünün önüne geldi. Koltuğa baktı: Kaskatı, tuhaf bir koltuktu işte; ancak pek yaratıcı ve cevval bir hayal gücü onunla yaşlı bir adam arasında herhangi bir benzerlik bulabilirdi.   </p>
			<p class="paragraf">“‘Nasılsın, ihtiyar?’ dedi Tom. Gündüz vakti daha bir cesurdu. Çoğumuz öyleyizdir.   </p>
			<p class="paragraf">“Koltukta hiçbir hareket yoktu. Bir kelime olsun konuşmadı.   </p>
			<p class="paragraf">“‘Berbat bir sabah’ dedi Tom... Yok, hayır, koltuğu konuşturmanın mümkünü yoktu.   </p>
			<p class="paragraf">“‘Hangisiydi o bana gösterdiğin dolap, bari onu söyle’ dedi Tom. Koltuğu konuşturabilene aşkolsun, beyler.   </p>
			<p class="paragraf">“‘Açıp bakmak da dert değil ya’ dedi Tom, ağır ağır yataktan kalkarak. Dolaplardan birine doğru yürüdü. Anahtar kilidin üstündeydi; çevirdi, açtı dolabın kapısını. Bir pantolon vardı orda. Elini pantolonun cebine soktu ve tam da ihtiyarın sözünü ettiği mektubu çıkardı.   </p>
			<p class="paragraf">“‘Olur şey değil!’ dedi, önce koltuğa, sonra dolaba, daha sonra mektuba, sonra yine koltuğa bakarak. ‘Çok garip.’ Hiçbirinde bu garabeti az da olsa hafifletecek bir işaret göremeyince giyinip hemen uzun boylu adamın işini bitirmekten başka çare olmadığını düşündü.   </p>
			<p class="paragraf">“Aşağı inerken içinden geçtiği odaları, eşyalarıyla birlikte kendisine ait olabileceklerini düşünerek, alıcı gözle bir iyice inceledi.   </p>
			<p class="paragraf">“Uzun boylu adam küçük, kuytu barda kendi evindeymiş gibi, elleri arakasında, ayakta duruyordu. Boş gözlerle Tom’a bakıp gülümsedi. Bir başkası olsa, bunu sırf beyaz dişlerini göstermek için yaptığına verirdi; fakat uzun boylu adamın akıl nahiyesinden –aklı vardıysa eğer– bir zafer duygusu şavkıyormuş gibi geldi Tom Smart’a. Adamın yüzüne yüzüne gülerek han sahibesine seslendi.   </p>
			<p class="paragraf">“Dul hanım içeri girince, Tom küçük salonun kapısını kapatarak, ‘Günaydın, hanfendi’ dedi.   </p>
			<p class="paragraf">“‘Günaydın, efendim’ dedi dul. ‘Kahvaltı olarak ne alacaksınız, efendim?’   </p>
			<p class="paragraf">“Tom konuya nasıl gireceğini düşünüyordu; cevap vermedi.   </p>
			<p class="paragraf">“‘Nefis haşlanmış domuz butu var’ dedi dul, ‘domuz yağında terbiye edilmiş tavuk da var. Söyleyeyim getirsinler mi, efendim?’   </p>
			<p class="paragraf">“Bu sözler Tom’u düşüncelerinden sıyırdı. Kadın konuşurken ona duyduğu hayranlık daha da artmıştı. Ne incelik! Harika ev kadını!   </p>
			<p class="paragraf">“‘Kimdir o bardaki bey, hanfendi?’ diye sordu Tom.   </p>
			<p class="paragraf">“‘Adı Jinkins’dir, efendim’ dedi dul, hafiften hafiften kızararak.   </p>
			<p class="paragraf">“‘Uzun boylu birisi’ dedi Tom.   </p>
			<p class="paragraf">“‘Çok iyi bir insan, efendim’ dedi dul, ‘çok da kibar bir bey.’   </p>
			<p class="paragraf">“‘Ya?’ dedi Tom.   </p>
			<p class="paragraf">“Tom’un davranışına pek bir anlam veremeyen dul, ‘Başka bir isteğiniz var mı, efendim?’ diye sordu.   </p>
			<p class="paragraf">“‘Var ya, var’ dedi Tom. ‘Lütfedip şöyle bir dakika oturur musunuz, hanfendiciğim?’   </p>
			<p class="paragraf">“Dul pek şaşırmış gibiydi ama oturdu; Tom onun hemen yanına ilişti. Nasıl oldu bilmiyorum, beyler, –hattâ amcamın bana dediğine göre Tom Smart kendisi de bilmediğini söylermiş– nasıl olduysa, Tom’un avcu dul hanımın elinin üstüne kapandı o ara ve Tom konuştuğu sürece hep öyle kaldı.   </p>
			<p class="paragraf">“‘Hanfendiciğim’ dedi Tom Smart –nezaketten şaşmamayı öteden beri düstur edinmişti– ‘hanfendiciğim, siz mükemmel bir kocaya lâyıksınız... hakkaten, hanfendi.’   </p>
			<p class="paragraf">“‘Aman yarabbi, ne diyorsunuz!’ dedi dul. Nasıl demesin ki? Tom’un sohbete başlama tarzının alışılmışın da ötesinde nerdeyse irkiltici olması bir yana, bir gece öncesine kadar onu hiç görmemiş olduğu düşünülecek olursa... ‘Aman yarabbi!’  </p>
			<p class="paragraf">“‘Dalkavukluktan nefret ederim, hanfendiciğim’ dedi Tom Smart. ‘Siz fevkalade bir kocaya lâyıksınız. Kocanız olacak adam da, her kim olacaksa, çok talihli biri olacak.’ Tom bunları söylerken bakışlarını dulun yüzünden kaçırıp, çevresini saran zenginliğe bakmaktan kendini alamadı.   </p>
			<p class="paragraf">“Dul iyiden iyiye şaşırmıştı. Kalkmaya davrandı. Tom onun elini sıktı hafifçe, yerinde tutmak ister gibi; kadın kaldı. Dul kısmısı, amcamın hep dediği gibi, beyler, genelde hiç de ürkek yaratıklar değillerdir.   </p>
			<p class="paragraf">“‘Eksik olmayın, efendim, teveccühünüze minnettarım’ dedi alımlı ev sahibesi, yarı gülerek. ‘Eğer tekrar evlenecek olursam... ’   </p>
			<p class="paragraf">“‘Eğer’ dedi Tom Smart, sol gözünün sağ köşesinden hinoğluhince bir bakışla, ‘eğer... ’  </p>
			<p class="paragraf">“‘Pekâlâ’ dedi dul, bu defa dolu dolu gülerek, ‘evlendiğim zaman umarım sizin anlattığınız kadar iyi bir kocam olacaktır.’   </p>
			<p class="paragraf">“‘Jinkins yani?’ dedi Tom.   </p>
			<p class="paragraf">“‘Ne diyorsunuz, beyfendi!’ diye küçük bir çığlık attı dul hanım.   </p>
			<p class="paragraf">“‘Ah! Bana bir şey demeyin, ben onu tanırım’ dedi Tom.   </p>
			<p class="paragraf">“‘Onu tanıyan hiç kimsenin onun hakkında kötü bir şey bilmediğine eminim’ dedi dul, Tom’un konuşurken takındığı esrarengiz tavra karşı diklenerek.   </p>
			<p class="paragraf">“‘Hımm!’ dedi Tom Smart.   </p>
			<p class="paragraf">“Artık ağlama vaktinin geldiğini düşünen dul, mendilini çıkardı, Tom’un kendisine hakaret mi etmek istediğini; bir beyefendinin karakterini arkasından karalamayı beyefendiliğe nasıl yakıştırabildiğini; söyleyecek bir şeyi vardıysa niçin gidip kendisiyle erkekçe konuşmayıp da zavallı, biçare bir kadıncağızın yüreği ne böyle korku saldığını sordu vs.   </p>
			<p class="paragraf">“‘Ona da söylemem yakındır’ dedi Tom. ‘Önce sizin öğrenmenizi istedim.’  </p>
			<p class="paragraf">“Kadın Tom’un yüzüne bakıp dikkat kesildi. ‘Nedir?’ diye sordu.   </p>
			<p class="paragraf">“Tom elini cebine atarken, ‘Şaşırtacağım sizi’ dedi.   </p>
			<p class="paragraf">“‘Eğer parada gözü var diyecekseniz, bilmediğim bir şey değil, boşuna zahmet etmeyin’ dedi dul.   </p>
			<p class="paragraf">“‘Pöh!’ dedi Tom Smart. ‘O da bir şey mi? Parada gözü olan benim. Diyeceğim o değil.’   </p>
			<p class="paragraf">“‘Hay Allah, ne olabilir?’ diye haykırdı zavallı dul.   </p>
			<p class="paragraf">“‘Sakın korkmayın’ dedi Tom Smart. Mektubu cebinden ağır ağır çıkarıp açtı. ‘Bağırmayacaksınız, değil mi?’ dedi, tereddütle.   </p>
			<p class="paragraf">“‘Hayır, hayır. Siz gösterin onu bana!’   </p>
			<p class="paragraf">“‘Bayılmak filan yok ama, öyle saçmalıklar... ’   </p>
			<p class="paragraf">“‘Yok, yok’ dedi dul kadın. Sabırsızlanıyordu.   </p>
			<p class="paragraf">“‘Ve de sakın gidip onu paylamayasınız’ dedi Tom, ‘çünkü sizin adınıza ben yapacağım o işi. Siz hiç zahmete girmeyin.’   </p>
			<p class="paragraf">“‘Pekâlâ, pekâlâ’ dedi dul, ‘göreyim nedir?’   </p>
			<p class="paragraf">“‘Görün işte’ dedi Tom ve mektubu dulun eline bıraktı.   </p>
			<p class="paragraf">“Evet, beyler, amcamdan dinlediğime göre, Tom Smart, gerçeği öğrenen dulun dövünmeleri karşısında taş yürekli bir insan da olsa dayanamayacağını söylemiş. Tom kendisi ise pek yufka yürekliydi; dulun o hâline o kadar acıdı ki, o kadar olur.   </p>
			<p class="paragraf">“Kadıncağız bir o yana, bir bu yana eğile büküle ellerini ovuşturuyordu.   </p>
			<p class="paragraf">‘Ah, hilekâr ve hain erkek milleti, ah!’  </p>
			<p class="paragraf">“‘Çok fena, hanfendiciğim, ama toparlayın kendinizi’ dedi Tom Smart.   </p>
			<p class="paragraf">“‘Toparlayamam ki!’ diye haykırdı dul. ‘Onun kadar sevebileceğim bir başkasını bir daha asla bulamam!’   </p>
			<p class="paragraf">“‘Bulacaksınız, bulacaksınız, bir tanem’ dedi Tom Smart, dulun bahtsızlığına en irilerinden bir sağnak dolusu gözyaşı dökerek. Duyduğu merhametin şiddetinden galeyana gelip kolunu dulun beline dolamıştı bu arada; dul da, kederden ne yaptığını bilmeden, Tom’un eline sarılmıştı. Tom’un yüzüne baktı ve gözyaşları içinde gülümsedi. Tom ona baktı, o da yaşlı gözlerle gülümsedi.   </p>
			<p class="paragraf">“Tom tam o anda dulu öptü mü, öpmedi mi bir türlü öğrenemedim, beyler. Amcama hep, öpmediğini söylermiş, ama benim şüphem var. Laf aramızda, bana sorarsanız öpmüştür derim.   </p>
			<p class="paragraf">“Her ne halse, yarım saat sonra Tom çok uzun boylu adamı kıçına bir tekme ön kapıdan dehliyor ve bir ay sonra dulla evleniyor. Ondan sonra tekerlekleri kırmızı boyalı balçık rengi arabası ve ayağına tez hırçın kısrağıyla o havalide sık sık gezmelere çıktığı görülüyor. Aradan yıllar geçiyor, işi kapatıp karısıyla birlikte Fransa’ya gidiyorlar. Daha sonraları o eski han yıkılıyor.”   </p>
			<p class="paragraf">“Koltuğa ne olduğunu sorabilir miyim?” dedi meraki ihtiyar.   </p>
			<p class="paragraf">“Ne olacak, düğün günü pek bi mübalağalı gıcırdadığı görülmüş” diye karşılık verdi tek gözlü seyyar satıcı. “Ama Tom Smart bunun sevinçten mi, yoksa bünyevi bir arızadan mı ileri geldiğini kesin olarak anlayamadığını söylermiş hep. Ona kalırsa, ikinci ihtimal daha akla yakınmış, çünkü bir daha hiç konuşmamış.”   </p>
			<p class="paragraf">“Herkes de inanmış bu hikâyeye, öyle mi?” dedi kirli suratlı adam, piposunu yeni baştan doldururken.   </p>
			<p class="paragraf">“Tom’un düşmanları dışında herkes” dedi seyyar satıcı. “Bazıları, Tom bu hikâyeyi baştan sona kendi uydurdu demişler; kimileri de, sarhoş olduğunu, her şeyi hayal ettiğini, yatmazdan önce yanlışlıkla başkasının pantolonunu aldığını iddia etmişler. Ama onlara kimse inanmamış.”  </p>
			<p class="paragraf">“Hepsi doğruydu diyormuş demek ki Tom.”   </p>
			<p class="paragraf">“Kelimesi kelimesine.”   </p>
			<p class="paragraf">“Peki, amcanız?”   </p>
			<p class="paragraf">“Harfi harfine.”   </p>
			<p class="paragraf">“İkisi de yaman adamlarmış besbelli” dedi kirli suratlı adam.   </p>
			<p class="paragraf">“Evet, öyleydiler” dedi seyyar satıcı, “hem de ne yaman!”   </p>
		</div>
	</body>
</html>