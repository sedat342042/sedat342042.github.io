<html xmlns="http://www.w3.org/1999/xhtml">
	<head>
		<title>6-29</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-31">FASIL 30  </p>
			<p class="arabaslik_orta ParaOverride-9">Pickwickçilerin serbest meslek sahibi   </p>
			<p class="arabaslik_orta ParaOverride-9">iki genç insanla tanışıp dost olmaları.   </p>
			<p class="arabaslik_orta ParaOverride-9">Buzda başlarından geçenler.   </p>
			<p class="arabaslik_orta">İlk ziyaretleri nasıl sonuçlandı?<span class="CharOverride-9">  </span></p>
			<p class="paragbas">“Eee, Sam” dedi Mister Pickwick, sevgili hizmetkârı Noel sabahı sıcak suyunu getirmek için yatak odasına girince, “hava ayaz mı hâlâ?”  </p>
			<p class="paragraf">“Tuvalet leğeninde suyun yüzü buz tuttu, beyim” dedi Sam.   </p>
			<p class="paragraf">“Hava çok sert, Sam.”   </p>
			<p class="paragraf">“Sıkı giynenler için iydir, buzda kayma alıştırmasına çıkan kutup ayısının kendi kendine dediği gibi, beyim.”   </p>
			<p class="paragraf">Mister Pickwick uyku takkesinin bağını çözerken, “On beş dakikaya kadar aşağı inerim, Sam” dedi.   </p>
			<p class="paragraf">“Nasıl isterseniz, beyim. İki kasap gelmiş aşağıda bekliyorlar.”   </p>
			<p class="paragraf">Mister Pickwick yatağında doğruldu. “İki ne?” diye haykırdı.   </p>
			<p class="paragraf">“İki kasap” dedi Sam.   </p>
			<p class="paragraf">“O ne demek öyle?” Mister Pickwick, canlı hayvan mı, yoksa yenecek bir şey mi olduğunu anlamadan sordu.   </p>
			<p class="paragraf">“Kasap, işte... Bilmiyor muydunuz, ne olduğunu? Kasap nedir herkes bilir sanıyordum, efendim.”   </p>
			<p class="paragraf">Mister Pickwick gülümsedi. “Ha, anladım. Cerrah, yani.”   </p>
			<p class="paragraf">“Ta kendisi, beyim. Bu aşağıdakiler ama tastamam hakki cerrah değil, çırak takımı bunlar.”   </p>
			<p class="paragraf">“Yani tıp talebesi demek istiyorsun?” dedi Mister Pickwick.   </p>
			<p class="paragraf">Sam Weller bunu başıyla doğruladı.   </p>
			<p class="paragraf">“Bak bu hoşuma gitti” dedi Mister Pickwick; uyku takkesini başından alıp yatak örtüsünün üstüne attı. “Çok iyi olur böyleleri. Fikirler gözlem ve muhakeme ile pişmiş, zevkler malumat ve mütaala ile incelmiştir.”   </p>
			<p class="paragraf">“Şimdi mutfakta ocak başında puro tüttürüyorlar” dedi Sam.   </p>
			<p class="paragraf">“Ah!” dedi Mister Pickwick, ellerini ovuşturarak. “İyi duygularla dopdolu ve capcanlılar desene! Tam benim istediğim gibi.”   </p>
			<p class="paragraf">“Biri” dedi Sam, efendisi hiçbir şey dememiş gibi, “biri bacaklarını masaya dayamış, boğmayı susuz içiyor, öbürüyse, gözlüklü olanı, dizlernin arasına bir fıçı istridye almış, teker teker açıp ağzına atıyor, kabuklarını şömnenin yanbaşında uyuyan su tulmuna fırlatıyor.”   </p>
			<p class="paragraf">“Deha sahibi insanlara mahsus acayiplikler bunlar, Sam” dedi Mister Pickwick. “Çekilebilirsin.”   </p>
			<p class="paragraf">Sam çekildi. Mister Pickwick, dediği gibi, on beş dakika sonra kahvaltıya indi.   </p>
			<p class="paragraf">“İşte geldi, nihayet!” dedi Bay Wardle. “Pickwick, Bayan Allen’ın kardeşini size tanıştırayım. Bay Benjamin Allen. Biz ona Ben deriz. İsterseniz siz de diyebilirsiniz. Bu bey de kendisinin çok yakın bir dostu, Bay...”   </p>
			<p class="paragraf">“Bob Sawyer” diye Benjamin Allen araya girdi. Bunun üzerine Bay Bob Sawyer ve Bay Benjamin Allen birlikte gülmeye başladılar.   </p>
			<p class="paragraf">Mister Pickwick ve Bob Sawyer selamlaştılar. Ardından, Bob ve çok yakın dostu önlerindeki yiyeceklere girişince Mister Pickwick ikisini de gözden geçirmeye fırsat buldu.   </p>
			<p class="paragraf">Benjamin Allen etine dolgun, bodur, kaba yapılı bir gençti. Saçları kısa kesilmiş ve siyah, yüzü uzun ve solgundu. Gözlüklüydü. Boynuna beyaz boyun bağı sarmıştı. Çenesine kadar kapalı tek sıra düğmeli ceketinin altında, boyası kaçmış botlarla sona eren siyah-beyaz benekli bir çift bacak görünüyordu. Giysisinin kolları kısa olduğu halde hiç kol kapağı yoktu ve yüzünde bir gömlek yakasının yayılıp saçılmasına elverir yeterli yer varken o yüz o eklentiden hiçbir sûrette yararlanmamış görünüyordu. Alelumum küflenmiş gibi bir hâli vardı Bay Benjamin Allen’ın. Her gittiği yere kesif bir puro kokusu saçıyordu.   </p>
			<p class="paragraf">Ne kaput ne de pardösü olduğu halde her ikisinden bir şeyler almış görünen kaba dokulu mavi paltosuyla Bob Sawyer, gündüzleri sokakta tütün içip geceleri nâralar atan, garsonlara özel adlarıyla hitap etmek gibi bir sürü saçmalıklar yapan, genç beyzadelere has sallapati şık havalarda kasıla kasıla yürüyen insanlardandı. Ekose pantolon üzerine kalın kumaştan iki sıra düğmeli bol yelek giymişti. Sokağa iri topuzlu kalın bir bastonla çıkar, eldiven kullanmaktan hiç hazzetmezdi. İlk bakışta, sefahat düşkünü bir Robinson Cruseo’yu andırıyordu.   </p>
			<p class="paragraf">Noel sabahı kahvaltı sofrasında yerini aldığı sırada Mister Pickwick’in tanıştırıldığı saygıdeğer şahsiyetler işte bu tarz birileriydi.   </p>
			<p class="paragraf">“Bu sabah hava pek nefis, beyler” dedi Mister Pickwick.   </p>
			<p class="paragraf">Bob Sawyer başını hafifçe eğerek doğruladı bu beyanı ve Benjamin Allen’dan hardalı uzatmasını istedi.   </p>
			<p class="paragraf">“Uzun yoldan mı geldiniz siz bu sabah, beyler?” diye sordu Mister Pickwick.  </p>
			<p class="paragraf">“Muggleton’da Mavi Arslan” dedi Ben Allen, kısaca.   </p>
			<p class="paragraf">“Dün gece bizimle olmalıydınız!” dedi Mister Pickwick.   </p>
			<p class="paragraf">“Olmalıydık, evet” dedi Bob Sawyer, “ama boğma çok iyiydi, bırakıp gelemezdik. Öyle değil mi, Ben?”   </p>
			<p class="paragraf">“Taabi” dedi Benjamin Allen. “Purolar da hiç fena değildi, domuz pirzolaları da, değil mi, Bob?”   </p>
			<p class="paragraf">“Kesinlikle.”   </p>
			<p class="paragraf">Yakın dostlar, bir gece önce yediklerini hatırlamak önlerindeki yemeğin tadına tat katıyormuş gibi, artan bir iştiha ile kahvaltıya odaklandılar.   </p>
			<p class="paragraf">Benjamin Allen arkadaşını, “Buyur, utanma!” diye yüreklendirdi.   </p>
			<p class="paragraf">“Tamam, tamam, yiyorum” dedi Bob Sawyer. Doğru söylüyordu. Bir ara, masada oturanlara bir bir bakarak, “İnsanın iştahını açmakta teşrihin üstüne yoktur” dedi.   </p>
			<p class="paragraf">Mister Pickwick birden ürperir gibi oldu.   </p>
			<p class="paragraf">“Haa, bu arada, Bob” dedi Ben Allen, “o bacakla işin bitti mi?”   </p>
			<p class="paragraf">Sawyer tabağına bir yarım piliç alırken, “Nerdiyse” diye cevap verdi. “Bir çocuk bacağına göre fazla adaleli ama.”   </p>
			<p class="paragraf">“Sahi mi?” dedi Allen, kayıtsızca.   </p>
			<p class="paragraf">“Hem de nasıl” dedi Sawyer, ağzı dolu dolu.   </p>
			<p class="paragraf">“Ben bir kol için adımı yazdırdım. Hep birlikte bir derse hazırlanıyoruz da. Liste doldu dolacak, daha hiç baş isteyen olmadı. Sen istesen diyorum?”   </p>
			<p class="paragraf">“Olmaz. O kadar lükse harcayacak param yok benim.”   </p>
			<p class="paragraf">“Hadi canım, sen de!”   </p>
			<p class="paragraf">“Hakikaten yok. Beyne bi şey demezdim ama bütün bir baş ayıramam kendime.”   </p>
			<p class="paragraf">“Şış, şış, beyler!” dedi Mister Pickwick. “Hanımlar geliyor. Lütfen!”   </p>
			<p class="paragraf">Mister Pickwick böyle derken hanımlar, Baylar Snodgrass, Winkle ve Tupman’la birlikte erken bir yürüyüşten döndüler.   </p>
			<p class="paragraf">“Aaa... Ben!” dedi Arabella, kardeşini gördüğüne sevinmişten çok, şaşırmış gibi.   </p>
			<p class="paragraf">“Seni yarın eve götürmeye geldim” dedi Benjamin.   </p>
			<p class="paragraf">Winkle sapsarı kesildi.   </p>
			<p class="paragraf">Benjamin Allen, sitem edercesine, “Bob Sawyer’ı görmüyor musun, Arabella?” dedi.   </p>
			<p class="paragraf">Arabella, Bob Sawyer’ın varlığının farkında olduğunu göstermek için zarif bir hareketle ona elini uzattı. Bob Sawyer’ın uzatılan eli gözle görülürcesine sıkıştırdığını gören Winkle’ın yüreği nefretle kasıldı.   </p>
			<p class="paragraf">Arabella kızardı. “Ben, canım... Bay Winkle’la tanıştın mı?”   </p>
			<p class="paragraf">“Tanışmadım, Arabella, ama tanışırsam memnun olurum” dedi kardeşi, asık bir suratla; Winkle ile Bob Sawyer göz uçlarıyla birbirlerine meydan okurlarken, Benjamin Allen başını eğip kötü kötü bakarak Winkle’ı selamladı.   </p>
			<p class="paragraf">İki yeni ziyaretçinin çıkagelmesi ve Winkle ile kürk konçlu genç dilberin bu yüzden daha bir ihtiyatlı davranmak zorunda kalmaları, Mister Pickwick’in neşesi ve ev sahibinin hoş mizacı olmasaydı hazırunun fena halde keyfini kaçıracak bir tatsızlığın araya girmesine yol açabilecekken, Winkle çok geçmeden Benjamin Allen’ın gözüne girmeyi başardı, hattâ Bob Sawyer’la bile dostça konuşur oldular. Bob Sawyer boğma içki ve kahvaltıyla olduğu kadar sohbetle de canlanarak az sonra fevkalade şakacı bir havaya girdi. Bir adamın kafasından çıkarılan urun, isabetinden sual olunamayacak hikâyesini, orada bulunan herkesin istifadesi için bir istiridye bıçağı ve iri bir ekmek somununa atıfla anlattıkça keyfi büsbütün yerine geldi. Bunun ardından hep birlikte kiliseye gittiler; orada Benjamin Allen deliksiz bir uykuya daldı, Bob Sawyer da düşüncelerini dünya işlerinden sıyırmak için oturduğu sıra tahtasına her biri beş santim boyunda tombul harflerle ismini kazıdı.   </p>
			<p class="resim"><span><img alt="025.tif" class="_idGenPageitem-29" src="image/025_fmt.jpeg"/></span>  </p>
			<p class="paragraf">“Evet, şimdiiii” dedi Wardle sert bira ve kiraz boğması eşliğinde bir öğle yemeğiyle karınlar iyice doyurulunca, “şöyle bir saat buz patenine ne dersiniz? Bol vaktimiz var.”   </p>
			<p class="paragraf">“Harika olur!” dedi Benjamin Allen.   </p>
			<p class="paragraf">“Daha iyisi olamaz!” diye ünledi Bob Sawyer.   </p>
			<p class="paragraf">“Siz buz pateni yapmayı biliyorsunuzdur mutlaka, değil mi, Bay Winkle?” dedi Wardle.   </p>
			<p class="paragraf">“Ha, tabii... tabii” dedi Winkle. “Yani... epey... epeydir kaymıyorum da...”   </p>
			<p class="paragraf"> “Kayın ama, n’olur, Bay Winkle” dedi Arabella. “Çok istiyorum sizi buz pateni yaparken görmeyi.”   </p>
			<p class="paragraf">“Evet, öyle zarif oluyor ki!” dedi bir başka genç hanım. Bir üçüncüsü, buzda kaymanın çok şık bir görüntü sunduğunu söylerken bir dördüncüsü, fikrini, “Kuğular gibi” diyerek belirtti.   </p>
			<p class="paragraf">Bay Winkle, “Çok memnun olurum elbette ama patenlerim yok” dedi ve kızardı.   </p>
			<p class="paragraf">Bu itiraz hemen aşıldı. Bay Trundle’ın iki çift pateni vardı. Şişman oğlan da bodrumda yarım düzine daha olduğunu söyleyince Winkle sevinçten ne diyeceğini bilemezken bir o kadar da bozulmuş göründü.   </p>
			<p class="paragraf">Wardle önlerine düşüp buz tutmuş büyükçe bir su birikintisine götürdü onları. Şişman oğlanla Sam Weller geceleyin yağan karı küreyip kaldırdılar, onun ardından Winkle’a mucizevi gibi görünen bir kıvraklıkla Bob Sawyer patenlerini kuşandı ve buzda sol bacağı üstünde daireler ve sekizli figürler çizerek, soluklanmak için dahi bir kere bile durmadan birçok hoş, inanılmaz marifetler sergileyerek Mister Pickwick ve Bay Tupman’la hanımları fevkalade hoşnut etti. Wardle ile Benjamin Allen’ın da, yine Bob Sawyer’ın yardımıyla, İskoç dansı dedikleri esrarengiz birtakım dönüşler icra etmeleriyle söz konusu hoşnutluk kelimenin tam anlamıyla doruğa tırmandı.  </p>
			<p class="paragraf">Bütün bunlar olurken yüzü ve elleri soğuktan mosmor kesilen Winkle, buz pateninden bir Hindu kadar bile anlamayan Snodgrass’ın yardımıyla ayakkabılarının tabanlarına birkaç burgu iliştirip patenlerini burunları arkaya dönük ve bağcıkları karmakarışık dolanmış bir halde ayaklarına geçirmeye uğraşmaktaydı. Neden sonra, Sam Weller’ın himmetiyle baş belası patenler sımsıkı vidalanıp kopçalandı ve Winkle ayağa kaldırıldı.   </p>
			<p class="paragraf">“Hadi şimdi, bayım, gösterin onlara buzda nası kayıldığını” dedi Sam, özendirici bir ses tonuyla. “Dur, Sam, dur!” dedi tir tir titremekte olan Winkle. Boğulan bir insan gibi Sam’in kollarına sarıldı. “Baksana ne kadar kaygan!” dedi.   </p>
			<p class="paragraf">“Buz üstünde hiç olmayacak bişi değil, siz sıkı durun, beyim!”   </p>
			<p class="paragraf">Sam Weller’ın bu son dediği Winkle’ın tam o anda çılgınca bir hevesle ayaklarını havaya dikip ensesini buza çarpmak ister gibi bir hallere girmesi üzerine söylenmişti.   </p>
			<p class="paragraf">“Bu... bu patenler de ne kadar sakar şeyler böyle, di mi, Sam?” dedi Winkle, sersemlemiş bir halde.   </p>
			<p class="paragraf">“Maalesef sakar bir beyfendinin ayağındalar, efem” dedi Sam.   </p>
			<p class="paragraf">“Gelin hadi, gelsenize buraya, Winkle” diye seslendi o sırada, bir şeylerin yolunda gitmediğinden bihaber Mister Pickwick. “Gelin, hadi! Hadi, hanımlar sabırsızlanıyor.”   </p>
			<p class="paragraf">“Tamam, tamam, geliyorum” dedi Winkle, yüzünde meyus bir tebessümle.   </p>
			<p class="paragraf">Sam, Winkle’ın kollarından sıyrılmaya çalışarak, “Şimdi geliyor, hemen” dedi. “Hadi, beyim, gidin şimdi!”   </p>
			<p class="paragraf">Sam Weller’ı muhabbetle kucaklayan Winkle, “Dur bi dakka, Sam, dur” dedikten sonra soluk soluğa, “Evde birkaç paltom var, şimdi hatırladım, bana lazım değil artık, sana verebilirim onları” diye devam etti.   </p>
			<p class="paragraf">“Sağolun, beyim” dedi Sam.   </p>
			<p class="paragraf">“Boşver şimdi elini şapkana götürmeyi, öyle bir şey için elini çekmene değmez. Sana bu sabah Noel bahşişi beş şilin vermeyi düşünmüştüm. Öğleden sonra veririm, olmaz mı, Sam?”   </p>
			<p class="paragraf">“Eksik olmayın, çok iyisiniz, beyim.”   </p>
			<p class="paragraf">“Sen önce ayakta tut beni, Sam… Tamam... böyle işte. Şimdi alışırım. Çok hızlı gitmeyelim ama, lüzumu yok o kadar hızlı gitmemize, di mi, Sam?”   </p>
			<p class="paragraf">Winkle öne eğik bir vaziyetteydi, gövdesi iki büklüm olmuştu; Sam Weller onun buz üstünde o tuhaf hâliyle ve hiç de kuğuya benzemeksizin ilerlemesine yardımcı oluyordu. Tam o sırada karşı kıyıdan bütün masumiyetiyle Mister Pickwick seslendi.   </p>
			<p class="paragraf">“Sam!”   </p>
			<p class="paragraf">“Buyrun, efendim?”   </p>
			<p class="paragraf">“Gel buraya, sana ihtiyacım var!”   </p>
			<p class="paragraf">Sam, “Koyverin gideyim, beyim, duyuyor musunuz, patron çağırıyor. Bırakın gideyim!” diyerek sert bir hareketle perişan Pikwickçinin kollarından kurtuldu ve öyle yaparken iyice bir itti onu. O zavallı hiçbir ehliyet ya da pratiğin ona sağlayamayacağı bir çalaklıkla kayıp giderek tam o sırada Bob Sawyer’ın İskoç dansçılarının ortasında sergilemekte olduğu, kendi ekseninde hızla dönme gösterisine tosladı. Winkle’ın o hızla gelip Sawyer’a çarpmasıyla ikisi birden paldır küldür yere yuvarlandılar. Mister Pickwick hemen yanlarına koştu. Bob Sawyer ayağa kalkmıştı ama Winkle ayağında patenler varken asla öyle bir şey yapmayacak kadar akıllıydı. Buzun üstünde oturmuş, durup durup gülümsemeye gayret ediyor, fakat duyduğu acı yüzünden okunuyordu.   </p>
			<p class="paragraf">Benjamin Allen, büyük bir endişeyle, “Bir yerinizi acıtmadınız ya?” diye sordu.   </p>
			<p class="paragraf">Winkle var gücüyle sırtını ovuşturarak, “Çok değil” dedi.   </p>
			<p class="paragraf">“İster misiniz bir parça kan akıtayım sizden?” diye Benjamin ısrar etti.  </p>
			<p class="paragraf">“Yok, hayır, teşekkür ederim” dedi Winkle çabucak.   </p>
			<p class="paragraf">“İyi geleceğine eminim ama?”   </p>
			<p class="paragraf">“Teşekkür ederim. Yapmasak daha iyi.”   </p>
			<p class="paragraf">“Siz ne dersiniz, Mister Pickwick?” diye sordu Bob Sawyer.   </p>
			<p class="paragraf">Mister Pickwick çok heyecanlanmış ve kızmıştı. Sam Weller’a bir işaret yaparak, “Çöz çıkar şunun patenlerini!” dedi.   </p>
			<p class="paragraf">Winkle, “Niye ki?” diye itiraz etti. “Daha yeni başlıyordum.”   </p>
			<p class="paragraf"> “Çöz çıkar patenlerini!” diye üstüne basa basa tekrarladı Mister Pickwick. Buyruk kesindi. Winkle, Sam’in itaat etmesine ses çıkarmadı.   </p>
			<p class="paragraf">“Kaldır onu ayağa!” Sam, Winkle’ın kalkmasına yardım etti.   </p>
			<p class="paragraf">Mister Pickwick onları seyredenlerden birkaç adım kadar geriye çekildi; yanına gelmesi için arkadaşına işaret ederek sorgular gibi dik dik baktı yüzüne; sonra alçak ama açık seçik, vurgulu bir sesle şu dikkate şayan sözleri söyledi:   </p>
			<p class="paragraf">“Siz bir sahtekârsınız, bayım!”   </p>
			<p class="paragraf">Winkle irkildi.   </p>
			<p class="paragraf">“Ne dediniz?”   </p>
			<p class="paragraf">“Bir sahtekâr, bayım, sahtekâr... İsterseniz daha açık söyleyeyim: Bir şarlatansınız siz, bayım!”   </p>
			<p class="paragraf">Bunları söyleyip ağır ağır arkasını döndü ve dostlarının yanına gitti.   </p>
			<p class="paragraf">Mister Pickwick burada kayda geçen hissiyatını dile getirmekteyken, Sam Weller ile şişman oğlan birlikte gayrete gelmişler, kendilerine bir kayma yolu seçmiş ve orada pek ustaca ve parlak bir tarzda becerilerini sergilemekteydiler. Sam Weller, özellikle, şu sıralar “ayakkabı tamircisinin kapısını tıklatma” tâbir edilen ve bir ayak buzda kayarken diğeri postacı usulü iki kere buza vurularak icra edilen o şahane artistik patinaj gösterisini sergilemekteydi. Bir hayli uzun sürdü bu, çok da güzel bir gösteri oldu; o kadar ki, hareketsiz durmaktan çok üşümüş olan Mister Pickwick, Sam Weller’a gıpta etmekten kendini alamadı. “Ne hoş, değil mi, ne güzel kayıyor... Ne dersiniz?” dedi, bacaklarını pergel gibi iki yana açmış, yılıp usanmadan buz üstünde birtakım karmaşık problemler çizmekte olan Wardle’a.  </p>
			<p class="paragraf">“Yaa öyle hakkaten” dedi Wardle, soluk soluğa. “Sizin aranız nasıl patinajla?”   </p>
			<p class="paragraf">“Dere boylarında filan kayardım çocukken.”   </p>
			<p class="paragraf">“Şimdi de bir deneseniz...”   </p>
			<p class="paragraf">“Evet, evet, n’olur deneyin Mister Pickwick!” diye genç hanımlar hep bir ağızdan haykırdılar.   </p>
			<p class="paragraf">“Sizi bir şekilde eğlendirebilirsem çok memnun olurdum ama otuz yıl var ki hiç böyle bir şey yapmadım” diye karşılık verdi Mister Pickwick.   </p>
			<p class="paragraf">“Hadi canım, siz de!” dedi Wardle, her zamanki aceleciliğiyle ayağına patenlerini takarken. “Buyrun. Size refakat edeceğim, gelin hadi!” Ve tonton ihtiyar, Sam Weller’dan aşağı kalmayan, şişman oğlana da ardından nal toplatır bir hızla kaymaya koyuldu.   </p>
			<p class="paragraf">Mister Pickwick hiç kımıldamadan bir durdu, düşündü, eldivenlerini çıkarıp şapkasının içine koydu, birkaç kez kalkmaya davranıp sonra hemen geri oturdu, en sonunda bütün seyircilerin memnuniyet belirten haykırışları arasında kaymaya yine başladı; bacakları bir metreden fazla iki yana açık bir halde ağır ağır ve ne yaptığından emin, vakur bir duruşla, buz pistine vurdu kendini.   </p>
			<p class="paragraf">Sam’in, “Soğutmayalım arayı, beyler!” demesiyle Wardle bir kere daha kendini piste attı, sonra Mister Pickwick, ondan sonra Sam, Winkle, Bob Sawyer, şişman oğlan, Snodgrass... Hepsi birden peş peşe, sanki bütün gelecekleri bu yaptıklarına bağlıymış gibi büyük bir hevesle buz üstünde dönüp durmaya koyuldular. Bu merasimde Mister Pickwick’in üstlendiği rolü yerine getirişi doğrusu görülmeye değerdi: Ardından gelip her an ona çarpacakmış gibi gitgide yaklaşan birine nasıl kahırlı bir endişeyle baktığını görmek; en başta gayrete gelip zar zor toparladığı takati tükenmeye başlayınca pist kıyısında yavaşça arkasına dönüp yüzünü başladığı yere çevirmesini izlemek; parkuru tamamladığı zaman yüzünde beliren sevinçli tebessüme ve sonra dönüp önünden gidenin ardından siyah tozlukları kara takılıp sürüklenerek ve gözlük camları arkasında gözleri keyif ve mutluluktan parıldayarak şevkle kayışına tanık olmak... Birileri çarpıp onu düşürdüğünde de (ortalama her üç dönüşte bir oluyordu bu) şapkasını, eldivenlerini ve mendilini toparlayıp, al al olmuş yanaklarıyla, dünya bir araya gelse eksilmeyecek bir heves ve coşkuyla sıradaki yerini aldığını görmek... İşte bu, insanın canına can katan, düşünülebilecek en müthiş sahneydi.   </p>
			<p class="paragraf">Spor heyecanı almış yürümüşken, buzda kayma hızı ve kahkahaların şamatası doruğa ulaştığı sırada şiddetli bir çatırtı işitildi. Herkes bir anda kıyıya üşüştü; hanımlardan şaşkınlık çığlıkları yükseldi ve Tupman’ın haykıran sesi duyuldu. Büyücek bir buz kütlesi gözden kaybolmuştu. Üstte sular köpürüyor, Mister Pickwick’in şapkası, eldivenleri ve boyun atkısı suyun yüzünde yüzüyordu. Bunlardan başka Mister Pickwick’e dair hiçbir şey görünmüyordu.   </p>
			<p class="paragraf">Bütün yüzler dehşet ve yeisle dondu kaldı; erkekler sapsarı kesildiler, kadınlar bayıldılar. Snodgrass ile Winkle birbirlerinin ellerine sarılıp önderlerinin batıp gittiği yere çılgınlar gibi baka kaldılar; Tupman da derhal yardımcı olmak ve o esnada işitme mesafesi içinde bulunabilecek kimselere felaket hakkında mümkün olabildiğince açık ve seçik bir fikir verebilmek için kırda son sürat koşarak, var gücüyle, “Yangın vaar!” diye haykırmaya başladı.   </p>
			<p class="paragraf"> İşte tam o anda, yani ihtiyar Wardle ile Sam Weller buzda açılan deliğe ihtiyatlı adımlarla yaklaşıyorlarken ve Benjamin Allen orada bulunan herkesten kan akıtmanın profesyonel pratik açısından uygun olup olmayacağını Bob Sawyer’a ayaküstü danışmaktayken, suda bir baş ve bir yüz ile bir çift omuz peyda oldu ve Mister Pickwick’in çehresiyle gözlüğünü herkese görünür kıldı.   </p>
			<p class="paragraf">“Bir saniye kalın suyun üstünde n’olur... tek bir saniyecik!” diye avazı çıktığı kadar haykırdı Snodgrass.   </p>
			<p class="paragraf">Winkle da, “Evet, evet, öyle kalın... hatırım için!” diye heyecanla kükredi. Böyle bir uyarıya hiç gerek yoktu aslında, zira Mister Pickwick’in bir başkasının hatırı için su üstünde kalmayı reddetmeden önce, hiç değilse kendi hatırı için öyle yapması gerektiğini akıl etmiş olması çok muhtemeldi.   </p>
			<p class="paragraf">“Ayağınız yere basıyor mu orada, aziz dostum?” diye sordu Wardle.   </p>
			<p class="paragraf">“Evet, tabii” dedi Mister Pickwick, saçlarından ve yüzünden suları silerek ve soluk almaya çalışarak. “Sırtüstü düştüm de... bir ara ayağa kalkamadım işte.”   </p>
			<p class="paragraf">Mister Pickwick’in su üstünde kalmış olan paltosunun her bir yanında göze çarpan çamur izleri bu beyanın doğruluğuna kanıttı. Tam o sırada şişman oğlanın suyun hiçbir yerde bir buçuk metreden derin olmadığını hatırlatması üzerine, seyircilerin korkusu daha da yatıştı ve Mister Pickwick’i oradan çıkarmak için akıl almaz cesaret örnekleri sergilendi. Mübalağa şapırtı, çatırtı ve çabalama sonucu Mister Pickwick o münasebetsiz konumundan çıkarılarak tekrar sağlam toprağa ayak bastı.   </p>
			<p class="paragraf">Emily, “Ah, ah, çok fena soğuk alacak şimdi!” dedi.   </p>
			<p class="paragraf">“Canım ihtiyarcık! Müsaade edin şu şalı sırtınıza sarayım” dedi Arabella da.   </p>
			<p class="paragraf">“Tabii ya, en iyisi o” dedi Wardle. “Ona sarındıktan sonra da tabana kuvvet eve koşar, doğru yatağa girersiniz.”   </p>
			<p class="paragraf">Bir anda bir düzine şal birden uzatıldı Mister Pickwick’e. İçlerinden en kalın üçü, dördü seçilerek kendisi onlara sarılıp sarmalandı, Sam Weller’a emanet edildi, yola çıkıldı. Görülecek şeydi doğrusu: Belli bir hedefi olmaksızın saatte altı mil hızla hoplaya zıplaya yol alan, kolları iki yanına kundaklanmış ıpıslak ve şapkasız, yaşı hayli ilerlemiş bir beyefendi!  </p>
			<p class="paragraf">Ne ki, Mister Pickwick böylesine ciddi bir durumda dahi görünüşe aldıracak insan değildi. Sam Weller’ın da teşvik ve yardımıyla Çiftlik Evi’nin kapısına kadar hiç hız kesmeden yürüdü. Ondan beş dakika önce Tupman oraya varmış ve yaşlı hanımefendiyi mutfak ocağının tutuşmuş olduğuna inandırarak kalp çarpıntılarını azdıracak kadar ürkütmüştü. Çevresinde ne zaman birileri azıcık telaşa kapılacak olsa yaşlı hanımcağızın aklına hep böylesi alacalı bulacalı felaket sahneleri düşerdi.   </p>
			<p class="paragraf">Mister Pickwick yatağa girip bir güzel ısınırken Sam Weller odasındaki ocağı tutuşturdu, sonra ona akşam yemeğini getirdi; daha sonra da koca bir kâse sıcak şarapla geldi, tehlikenin atlatılmış olması şerefine hep birlikte büyük bir içki şenliği düzenlediler. Bay Wardle ayağa kalkmasına hiçbir sûrette izin vermediği için Mister Pickwick’in yatağı reis koltuğu oldu, kendisi oradan şenliği yönetti. Bir ikinci, sonra da üçüncü kâse şarap ısmarlandıktan sonra Mister Pickwick ertesi sabah uyandığı zaman romantizmasından eser kalmamıştı: Bob Sawyer’ın tam bir isabetle dediği gibi, buna benzer durumlarda sıcak şarabın birebir çare olduğu bir kere daha kanıtlanmıştı; soğuk algınlığını önlemede tam işe yaramadığı kimi durumlar da olmuş idiyse eğer, bu mutlaka hastanın büyük bir görgüsüzlük kusuru işleyip yeterince sıcak şarap içmemiş olmasından ileri gelmiş olmalıydı.   </p>
			<p class="paragraf">Şen ve mutlu insanlar meclisi ertesi sabah dağıldı. Herkes bir tarafa gitti. Ayrılma vakti okul çağında pek bir hoş olur, ama ileri yaşlarda acısına dayanmak fevkalade zordur. Ölüm, bencillik, talihin cilveleri her gün birçok mutlu çevreyi parçalayıp dağıtıyor, oradan oraya savuruyor; çocuklar –erkeği, kızı– bir daha geri dönmüyorlar. Bu defa da tam tamına öyle oldu demek istemiyoruz; sadece, o Noel toplantısına katılan insanların her birinin evlerine dağıldığını; Mister Pickwick ile arkadaşlarının bir kere daha Muggleton postasının tepesindeki yerlerine kurulduklarını; Arabella Allen’ın da varacağı yer neresi idiyse –neresi olduğunu Bay Winkle biliyor olmalıydı ama, hadi itiraf edelim, biz bilemiyoruz– evet, neresi idiyse, biraderi Benjamin ile onun en samimi ve yakın dostu Bob Sawyer’ın nezaret ve koruması altında oraya ulaştığını okurların bilgisine sunmak istiyoruz.  </p>
			<p class="paragraf">Ama bu arada, herkes dağılmazdan önce, Bob Sawyer ile Benjamin Allen, Mister Pickwick’i esrarengiz bir havalarda bir kenara çektiler. Bob Sawyer işaret parmağını onun iki kaburga kemiğinin arasına sokarak hem ne kadar nüktedan tabiatlı biri, hem de aynı zamanda insan anatomisi hakkında ayrıntılı bilgi sahibi olduğunu sergileyerek, sordu:   </p>
			<p class="paragraf">“Baksanıza, yahu, siz nerede tünüyorsunuz?”   </p>
			<p class="paragraf">Mister Pickwick, tüneğinin şimdilik George ve Akbaba olduğunu bildirdi.   </p>
			<p class="paragraf">“Gelip beni görmenizi çok isterdim” dedi Bob Sawyer.   </p>
			<p class="paragraf">“Ne kadar memnun olurum, bilemezsiniz” dedi Mister Pickwick.   </p>
			<p class="paragraf">Bob Sawyer bir kart çıkardı. “Ben burada kalıyorum” dedi. “Lant sokak, Borough. Guy’ın<span class="dipp"><a class="_idFootnoteLink" href="#footnote-225-48" id="footnote-225-48-backlink">48</a></span> hemen orası, bana çok uygun. Aziz George Kilisesi’ni geçtikten az sonra... Ana Cadde’den sağa sapıyorsunuz.”  </p>
			<p class="paragraf">“Bulurum” dedi Mister Pickwick.   </p>
			<p class="paragraf">“On beş gün sonraki perşembe günü... Gelirken dostlarınızı da getirin, o gece birkaç hekim dostumu ağırlayacağım” dedi Bob Sawyer.   </p>
			<p class="paragraf">Tam bu noktada Winkle bu kısa görüşme sırasında Arabella Allen’ın kulağına birşeyler fısıldamakta mıydı, eğer öyle idiyse ne söylemekteydi; ayrıca, Snodgrass Emily Wardle’ı bir kenara çekmiş, konuşuyorlar mıydı, eğer öyle idiyse Snodgrass neler diyordu gibi suallere kendimizi muhatap kıldığımızın farkındayız. Bunlara vereceğimiz cevap sadece şudur: Onlar, o genç hanımlara ne demiş olurlarsa olsunlar, yirmi sekiz mil boyunca Mister Pickwick ve Bay Tupman ile tek kelime konuşmadılar, sık sık içlerini çektiler, bira içmeyi, ağızlarına boğma içki koymayı reddettiler. Yüzlerinden düşen bin parçaydı. Dikkatli hanım okurlarımız bu olgulardan şöyle ya da böyle tatminkâr bir sonuç çıkarabilirlerse eğer, lütfen çekinmesinler.   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-48-backlink" id="footnote-225-48">48</a>	Londra’da 1721 yılında açılan ünlü hastane. (ç. n.) </p>
				</div>
			</div>
		</div>
	</body>
</html>