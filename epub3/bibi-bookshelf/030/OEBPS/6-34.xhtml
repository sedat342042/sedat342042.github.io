<html xmlns="http://www.w3.org/1999/xhtml">
	<head>
		<title>6-34</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-36">FASIL 35  </p>
			<p class="arabaslik_orta ParaOverride-9">Mister Pickwick, “Bath’a gitsem iyi olacak”   </p>
			<p class="arabaslik_orta">diyor ve gidiyor <span class="CharOverride-9">  </span></p>
			<p class="paragbas">“İyi ama, azizim” dedi küçümen Perker, mahkemenin ertesi sabahı Mister Pickwick’in dairesinde, “sahiden ve ciddi sûrette –kızgınlığınız bir yana– mahkeme masraflarını ve tazminatı ödememeyi düşünmüyorsunuz herhalde?”  </p>
			<p class="paragraf">“Yarım kuruş bile ödemeyeceğim” dedi Mister Pickwick. “Asla!”  </p>
			<p class="paragraf">Kahvaltı sofrasını kaldırmakta olan Sam Weller, “Senedi yenilemeyen tefecinin dediği gibi, racondan şaşmayın, bravo!” dedi.  </p>
			<p class="paragraf">“Sen aşağı insene, Sam!” dedi Mister Pickwick.  </p>
			<p class="paragraf">“Başüstüne, efem” dedi Sam ve Mister Pickwick’in nâzik imasına uyarak ortadan kayboldu.  </p>
			<p class="paragraf">“Hayır, Perker” dedi Mister Pickwick, büyük bir ciddiyetle, “arkadaşlarım beni kararımdan vazgeçirmek için çok uğraştılar... ama nâfile. Karşı taraf hakkımda infaz işlemi başlatıncaya kadar hiçbir şey olmamış gibi davranacağım. Eğer öyle bir şeye tevessül edip beni tutuklatacak kadar da alçalacak olurlarsa tam bir gönül rahatlığıyla gidip teslim olacağım. Bunu ne zaman yapabilirler?”  </p>
			<p class="paragraf">“Önümüzdeki dönem tazminat ve mahkeme masrafları için infaz emri çıkarabilirler, azizim. Bugünden itibaren iki ay içinde” dedi Perker.  </p>
			<p class="paragraf">“Pekâlâ. O zamana kadar, sevgili dostum, bu konuda tek kelime işitmek istemiyorum.” Sonra yüzünde samimi bir gülümsemeyle çepeçevre dostlarına baktı Mister Pickwick ve gözlerinde hiçbir gözlük camının karartamayacağı kıvılcımlar çakarken, “Şimdi tek bir meselemiz var; nereye gidiyoruz?” diye ekledi.  </p>
			<p class="paragraf">Tupman ve Snodgrass, arkadaşlarının civanmertliğine öyle hayran kalmışlardı ki ne cevap vereceklerini bilemediler. Winkle, duruşmadaki tanıklığının etkisini üzerinden yeterince atamamıştı, hiç konuşmuyordu. Mister Pickwick bir süre boşu boşuna bekledikten sonra, “İyi ya, n’apalım” dedi, “nereye gideceğimizi ben söyliyeyim, istiyorsanız. Ben Bath’a gidelim diyorum. Hiçbirimiz orayı görmedik zannediyorum.”  </p>
			<p class="paragraf">Hiçbiri Bath’ı<span class="dipp"><a class="_idFootnoteLink" href="#footnote-225-63" id="footnote-225-63-backlink">63</a></span> görmemişti. Mister Pickwick’in çok büyük ihtimalle, biraz değişiklik ve eğlence sonrasında, borçlular hapishanesine düşmektense kararından dönmeyi tercih edeceğini düşünen Perker’ın da desteklediği teklif ittifakla kabul edildi ve Sam hemen, sabah yedi buçuk arabasında beş kişiye yer ayırtması için Kırat Hanı’na gönderildi.  </p>
			<p class="paragraf">İçeride sadece iki, üst katta da üç yer kalmıştı. Sam hepsini ayırttı ve bilet bürosundaki adamla, parasının üstünü alırken araya karışan bir kalp iki buçukluk konusunda karşılıklı şakalaştıktan sonra yürüyerek George ve Akbaba’ya gitti; orada akşama kadar bir dolu elbise ve çamaşırı olabilecek en küçük hacme sıkıştırmak ve teknik dehasını devreye sokarak menteşesiz birtakım kutuların kapaklarını yerlerine raptetmeye çalışmakla meşgul oldu.  </p>
			<p class="paragraf">Ertesi sabah hava hiç de seyahate çıkılacak gibi değildi; sıkıntılı ve nemliydi; yağmur çiseliyordu. Yola çıkmaya hazırlanan ya da şehri katedip gelmiş arabaların atlarından tüten buharın ardında üst kat yolcuları göze görünmez olmuştu; gazete tezgâhları yağmur altında per perişan, küf kokuyordu; portakal satıcıları başlarını araba kapılarından içeri daldırdıkça şapkalarından saçılan rutubet içerinin havasını ferahlatıyordu. Çok bıçaklı çakı satan Yahudiler vardı etrafta, aksatadan umudu kesmişler, çakılarını kapatıp gidiyorlardı. Cep defteri satmaya gelenler mallarını kendi ceplerine tıkıştırıyorlardı. Ekmek ve kızartma çatalı fiyatları dibe vurmuştu; kalem kutusunun, süngerin hiç alıcısı yoktu.  </p>
			<p class="paragraf">Araba durur durmaz bir anda yedi sekiz hamalın birden üzerine atıldığı eşyalarını kurtarma işini Sam Weller’a havale eden Mister Pickwick ve dostları, hareket saatinden yirmi dakika kadar erken gelmiş olduklarını görünce, can sıkıntısına çare arayan insanoğlunun son konağına sığındılar.  </p>
			<p class="paragraf">Kırat Hanı’nın yolcu salonu hakikaten çok rahatsız bir yerdir; öyle olmasaydı, yolcu salonu olmazdı! Hanın oturma salonunun sağ kanadını işgal eder. Gözü yukarılarda bir mutfak şöminesinin, isyankâr bir ateş karıştırıcısı, bir maşa ve bir kürek refakatinde gelmiş oraya yerleşmiş gibi bir hâli vardır; yolcular arabaların kalkmasını beklerken kendi başlarına kalabilsinler diye, birtakım localara bölünmüştür. Bir duvar saati, bir aynası ve bir de canlı garsonu vardır; salonun bir köşesinde içine tıkıldığı daracık kovukta habire bardak yıkar.  </p>
			<p class="paragraf">Bu localardan biri, günlerden o gün, kırk beş yaşlarında, sert bakışlı, parıl parıl açık alınlı, başının iki yanı ve ensesi bol siyah saçlarla kaplı, yanakları siyah favorili bir adam tarafından tutulmuştu. Kahverengi redingotunun önü çenesine kadar ilikliydi; yanındaki iskemlede fok derisinden büyük bir seyahat şapkası ile bir palto ve bir pelerin duruyordu. Mister Pickwick içeri girerken o, kahvaltısından başını kaldırdı, vakarını koruyan sert ve mütehakkim bir edâyla şöyle bir baktı. Mister Pickwick ve yanındakileri doya doya tetkik ettikten sonra, sanki birilerinin ona bir oyun oynamak istediklerinden kuşkulanıyormuş ama buna pabuç bırakmazmış gibi bir havalarda bir nağme mırıldanmaya koyuldu.  </p>
			<p class="paragraf">“Garson” dedi favorili zat.  </p>
			<p class="paragraf">“Efendim.” Kirli tenli bir adam, elinde yine öyle kirli bir peçeteyle az önce sözü edilen kovuktan çıktı geldi.  </p>
			<p class="paragraf">“Biraz daha kızarmış ekmek getir.”  </p>
			<p class="paragraf">“Peki, efendim.”  </p>
			<p class="paragraf">“Tereyağlı olsun, unutma!” dedi adam, hoyratça.  </p>
			<p class="paragraf">“Hemen, efem” dedi garson.  </p>
			<p class="paragraf">Favorili adam, kızarmış ekmeğin gelmesini beklerken önceki gibi bir nağme mırıldana mırıldana ocağın önüne doğru yürüdü ve redingotunun kuyruklarını kollarının altına alıp derin düşünceler içinde, hafif öne eğilerek botlarına baktı.  </p>
			<p class="paragraf">“Bu araba Bath’ta nerede duracak acaba, merak ediyorum” dedi Mister Pickwick o sırada, yumuşak bir sesle, Bay Winkle’a.  </p>
			<p class="paragraf">“Hımm..ha..? Ne dediniz?” dedi yabancı.  </p>
			<p class="paragraf">“Dostuma bir şey diyordum da” dedi Mister Pickwick, her önüne gelenle laflamaya hevesli her zamanki hâliyle. “Bath’ta hangi handa duruyor, onu merak ediyorum. Belki sizden öğrenebilirim?”  </p>
			<p class="paragraf">“Bath’a mı gidiyorsunuz?” dedi yabancı.  </p>
			<p class="paragraf">“Evet, oraya gidiyorum” dedi Mister Pickwick.  </p>
			<p class="paragraf">“Peki, şu öteki beyler?”  </p>
			<p class="paragraf">“Onlar da.”  </p>
			<p class="paragraf">“İçerde olmasın da... içerde gidemezsiniz, mümkün değil!” dedi yabancı.  </p>
			<p class="paragraf">“Hepimiz içerde değiliz” dedi Mister Pickwick.  </p>
			<p class="paragraf">“Ha, hepiniz değilsiniz, öyle mi?” dedi adam, üstüne basa basa. “Ben iki yer ayırttım. Bu adamlar iki kişilik yere altı kişi sıkıştırmaya kalkarlarsa kendim bir araba tutup sonra da mahkemeye gideceğim. Ücretimi ödedim ben! Olacak şey değil... Tezgâhtaki çocuğa söylemiştim yerlerimi ayırtırken. Biliyorum, bunu hep yapıyorlar. Ama bana yapılmadı şimdiye kadar, bundan sonra yapılmasına müsaade edecek değilim. Beni tanıyanlar iyi bilir. Şu işe bak be! Hay sana...” Tam burada, öfkeli zât var gücüyle çıngırağa asıldı ve garsona, kızarmış ekmeği beş saniye içinde getirmezse, niçin getirmesi gerektiğini ona göstereceğini söyledi.  </p>
			<p class="paragraf">“Beyfendiciğim” dedi Mister Pickwick, “müsaadenizle, böyle heyecanlanmanıza hiç lüzum yok, efendim. Ben içeriden sadece iki yer almış bulunmaktayım.”  </p>
			<p class="paragraf">“Bunu öğrendiğime çok memnun oldum” dedi sert adam. “Kartım, efendim. Kendinizi tanıtın!”  </p>
			<p class="paragraf">“Memnuniyetle, beyfendi” dedi Mister Pickwick. “Yol arkadaşı olacağız, birbirimizden hoşlanacağımızı umuyorum.”  </p>
			<p class="paragraf">“Dilerim öyle olur” dedi öfkesi burnunda tüten adam. “Olur mutlaka. Yüzünüz hoşuma gitti. Sevdim sizi. Gelin el sıkışalım, tanışalım. İsimleriniz? Siz de beni tanıyın.”  </p>
			<p class="paragraf">Bu nâzik konuşmayı dostça selamlaşmalar izledi ve asabi zât yine öyle kısa, acele, kırık dökük cümlelerle Pickwickçilere adının Dowler olduğunu, Bath’a hoşça vakit geçirmeye gittiğini, vaktiyle orduda görev yaptığını söyledi; şimdilerde kendi işinden sağladığı gelirle yaşadığını, o ikinci yeri şahane karısı Bayan Dowler için ayırdığını anlattı.  </p>
			<p class="paragraf">“Çok güzel kadındır” diye konuştu. “Onunla iftihar ediyorum. Çok haklı nedenlerim var.”  </p>
			<p class="paragraf">Mister Pickwick gülümsüyordu. “Bundan büyük sevinç duydum” dedi.  </p>
			<p class="paragraf">“Elbette, tabii ki” dedi Dowler. “O da sizi tanıyacak, kıymetinizi takdir edecektir. Çok acayip şartlarda peşine düştüm. İnanılmaz cüretkâr bir yemin sayesinde kazandım onu. Bakın nasıl. Onu gördüm, çok sevdim; evlenme teklif ettim, beni reddetti... ‘Başkasını seviyorsunuz?’... ‘Yüzümü kızartmayın.’ ... ‘Onu tanıyor muyum?’... ‘Tanıyorsunuz.’... ‘Çok iyi. Burada kalırsa canlı canlı derisini yüzeceğim!’”  </p>
			<p class="paragraf">“Eyvah!” dedi Mister Pickwick, elinde olmadan.  </p>
			<p class="paragraf">“Yüzdünüz mü derisini beyfendi?” diye sordu Winkle, sapsarı bir yüzle.  </p>
			<p class="paragraf">“Ona bir not yazdım gönderdim. Çok tatsız bir durum dedim. Öyleydi.”  </p>
			<p class="paragraf">“Şüphesiz” dedi Winkle.  </p>
			<p class="paragraf">“Derisini yüzeceğime şerefim üzerine yemin ettiğimi bildirdim. İtibarım söz konusuydu. Başka şık yoktu. Majesteleri’nin hizmetinde bir subay olarak derisini yüzmekle yükümlüydüm. Çok üzgündüm ama başka çare yoktu. Anlayışlı adamdı. Askeri haysiyet kaidelerinden kaçış olamayacağını gördü. O bıraktı, ben evlendim. Araba geldi. Oradaki karımın başıdır.”  </p>
			<p class="paragraf">Bay Dowler sözünü tamamlarken, durağa yanaşmakta olan bir arabayı gösterdi; arabanın açık penceresinde parlak mavi başlıklı güzelce bir yüz, kaldırımdaki kalabalığın içinde birisini arar gibi bakınıyordu; büyük ihtimalle, babayiğit kocanın kendisini. Dowler bilet parasını ödedi ve yolcu şapkası, paltosu ve peleriniyle dışarı fırladı. Mister Pickwick ve dostları da bir an önce yerlerine oturmak için ardından seğirttiler.  </p>
			<p class="paragraf">Tupman ve Snodgrass arkada yerlerini almışlardı, Winkle içeri girmişti, Mister Pickwick onu izlemeye hazırlanıyordu ki yanına gelen Sam Weller son derece esrarengiz bir havada kulağına eğilerek, bir şey söylemek istediğini fısıldadı.  </p>
			<p class="paragraf">“Pekâlâ, Sam, yine ne var?” dedi Mister Pickwick.  </p>
			<p class="paragraf">“Çok ters bir durum var, beyim” dedi Sam.  </p>
			<p class="paragraf">“Yani?” dedi Mister Pickwick.  </p>
			<p class="paragraf">“Bakın, şu, beyim. Maalesef bu arabanın sahibi, var ya, bize küstahca bir oyun oynamakta, efendim.”  </p>
			<p class="paragraf">“Nasıl yani? İsimlerimiz listeye yazılmamış mı?”  </p>
			<p class="paragraf">“İsimler listede yazılı da, beyim, bir tane de arabanın kapısına yazılmış!” Sam, konuşurken, arabanın kapısında genellikle sahibinin adının yazılı olduğu yeri gösterdi. Orada, hakikaten, büyücek ve yaldızlı harflerle, büyülü isim PICKWICK yazıyordu!  </p>
			<p class="paragraf">“Bak sen şu işe!” diye haykırdı Mister Pickwick. Tesadüfe pek şaşmıştı. “Ne akıl almaz bir şey yahu!”  </p>
			<p class="paragraf">“Öyle ama, hepsi o kadar değil” dedi Sam, efendisinin dikkatini tekrar arabanın kapısına yönelterek. “Pickwick yazmaları yetmemiş, önüne bi de Moses<span class="dipp"><a class="_idFootnoteLink" href="#footnote-225-64" id="footnote-225-64-backlink">64</a></span> kondurmuşlar. Yaraya tuz basmak derim ben buna, yerinden yurdundan alnıp götrülüp bir de İngilizce konuşmaya alıştırılan papağının dediği gibi...”  </p>
			<p class="paragraf">“Hakikaten tuhaf yani, Sam” dedi Mister Pickwick. “Ama burda böyle konuşup durursak yerlerimizi kaybedeceğiz.”  </p>
			<p class="paragraf">“Ne yani, şimdi hiç bişi yapmıycak mıyız, beyim?” diye Sam sesini yükseltti. Mister Pickwick’in hiçbir şey olmamış gibi arabaya yerleşmeye hazırlanması onu hayretlere düşürmüştü.  </p>
			<p class="paragraf">“Nasıl yani? Ne yapmak lazım ki?” dedi Mister Pickwick.  </p>
			<p class="paragraf">“Kimse böyle bir şeye cüret ettiğine pişman edilmeycek mi, beyim” dedi, hiç değilse bekçiyle ve araba sürücüsüyle hemen oracıkta yumruk yumruğa dövüşmeyle görevlendirilmeyi bekleyen Sam Weller.  </p>
			<p class="paragraf">“Ne münasebet!” diye parladı Mister Pickwick. “Hiçbir sûrette! Çık otur yerine...hemen!”  </p>
			<p class="paragraf">“Bizim reise tuhaf bir haller olmuş” diye kendi kendine homurdanan Sam, “Yoksa bu işi hiç böyle geçiştirmezdi. Şu mahkeme durumları manevyatını bozmuş olmasın da... Hay Allah! Hoşlanmadım bu işten” diye diye başını kaygıyla sallayarak yerine gitti. Şunu da bu duruma ne kadar bozulduğunu gösterme bâbında burada belirtmeye değer ki, araba Kensington yol gişesine ulaşıncaya kadar Sam Weller’ın ağzını bıçak açmadı. Daha önce hiç bu kadar uzun zaman suskun kaldığı olmamıştı.  </p>
			<p class="paragraf">Yolculuk boyunca sözü edilmeye değer bir şey olmadı. Bay Dowler hepsi kendi kişisel cesareti ve gözükaralığı üzerine muhtelif hikâyeler anlatıyor, Bayan Dowler’dan onları doğrulamasını isteyip duruyordu. Bayan Dowler bu hikâyelerin istisnasız her birine Bay Dowler’ın unuttuğu ya da ola ki tevazuya kapılıp eksik bıraktığı kimi dikkate değer hususlara ve durumlara bazı ilaveler yapmaktan geri kalmıyordu; her ilave, her defasında, Bay Dowler’ın kendini gösterdiğinden de daha harika bir insan olduğunun kanıtı oluyordu. Mister Pickwick ve Bay Winkle bunları büyük takdir duygularıyla dinliyorlar, zaman zaman da, pek hoş ve cazip bir kadın olan Bayan Dowler’la laflıyorlardı. Böylece Bay Dowler’ın hikâyeleri, Bayan Dowler’ın albenisi, Mister Pickwick’in hoş mizacı ve Winkle’ın her söylenene ilgi duyması derken içeride oturanlar yol boyunca çok hoş vakit geçirdiler.  </p>
			<p class="paragraf">Üst kattakiler de, üst kattakiler hep ne yaparlarsa onu yaptılar. Her menzilin başında pek neşeli ve konuşkan, ortalarında ziyadesiyle meyus ve uykulu, sonuna doğru yeniden şen şakrak ve uyanıktılar. Kauçuktan yapılma üstlük giymiş gençten bir bey bütün gün puro tüttürdü; kaputtan başka her şeye benzeyen bir kaput giymiş bir başkası da art arda birçoğunu yakıp her seferinde ikinci nefesten sonra bütün alametlere göre fenalaşınca kimsenin ona bakmadığını zannettiği bir anda söndürüp yola atıyordu. Sığırlar hakkında her şeyi bilir görünmeye pek hevesli bir adam vardı, sürücünün yanında oturuyordu; arkalarda bir yerde yaşlı bir adam çiftçiliğe âşinaydı. İlk isimleriyle çağrılan ve yolda sapakta ne kadar at ve seyis varsa hepsini tanıyan iş gömlekli, beyaz ceketli birçok insan, muavin tarafından, “Gelin hadi, atlayın şuraya kadar!” diye arabaya dâvet edildiler mütemadiyen. Yemek de vardı, adam başı iki buçuk şiline. Ucuzdu ucuz olmasına da... yemeye vakit olsaydı. Akşam saat yedide Mister Pickwick ve dostlarıyla Bay Dowler ve karısı, Bath’ta Büyük Termal Büfe karşısındaki, garsonları giysilerinden Westminster<span class="dipp"><a class="_idFootnoteLink" href="#footnote-225-65" id="footnote-225-65-backlink">65</a></span> çocukları zannedilip de onlardan çok daha terbiyeli davrandıkları görülünce asıl ne oldukları anlaşılan Beyaz Geyik otelinde her birine tahsis edilen özel oturma odalarına çekilmişlerdi.  </p>
			<p class="paragraf">Ertesi sabah, kahvaltı sofrası daha yeni kaldırılmıştı, bir garson Bay Dowler’ın kartıyla geldi, bir dostunu tanıştırmaya müsaade istediğini bildirdi. Hemen ardından arkadaşıyla birlikte Dowler’ın kendisi göründü.  </p>
			<p class="paragraf">Arkadaş, ellisinde ya var ya yok, cana yakın biriydi. Göz alıcı düğmeleri olan parlak mavi bir ceket, siyah pantolon giymişti; çok ince deriden botları parıl parıldı; boynundan, kısa ve enli bir kordona bağlı altın çerçeveli monokl sarkıyor, sol elinde bir altın enfiye kutusu taşıyordu ve parmaklarında bir sürü altın yüzükte kıvılcımlar çakıyordu; gömleğine takılı altın çerçeveli kocaman bir elmas iğneden gömleğinin göğüs dantellerine ışıltılar yağıyor ve altın saatinin halkalı altın zincirinden iri altın mühürler sarkıyordu. Elinde abanoz ağacından, iri altın topuzlu esnek bir baston taşımaktaydı. Gömleğinin keteni ketenlerin en beyazından, en incesinden, en özlüsündendi; peruğu parıl parıl ve simsiyah, kıvırcık mı kıvırcıktı, enfiyesi Prensler harmanındandı, parfümü <span class="CharOverride-7">bouguet du rois</span>. Yüz hatları müzmin bir tebessümle katılmış, dişleri yan yana öylesine mükemmel dizilmiş dişlerdi ki biraz uzaktan bakınca sahicisini sahtesinden ayırt etmekte insan zorlanıyordu.  </p>
			<p class="paragraf">“Mister Pickwick” dedi Dowler, “dostum Bay Angelo Cyrus Bantam, Baş Teşrifatçı Bantam. Mister Pickwick. Tanışmalısınız.”  </p>
			<p class="paragraf">“Bath’a hoş geldiniz, beyfendi. Bu sahiden bir imtiyaz bizim için. Bath’ımıza büyük şeref verdiniz, efendim. Ne zamandır, Mister Pickwick, çok uzun zaman oldu, içmelere gelmiyorsunuz. Bir asır oldu âdeta diye düşünüyorum. Ne kadar ilginç! Harika!”  </p>
			<p class="paragraf">Angelo Cyrus Bantam, BT, bu sözlerle Mister Pickwick’in elini alıp kendi elinde tuttu ve o eli bırakırsa başına ne geleceğine sanki karar veremiyormuş gibi sonu gelmez bir dizi eğilip doğrulmayla omuzlarını sarstı durdu.  </p>
			<p class="paragraf">Mister Pickwick, “En son kaplıca suyu içtiğim muhakkak ki çok uzun zaman önceydi, zira bilebildiğim kadarıyla daha önce buraya hiç gelmemiştim” diye karşılık verdi.  </p>
			<p class="paragraf">“Bath’a hiç gelmemiş miydiniz, Mister Pickwick?” diye haykırdı teşrifatçı başı. O şaşkınlıkla elindeki eli bırakıverdi. “Bath’a hiç gelmemek... olacak şey değil! Hi! Hi! Mister Pickwick, çok şakacısınız. Fena değil ama, hiç değil. Ne kaa iyi, yani! Hi! Hi! Ne kaa enteresan!”  </p>
			<p class="paragraf">“Çok mahcubum ama dediğimin doğru olduğunu söylemek zorundayım” dedi Mister Pickwick. “Daha önce buraya hakikaten hiç gelmedim.”  </p>
			<p class="paragraf">“Evet, görüyorum” diye haykırdı Rehberlerin Rehberi. Sevinçten kabına sığamıyordu. “Evet, evet... güzeeel... çok güzel. Güzelden de güzel! O sözü edilen kişisiniz siz, evet! Biz sizi tanıyoruz, Mister Pickwick, tanıyoruz.”  </p>
			<p class="paragraf">“O kahrolası gazetelerdeki mahkeme haberlerinden olsa gerek” diye düşündü Mister Pickwick. “Hakkımda her şeyden haberleri var.”  </p>
			<p class="paragraf">“Clapham Green’de oturan muhterem şahsiyet sizsiniz, diye devam etti Bantam. “Porto şarabı içtikten sonra tedbirsiz davranıp üşütmekten bacakları tutulup da çektiği dayanılmaz sancılar yüzünden yerinden kıpırdatılamayınca kralın banyosundan alınan 103 derece sıcak suyu şişeletip yük arabasıyla şehirdeki yatak odasına getirtip orada banyo yapıp aksırdıktan sonra hemen o gün iyileşen beyfendi... sizsiniz! Haa..rika!”  </p>
			<p class="paragraf">Faraziyede saklı iltifata Mister Pickwick teşekkür beyan etmekle birlikte, o iltifatı üstüne almayacak kadar da tevazu gösterirken, BT’nin bir anlık şaşkınlığından yararlanan dostları Tupman ve Snodgrass’ı onunla tanıştırmaya müsaade istedi. BT bundan ne kadar hoşnut olup şeref duyduğunu nasıl ifade edeceğini bilemedi.  </p>
			<p class="paragraf">“Bantam” dedi Dowler, “Mister Pickwick ve arkadaşları buranın yabancısı. Adlarını kaydettirmeleri gerekiyor. Kayıt defteri nerededir?”  </p>
			<p class="paragraf">“Bath’a ziyarete gelen tanınmış şahsiyetlerin kaydedilmesi bugün saat 14.00’te Büvet’de olacak” dedi Baş Teşrifaçtı. “Dostlarımızı o şahane binaya götürüp el yazılarını kayda geçirmemize lütfensiz yardımcı olur musunuz?”  </p>
			<p class="paragraf">“Olur” dedi Dowler. “Burada fazla kaldık, artık ayrılsak iyi olacak. Bir saate kadar dönerim. Haydi!”  </p>
			<p class="paragraf">“Bu gece balo gecesidir” dedi başteşrifatçı. Ayağa kalkılırken Mister Pickwick’in elini eline aldı.  </p>
			<p class="paragraf"> “Bath’ta balo geceleri musiki, güzellik, zarafet, moda, merasim demektir, yani Cennetten koparılan füsunkâr demlerdir ki bu... bu..., asıl, Cennetle hiç alış verişi olmayan tüccar takımının burada yer almayışı sayesindedir; onların, her on beş günde bir Belediye Binası’nda kendi, tabir caizse ilginç aile toplantıları oluyor. Hoşça kalın, hoşça kalııın!”  </p>
			<p class="paragraf">Böyle diyerek, Angelo Cyrus Bantam, BT. kendini hiç bu kadar hoşnut, sevinç sarhoşu, bahtiyar ve kıvançlı hissetmemiş olduğunu beyan ede ede basamaklardan inerek kapıda bekleyen mükellef bir arabaya atladı, uzaklaştı gitti.  </p>
			<p class="paragraf">Sözleşilen saatte Mister Pickwick ve dostları, Dowler yanlarında olduğu halde, Balo Salonu’na giderek bir deftere isimlerini yazdılar. Böyle yapmakla gösterdikleri tevazu Angelo Bantam’ı yeni tanışlarına büsbütün hayran etti. O akşamki baloya giriş biletleri herkes için hazır bekliyor olacaktı; hazır olmadığı görülünce Angelo Bantam’ın bütün itirazlarına rağmen Mister Pickwick, Sam’i öğleden sonra saat dörtte BT’nin Queen Square’deki evine, dâvetiyeleri alıp gelsin diye yollamayı üstlendi. Sonra şehirde kısa bir yürüyüşe çıktılar. Park Sokağı’nın insanın rüyasında gördüğü ve bir türlü sonuna erişemediği dümdüz çizili sokaklara ne çok benzediğine ittifakla karar verdiler. Sonra Beyaz Geyiğe döndüler ve Sam’i efendisinin göndermeye söz vermiş olduğu işe gönderdiler.  </p>
			<p class="paragraf">Kıyak ve serazât bir hareketle kasketini başına atıp ellerini yelek ceplerine daldırarak ağır adımlarla Queen Square’e doğru yürüdü Sam. Giderken, günün, o soylu musiki âleti orgun ağız mızıkası ya da laterna türü için yepyeni ritmlerle düzenlenmiş en gözde nağmelerinden birçoğuna ıslık tutturdu. Queen Square’de kendisine söylenen numaraya gelince ıslık çalmayı bırakıp gönlü neşeyle dolu dolu, kapıyı çaldı. Cafcaflı kapıcı üniforması boyuna bosuna lâyık bir uşak açtı kapıyı.  </p>
			<p class="paragraf">“Burası Bay Bantam’ın evi mi, dostum?” diye sordu Sam Weller, cafacaflı üniforma içinde başı pudralı uşak hüviyetinde ansızın karşısına çıkan ihtişama aldırmadan.  </p>
			<p class="paragraf">“Niçin sordun, delikanlı?” diye tepeden bakarcasına sordu saçları pudralı uşak.  </p>
			<p class="paragraf">“Çünkü eğer onun eviyse, sen şu kartla git ona de ki Bay Weller gelmiş sizi bekliyor de, olmaz mı?” Sam böyle deyip sakin sakin içeri girdi, gitti bir yere oturdu.  </p>
			<p class="paragraf">Saçı pudralı uşak kapıyı şiddetle çarparak kapattı ve o azametle kaşlarını çattı. Kapının çarpılmasına da, kaşların çatılmasına da aldırmayan Sam, yüzünde beğeniyle karışık çok bilmiş bir ifadeyle, gözüne takılan maun ağacından bir şemsiye kabını tetkik etmekteydi.  </p>
			<p class="paragraf">Efendisinin kartı gördüğü zamanki halinden uşak Sam’in lehinde etkilenmiş olmalıydı; geri döndüğünde, cevabın hemen hazır olacağını söylerken dostça gülümsüyordu.  </p>
			<p class="paragraf">“Çok iyi” dedi Sam. “Söyle ihtiyara, kendini yormasın. Aceleye lüzum yok, çam yarması. Ben yemeğimi yedim.”  </p>
			<p class="paragraf">“Erken yiyorsunuz” dedi uşak.  </p>
			<p class="paragraf">“Evet, o zaman akşam yemeğiyle aram daha iyi oluyor.”  </p>
			<p class="paragraf">“Bath’a geldiğiniz çok oldu mu, beyim? Sizi duymamıştım da şimdiye kadar...”  </p>
			<p class="paragraf">“Burlarda beklenmedik bi heycan yaratmadım henüz, çünkü kendim ve öbür sosyetikler daha dün akşam geldik.”  </p>
			<p class="paragraf">“İyi yerdir burası.”  </p>
			<p class="paragraf">“Öyle görünüyor.”  </p>
			<p class="paragraf">“Sosyetesine diyecek yoktur. Hizmetkârlarına da.”  </p>
			<p class="paragraf">“Bana da öyle geldi. Nâzik, haddini bilir, tatlıdilli tiplerdir, di mi?”  </p>
			<p class="paragraf">Sam’in bu dediğinden kendine bir hayli iltifat payı çıkaran pudra kafa, “Elbette, hiç şüphe yok, efem” dedi. Sonra, “Bundan kullanır mıydınız acaba?” diyerek cebinden küçük bir enfiye kutusu çıkardı. Kutunun üzerinde bir tilki kafası resmi vardı.  </p>
			<p class="paragraf">“Hapşırtıyor insanı” dedi Sam.  </p>
			<p class="paragraf">“Kolay değildir, biliyorum” dedi uzun boylu uşak. “Azar azar kullanınca insan alışıyor. En iyi kahveyle gider. Ben uzun zaman kahve taşıdım üzerimde. Kıyılmış tütüne onun kadar benzeyen hiçbir şey yoktur.”  </p>
			<p class="paragraf">Tam o sırada şiddetle çalan çıngırak, saçı pudralı uşağı utanılası bir aceleyle tilki başını cebine sokup yüzüne yalaka bir ifade takınarak Bay Bantam’ın “Çalışma Odası”na koşmak zorunda bıraktı. Yeri gelmişken; hiçbir şey okumayıp yazmayıp da evinin orta yerinde sıradan bir oturma odasına “Çalışma Odası” demeyen birine siz hiç rastladınız mı?  </p>
			<p class="resim"><span><img alt="029.tif" class="_idGenPageitem-33" src="image/029_fmt.jpeg"/></span>  </p>
			<p class="paragraf">“Buyrun, cevap burda” dedi, geri dönen pudralı kafa. “Malesef biraz fazla büyük gibi.”  </p>
			<p class="paragraf">“Önemli değil” dedi Sam. Küçücük bir zarf içinde uzatılan mektubu aldı. “Takatsiz kalmış bir bedenin dahi taşıyabileceği kadar, ne de olsa...” dedi.  </p>
			<p class="paragraf">“Tekrar görüşmek üzere” diyen uşak ellerini oğuştura oğuştura Sam’in arkasından kapıya kadar yürüdü.  </p>
			<p class="paragraf">“Çok nâziksiniz, bayım” diye karşılık verdi Sam. “Öyle yorup tüketmeyin kendinizi, makul olun. Cemyete neler borçlu olduğunuzu düşünün de lüzumundan fazla çalşıp kendinizi harcamayın. İnsan kardeşleriniz için olabildiğince sakin olmalısınız. Size bir şey olursa herkes ne büyük kayıplara uğrar, onu düşünün!”  </p>
			<p class="paragraf">Bu dokunaklı hitaptan sonra Sam Weller oradan ayrıldı.   </p>
			<p class="paragraf">“Pek acayip bir delikanlı” diye söylendi uşak, Sam Weller’ı nereye koyacağını bilemediğini belli eden bir yüz ifadesiyle arkasından baktı.  </p>
			<p class="paragraf">Sam giderken bir şey demedi. Göz kırptı, başını salladı, gülümsedi, bir daha göz kırptı, bir şeylerin kendisini ziyadesiyle eğlendirdiğini gösteren bir halde şen şatır yürüdü gitti.  </p>
			<p class="paragraf">O akşam saat tam sekize yirmi kala, Teşrifatçılar Başı Angelo Cyrus Bantam hep o aynı peruğu, dişleri, tek camlı gözlüğü, saati ve mühürleri, aynı yüzükleri, aynı gömlek iğnesiyle ve bastonuyla tastamam, Büyük Salon’un kapısı önünde iki tekerli binek arabasından iniyordu. Görünüşünde fark edilebilen yegâne değişiklik, beyaz ipekten astar kaplı, eskisinden daha parlak mavi redingotu, dar siyah pantolonu, siyah ipek çorapları ve topuklu pabuçlarıyla beyaz yeleği, bir nebze de daha fazla koku sürünmüş olmasıydı.  </p>
			<p class="paragraf">Teşrifatçılar Başı, bu kılığıyla, büyük ehemmiyeti haiz mevkiinin kendisine yüklediği ağır vazifeler meyanında ziyaretçileri karşılamak üzere yerini aldı.  </p>
			<p class="paragraf">Bath o günlerde ağzına kadar dolu olduğundan ortalıkta ziyaretçiden ve çaya ödenen altı peniden geçilmiyordu. Dans salonunda, iskambil oynanan uzun salonda, yine iskambil oynanan sekizgen salonda, basamaklarda ve koridorlarda uğuldayan insan seslerine karışan sayısız ayak patırtısı ziyaretçileri şaşkına çeviriyordu. Elbiseler fışırdıyor, tüyler dalgalanıyor, ışıklar parlıyor, mücevherler ışıldıyordu. Dans orkestrasının değil –çünkü o daha çalmaya başlamamıştı– yumuşak minik adımların, berrak ve şen olduğu kadar alçak perdeden ve uslu ama bir kadın sesinden işitilmesi Bath’ta olsun, başka nerde olursa olsun bir ömre bedel kahkahalara karışan musikisi duyuluyordu. Her tarafta şenlikli bir beklentiyle yanıp tutuşan ışıl ışıl gözler vardı; nereye baksan enfes bir siluet kalabalığın arasından olanca zarafetiyle süzülüp geçiyor, o kaybolunca yerini aynı onun gibi incecik, öylesine albenili bir başkası alıyordu.  </p>
			<p class="paragraf">Çay salonunda, oyun masasının başına üşüşmüş tuhaf yaşlı hanımlarla kocamış beylerin günün küçük dedikoduları ve skandalları üzerine şevkle sürdürdükleri yârenlik, bu meşgaleden ne biçim bir haz aldıklarını gösteriyordu. Bunların arasına karışmış, evlendirilecek kızları olan üç dört tane de anne vardı; katıldıkları sohbetten başka bir şeyle ilgilenmez görünürken, arada bir, gençliklerinin kıymetini bilmeleri hususunda anne tembihlerini akıldan çıkarmayarak daha şimdiden eşarplarını nereye koyduklarını bilememekler, eldivenlerini giymekte zorlanmalar, fincanlarını masalarda bırakmalar filan gibi görünüşte çok basit ama tecrübeli oyuncularca şaşılası iyi sonuçlar devşirmeye müsait vesilelerle, gözlerine kestirdikleri kimselerle kırıştırmaya başlamış olan kızlarına kaçamak tedirgin bakışlar fırlatmayı ihmal etmiyorlardı.  </p>
			<p class="paragraf">Kapı ağızlarında ve uzak köşelerde birtakım sersem sepelek genç adamlar öbek öbek toplaşmış, züppeliğin ve ahmaklığın her türlüsünü sergilemekteydiler; kibirleri ve hamâkatlarıyla yakın muhataplarının eğlencesiyken, herkes tarafından pek beğenildiklerini zannetmekten mest olmuş bir halleri vardı. Tanrı’nın aklı başında ve yüreği temiz hiç kimsenin itiraz etmeyeceği en haklı ve merhametli takdiri işte!  </p>
			<p class="paragraf">Ve nihayet bazı arka sıralarda o akşam için mevzi tutmuş oturan, çoktandır âdet görmeyi geride bırakmış bir dizi kızkurusu hanım vardı. Bunlar kendilerine eş bulamadıkları için dans etmedikleri ve iflah olmaz bâkireler olarak damgalanmasınlar diye de iskambil oynamadıkları için kendilerinden ve yakınlarından başka herkesi yerin dibine batırabilir konumdaydılar: Kısacası, herkesi, herkes orada diye yerin dibine batırabiliyorlardı. Şenlikli, parıl parıl, göz alıcı bir sahne; şahane esvaplar içinde insanlar, görkemli aynalar, talk serpili parke döşemeler, çok kollu şamdanlar, mumlar... ve her yerde hazır ve nâzır, sessiz bir nezaketle oradan oraya süzülüp geçen, şuradakilere saygılarını arz eden, burada birini başıyla teklifsizce selamlayan ve herkese gönül alıcı tebessümler dağıtan iki dirhem bir çekirdek Teşrifatçılar Başı Angeleo Cyrus Bantam kendisi!  </p>
			<p class="paragraf">“Çay salonuna bir uğrayın, altı kuruşa ne veriyorlar görün!” dedi Dowler, bağırırcasına yüksek sesle. “Üstüne kaynar su döküp adına çay diyorlar. Afiyet olsun!” Kolunda Bayan Dowler’la, dostlarının önünde ilerleyen Mister Pickwick’e yol gösteriyordu. Mister Pickwick salona girdi; Bantam onu görür görmez kalabalığı yara yara geldi, coşkuyla karşıladı.  </p>
			<p class="paragraf">“Büyük şeref verdiniz, beyfendiciğim! Ne mutlu Bath’a! Bayan Dowler, siz bu mahallin süsüsünüz. Kuş tüyleriniz harikulâde. Tebrikleeer, tebrikler!”  </p>
			<p class="paragraf">Dowler, sesine kuşkulu bir tını katarak, “Burada sosyeteden kimseler var mı?” diye sordu.  </p>
			<p class="paragraf">“O ne demek, efendim! Bath’ın kreması burada! Mister Pickwick, tül türbanlı o hanımefendiyi görüyor musunuz?”  </p>
			<p class="paragraf">“Şu yaşlı şişman hanım mı?” dedi en saf hâliyle Mister Pickwick.  </p>
			<p class="paragraf">“Hışt, sakın, sakın, beyfendi!” dedi Bantam. “Bath’ta kimse şişman ya da yaşlı değildir. O hanım, dul Barones Snuphanuph.”  </p>
			<p class="paragraf">“Sahiden mi?” dedi Mister Pickwick.  </p>
			<p class="paragraf">“Ta kendisi, sizi temin ederim. Aman duyulmasın! Az daha yaklaşın şöyle, Mister Pickwick. Bize doğru gelen o muhteşem kıyafetli genci görüyor musunuz?”  </p>
			<p class="paragraf">“Uzun saçlı ve alnı pek bir basık olanı mı?”  </p>
			<p class="paragraf">“Ta kendisi. Şu sıralar Bath’ın en zengin genci. Lord Mutanhead.”  </p>
			<p class="paragraf">“Demeyin!” dedi Mister Pickwick.  </p>
			<p class="paragraf">“Evet, o! Birazdan kendisinin sesini işiteceksiniz. Benimle konuşacak. Yanındaki öbür beyfendi, kırmızı iç yeleği, siyah bıyıkları olan kişi Asaletli Bay Crushton, çok yakın arkadaşıdır. Nasılsınız Lord hazretleri?”  </p>
			<p class="paragraf">“Burası çok sıcak yahu, Bentam!” dedi Lord hazretleri.  </p>
			<p class="paragraf">“Sahi, çok sıcak, lordum.”  </p>
			<p class="paragraf">“Lanet olsun!” diyerek Asaletli Bay Crushton, Lord hazretlerine destek çıktı.  </p>
			<p class="paragraf">Kısa bir aradan sonra, Asaletli Bay Crushton, “Lord hazretlerinin posta arabasını gördünüz mü” diye sordu Bantam’a. O sessizlikte Lord Mutanhead yüzüne dik dik bakıp Mister Pickwick’i tedirgin etmeye uğraşıyordu; Bay Crushton da, Lord Hazretleri en iyi hangi konuda konuşur acaba diye merak etmekteydi.  </p>
			<p class="paragraf">“Hayır! Olamaz!” dedi TB. “Posta arabası! Ne parlak fikir! Harika!”  </p>
			<p class="paragraf">“Yani bu kadav oluv” dedi Lord hazretleri. “Yeni posta avabasını herkes gövdü sanıvordum. Tekev üzevinde giden en düzgün, en şivin şey. Öyle zavif ki! Kıvmızıya boyanmış. At deseniz, kula.”  </p>
			<p class="paragraf">“Mektup kutusu da var. Sahici! Her şeyi tamam yani” dedi Asaletli Crushton.  </p>
			<p class="paragraf">“Ön tavafta da demir parmaklıklı bir küçük otuvma yevi, sürücü için” diye Lord hazretleri ekledi. “Geçen sabah Bristol’e kadar süvdüm, üstümde kıvmızı vedingot vavdı, iki hizmetkâr çeyrek mil boyunca avkamdan geldiler. İnsanlar hep kulübelevinden fıvlayıp posta avabası mı geldi acaba diye yolumu kestile, yahu! Ne havika, değil mi?”  </p>
			<p class="paragraf">Lord Hazretleri bu anlattıklarına kahkahalarla güldü. Onu dinleyenler de, tabii. Sonra, Lord Mutanhead, yalakası Crushton’ın koluna girip oradan uzaklaştı.  </p>
			<p class="paragraf">“Lord Hazretleri ne hoş bir genç, değil mi?” dedi teşrifatçıların başı.  </p>
			<p class="paragraf">“Öyle görünüyor” dedi Mister Pickwick, alay edercesine.  </p>
			<p class="paragraf">Dans başlamıştı. Gerekli talimatlar verilmiş, ön hazırlıkların hepsi yapılmıştı. Angelo Bantam, Mister Pickwick’in yanına geldi, birlikte oyun salonuna doğru yürüdüler.  </p>
			<p class="paragraf">İçeri girecekleri sırada dul Barones Snuphanuph ile çok yaşlı ve vist oyuncusu görünüşlü iki hanımefendi daha, boş bir oyun masasının etrafında dolanıp duruyorlardı. Angelo Bantam’ın yanında Mister Pickwick’i görünce, tam işte dördüncü olacak kişi diyesiye bakıştılar.  </p>
			<p class="paragraf">“Sevgili Bantam” dedi dul barones, sesinde kandırıkçı bir ihtizazla, “şu masayı tamamlayacak düzgün birini bulun bize, ne olur, hadi göreyim sizi!” O anda Mister Pickwick bir başka yere bakıyordu; barones başıyla onu gösterip mânâlı mânâlı kaşlarını çattı.  </p>
			<p class="paragraf">“Dostum Mister Pickwick fevkalade sevinecektir, hanfendi, eminim” dedi imayı hemen anlayan TB. “Mister Pickwick. Barones Snuphanuph... Bayan Albay Wigsby... Matmazel Bolo.”  </p>
			<p class="paragraf">Mister Pickwick hanımların her biri önünde eğildi ve ellerinden kurtulamayacağını anlayarak kaderine razı oldu. Mister Pickwick’le Matmazel Bolo, Barones Snuphanuph ile Bayan Albay Wigsby karşılıklı yerlerini aldılar.  </p>
			<p class="paragraf">İkinci el dağıtıldıktan hemen sonra koz açıldığı sırada iki genç kız daldı odaya; Bayan Albay Wigsby’nin iskemlesinin her bir yanında dikilip o el bitinceye kadar sabırla beklediler.  </p>
			<p class="paragraf">“Evet, Jane, ne var?” dedi Bayan Albay Wigsby, kızlardan birine dönerek.  </p>
			<p class="paragraf">Kızların daha güzel ve daha genç olanı, “Bay Crawley’lerin en genciyle dans edebilir miyim diye sormaya geldim, anneciğim” diye fısıldadı.  </p>
			<p class="paragraf">Anne kızdı. “O nasıl şey öyle, Jane, nasıl düşünebiliyorsun böyle bir şeyi?” dedi. “Babasının sadece, o da kaydı hayat şartıyla, sekiz yüz sterlinden fazla geliri olmadığını hiç işitmedin mi? Utandırıyorsun beni. Katiyen olmaz!”  </p>
			<p class="paragraf">“Anne” diye fısıldadı öbür kız, kardeşinden çok daha ileri yaşta, yapmacıklı, yavan bir şeydi, “Lord Mutanhead’le tanıştırıldım. Nişanlı olmadığımı zannettiğimi söyledim, anne!”  </p>
			<p class="paragraf">Bayan Albay Wigsby yelpazesiyle kızının çenesine dokundu. “Çok şekersin, canımın için. Her zaman güvenilir sana. O inanılmaz zengin. Aferin, hayatım!”dedi.  </p>
			<p class="paragraf">Böyle diyerek büyük kızını hararetle öptü ve öbürüne çatık kaşlı çatık kaşlı bakıp oyun kâğıtlarını düzmeye koyuldu.  </p>
			<p class="paragraf">Zavallı Mister Pickwick! Üç usta iskambil oyuncusu kadınla hiç oyuna oturmamıştı o güne kadar. O kadar sert ve hesaplıydılar ki, gözü korktu. Yanlış kâğıt oynayacak olsa her seferinde Matmazel Bolo yiyecek gibi bakıyordu ona; doğrusunu attığına emin olmak için azıcık durakladığında Barones Snuphanuph hemen kendini arkaya atarak Bayan Albay Wigsby’ye sabırsızlık ve acıma karışımı bir bakışla tebessüm ediyordu; Bayan Albay Wigsby de buna, oyuna devam edecek mi acaba diye merak ettiğini belirtmek istermiş gibi omuzlarını silkip öksürmekle karşılık veriyordu. Sonra, bir elin bitiminde, Matmazel Bolo surat asıp sitemkâr bir iç çekişle Mister Pickwick’in niçin o karo ile karşılık vermediğini ya da sinekle açmadığını veya maçayı harcayıp kupayı fines yapmadığını veya yüksek koza gitmediğini ya da niye as çıkarmadığını yahut kralı sıkıştırmadığını filan sorup duruyordu. Mister Pickwick bütün bu ağır ithamlar karşısında kendini haklı gösterecek hiçbir şey söyleyecek halde değildi; oyun çoktan aklından çıkmıştı. Üstelik masanın başına dikilip onu seyredenler oluyor, o buna fena halde bozuluyordu. Bu da yetmiyormuş gibi, masanın yakınlarında Angelo Bantam ile, evlenmemiş ve bir hayli de evlere şenlik olduklarından ola ki ortalarda kalmış bir dans arkadaşı bulurlar umuduyla Teşrifatçı Başı’nın etrafında dört dönen Matinter kız kardeşler arasında dikkatini dağıtan konuşmalar oluyordu. Bütün bunlar, sürekli gidip gelmelerin gürültüsü ve araya girmesiyle üst üste binince Mister Pickwick’in oyununu çok kötü etkiledi; kâğıtlar da hep ona karşıydı. Saat on biri on geçe oyunu bıraktıkları vakit Matmazel Bolo masadan aşırı sinirlenmiş bir halde kalktı ve gözlerinden yaşlar aka aka bir tahtırevanla taşınarak doğru evine gitti.  </p>
			<p class="paragraf">Dostları Mister Pickwick’in yanına gelip hiç bu kadar hoş bir gece geçirmemiş olduklarını söylediler. Hep birlikte Beyaz Geyiğe gidildi ve Mister Pickwick’in orada sıcak bir şeyler içip hislerini yatıştırdıktan sonra yatağına girmesiyle uykuyakalması bir oldu.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-63-backlink" id="footnote-225-63">63</a>	Bath. İngiltere’nin batısında çok ünlü bir su şehri. Romalılardan kalma hamam ve su yollarıyla dikkati çeken sosyetik bir eğlence merkeziydi. (18. ve 19. yüzyıllar) Bugün de öyledir. (ç.n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-64-backlink" id="footnote-225-64">64</a>	Moses... Londra ile Bath arasında gidip gelen posta arabalarının işletmecisiydi. Ayrıca Bath’taki Beyaz Geyik Hanı’nın da sahibi. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-65-backlink" id="footnote-225-65">65</a>	Aristokratik görenekleriyle tanınan, çok eskiden kalma ünlü bir okul. (ç. n.)</p>
				</div>
			</div>
		</div>
	</body>
</html>