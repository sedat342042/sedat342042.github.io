<html xmlns="http://www.w3.org/1999/xhtml">
	<head>
		<title>6-36</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-38">FASIL 37  </p>
			<p class="arabaslik_orta ParaOverride-9">Sam Weller’ın yokluğunu dâvet üzerine katıldığı   </p>
			<p class="arabaslik_orta ParaOverride-9">bir akşam yemeğine atıfla açıklıyor ve Mister Pickwick’in   </p>
			<p class="arabaslik_orta ParaOverride-9">onu büyük ehemmiyet ve nezaketi haiz bir   </p>
			<p class="arabaslik_orta">misyonla nasıl görevlendirdiğini anlatıyor<span class="CharOverride-9">  </span></p>
			<p class="paragbas">Olaylarla dolu o günün sabahında Bayan Craddock, “Bay Weller, size bir mektup var” dedi.   </p>
			<p class="paragraf">“Çok tuhaf! Ne oldu acaba? Tanışlarım içinde mektup yazabilen birisi olduğunu hiç hatırlamıyorum da” dedi Sam.   </p>
			<p class="paragraf">“Beklenmeyen bir olay olmuş olabilir” dedi Bayan Craddock.   </p>
			<p class="paragraf">Sam kuşkuyla başını salladı. “Benim bir tanışımın mektup yazması için mutlaka beklenmedik bir şey olmuş olmalı” dedi. “En azından, tabii afet gibi bi şey, hafakanlar basan delikanlının dediği gibi.” Sonra adrese baktı. “Benim moruk olamaz bu. Ben onu bilirim, o hep büyük harflerle yazar. Yazı yazmasını bilet gişelerindeki o koskocaman ilanlardan öğrenmiştir. Çok tuhaf. Nerden gelmiş olabilir bu mektup?”   </p>
			<p class="paragraf">Sam bunları söylerken, bir yazılı bildirimin kimden geldiğini bilemeyen birçok kimsenin yaptığını yaptı: Mühüre baktı, sonra kâğıdın önüne ve arkasına, daha sonra iki yanına baktı, bunun ardından başlığına baktı; son bir umutla, içine de bakarsa belki ne yazdığını orada göreceğini düşündü.   </p>
			<p class="paragraf">“Kenarı yaldızlı kâğıda yazılmış” dedi, mektubu açarken, “balmumu dökülerek üzerine bir anahtar ucu bastırmış, mühürlemişler. Dur bakalım neymiş?” Ve ciddi mi ciddi bir suratla, aşağıda yazılanları çat pat okudu:   </p>
			<p class="paragraf">“Bath’lı seçkin bir uşaklar çevresi Bay Weller’a sitayişlerini sunar ve kendisini bu akşam garnitürlü kuzu yahnisi ziyafetine dâvet eder. Servis saat tam dokuzu buçuk geçe başlayacaktır.”   </p>
			<p class="paragraf">Bu not bir başka notun içine konulmuştu. Orada şunlar yazılıydı: “Bay Weller’la müşterek tanışları Bay Bantam’ın evinde birkaç gün önce karşılaşmaktan fevkalade mutlu olan Bay John Smauker, Bay Weller’dan ilişikteki dâvetiyeyi kabul etmelerini rica eder. Bay Weller saat dokuzda Bay John Smauker’a uğrayacak olursa, Bay John Smauker Bay Weller’ı dostlarına takdim etmekten fevkalade bahtiyar olacaktır. (İmza) John Smauker”   </p>
			<p class="paragraf">Zarfın üzerinde, “Mister Pickwick yanında Bay Weller” yazılıydı; sol köşede, parantez içinde, mektubu getiren kişiye hitaben “servis zili” yazıyordu.   </p>
			<p class="paragraf">“Bu ne, yahu?” dedi Sam. “Yok artık! Kuzu yahnisine ziyafet dendiğini hiç işitmediydim. Fırında olsa ne diyecekler acaba?”   </p>
			<p class="paragraf">Yine de fazla uzatmadan hemen Mister Pickwick’in yanına çıktı, o akşam izin almak istediğini söyledi. İsteği kabul edildi.   </p>
			<p class="paragraf">Sam Weller bu izinle ve yanına aldığı sokak kapısı anahtarıyla, buluşma saatinden az önce yola çıkarak Queen Square’e doğru âheste adımlarla yürümeye koyuldu. Oraya ulaşır ulaşmaz John Smauker’ı görünce çok sevindi. Smauker az ötede saçları pudralı kafasını bir lamba direğine dayamış, kehribar bir ağızlıkla puro tüttürüyordu.   </p>
			<p class="paragraf">Şapkasını zarif bir hareketle havaya kaldırırken öbür elini karşısındakini küçümser bir ince edâyla havaya savurdu. “Nasılsınız, dostum?” dedi.   </p>
			<p class="paragraf">“Eh, azcık kendime gelmiş sayılırım” dedi Sam. “Siz kendinizi nasıl hissediyorsunuz, azzim?”   </p>
			<p class="paragraf">“Çok iyi değil” dedi John Smauker.   </p>
			<p class="paragraf">“Çok çalışıyorsunuz. Ondandır” dedi Sam. “Anlamıştım hâlinizden. Nereye kadar ama..? Koşturmayın böyle delicesine, yazıktır.”  </p>
			<p class="paragraf">“Ondan değil de, asıl ucuz şaraptan, Bay Weller” dedi Smauker. “Maalesef biraz dağıttım kendimi.”   </p>
			<p class="paragraf">“Yaa? O fena işte.”   </p>
			<p class="paragraf">“Yoldan çıkıyor ama insan, Bay Weller, n’apacaksınız!”   </p>
			<p class="paragraf">“Yaa, tabii.”   </p>
			<p class="paragraf">John Smauker içini çekti. “Cemiyet hayatının tam göbeğindeki girdaba kapıldık işte bir kere.”   </p>
			<p class="paragraf">“Di mi, çok feci.”   </p>
			<p class="paragraf">“Hep böyle oluyor. Kader sizi cemiyet hayatına ve bir resmi pozisyona sürüklemişse, başkalarının karşılaşmadığı tehlikelerle yüz yüze gelmeye hazır olacaksınız, yok başka çaresi, Bay Weller.”   </p>
			<p class="paragraf">“Aynen amcamın dediği gibi, kendisi cemiyet hayatına karıştığında” dedi Sam. “İhtiyar çok haklıydı, çünkü üç ay içinde içkiden öldü.”   </p>
			<p class="paragraf">Smauker kendisinin sözü geçen ölmüş bir kimseye bu şekilde benzetilmesine bozulur gibi oldu; fakat Sam’in yüzünde kıl kıpırdamadığını görünce tuttu kendini, yumuşadı.   </p>
			<p class="paragraf">“Artık yürüsek iyi olacak” diyerek, derin mi derin bir saat cebinin en dibinden gün yüzüne çıkardığı bakır bir saate baktı. Saat, ucuna bir bakır anahtar iliştirilmiş bir kaytana bağlıydı.   </p>
			<p class="paragraf">“İyi olur, yoksa kuzu çok piş’cek, ziyan ol’cak” dedi Sam.   </p>
			<p class="paragraf">Anacaddeye doğru yürürlerken yol arkadaşı, “Sulardan hiç içtiniz mi, Bay Weller?” diye sordu.   </p>
			<p class="paragraf">“Bi kere.”   </p>
			<p class="paragraf">“Nasıl buldunuz?”   </p>
			<p class="paragraf">“Hiç hoş değildi.”   </p>
			<p class="paragraf">“Haa, kalibat tadından hazzetmediniz galiba?”   </p>
			<p class="paragraf">“Orasını bilmem ama çok fazla ısınmış ütü gibi bir tadı vardı sanki” dedi Sam.   </p>
			<p class="paragraf">John Smauker, küçümseyici bir bakışla, “Tamam işte” dedi. “Kalibat tadı odur zaten.”   </p>
			<p class="paragraf">“Öyliyse hiç de anlamlı bir laf değilmiş. Belki öyledir de kimyayla filan başım hoş değildir, bi şey diyemem.” Ve tam burada Sam ıslık çalmaya başlayınca Smauker ıslık sesinin dayanılmaz bayağılığından duyduğu ıstırapla dehşete kapıldı.   </p>
			<p class="paragraf">“Koluma girmek istemez miydiniz?” dedi.   </p>
			<p class="paragraf">“Teşekkür ederim, çok nâziksiniz ama size mâni olmıyım” dedi Sam. “Ellerimi cebime komayı severim de... eğer bir mahzuru yoksa?” Böyle deyip dediği gibi yaptı ve ıslığı daha bir şiddetle üfürdü.   </p>
			<p class="paragraf">“Şuradan” dedi yeni arkadaşı, “çok kalmadı.” Bir yan sokağa saparlarken bir hayli ferahlamıştı.   </p>
			<p class="paragraf">“Öyle mi?” dedi Sam, Bath’ın kalburüstü uşaklarına bu kadar yaklaşmış olduğunun açıklanmasından fazla bir heyecana kapılmaksızın.   </p>
			<p class="paragraf">“Evet, hiç telaşlanmanıza lüzum yok, Bay Weller.”   </p>
			<p class="paragraf">“Niçin telaşlanacakmışım ki?”   </p>
			<p class="paragraf">“Çok şahane üniformalar göreceksiniz. Belki bazı arkadaşları biraz fazla havalı bulacaksınız ama size çabuk ısınırlar.”  </p>
			<p class="paragraf">“Eksik olmasınlar” dedi Sam.   </p>
			<p class="paragraf">“Ve biliyor musunuz, yabancı olduğunuz için belki üzerinize varabilirler ilk başta” dedi Smauker, alabildiğine himayekâr, âlicenap bir bakışla.   </p>
			<p class="paragraf">“Aşırı gaddarlık etmezler ama di mi?”   </p>
			<p class="paragraf">“Yok, yok” dedi Smauker, gaddarlığın ucunu gösterip sonra işi efendiliğe vurarak. “Bazı komik köpekler var aramızda, insana sataşmadan edemezler. Siz bakmayın onlara, hiç oralı olmayın.”   </p>
			<p class="paragraf">“O biçim zekâ salvoları karşısında sağlam durmaya gayret et’cez artık.”   </p>
			<p class="paragraf">“Çok doğru” dedi Smauker, yine himayekâr bir havaya bürünerek. “Ben de hep arkanızda olurum zaten.”  </p>
			<p class="paragraf">Gide gide küçük bir manav dükkânının önüne gelmişlerdi. Smauker içeri girdi. Sam onu takip etti ve yol arkadaşının arkasında kalır kalmaz kendini tutamadı, ağzı kulaklarına varırcasına sırıtmaya, ta içinden kopup gelen başka bazı neşe ve keyif alametleri sergilemeye koyuldu.   </p>
			<p class="paragraf">Manav dükkânının içinden geçip arkasındaki küçük koridorda şapkalarını basamaklara bıraktıktan sonra küçük bir salona girdiler. Ve işte orada Sam, karşılaştığı sahnenin ihtişamı karşısında şaşakaldı.   </p>
			<p class="paragraf">Salonun ortasında iki masa yan yana getirilmiş, üstleri değişik zamanlardan kalma, değişik tarihlerde yıkanmış ve alabildiğince yekpare görünecek tarzda yan yana konulmuş üç dört kumaş parçasıyla örtülmüştü. Kumaşların üzerine altı ya da sekiz kişi için çatal bıçak konulmuştu. Bıçak saplarından bazısı yeşil, bazısı kırmızı, birkaçı sarıydı; çatalların hepsi simsiyah olduğundan renk bileşimi son derece çarpıcıydı. Şömine paravanının arkasında dâvetli sayısı kadar tabak ısınmaya konulmuştu, önünde dâvetliler ısınmaktaydılar. İçlerinde uzun kuyruklu, parlak pas rengi redingotu ve göz alıcı ateş kırmızısı pantolonuyla oldukça şişman bir adamın önde gelen en önemli kişi olduğu anlaşılıyordu; başında üç köşe şapkasıyla sırtını ateşe dönmüş duruyordu. Daha yeni gelmiş olmalıydı, çünkü şapkasını başından çıkarmamış olduğu gibi, elinde kendi mesleğinden olanların araba çatıları üzerine doğru eğik vaziyette tuttukları o uzun değneklerden biri vardı.   </p>
			<p class="paragraf">“Smauker, oğlum, ver elini” dedi üç köşe şapkalı şahıs.   </p>
			<p class="paragraf">Smauker sağ elinin serçe parmağının en uç boğumunu üç köşe şapkalı adamınkine takarak onu çok iyi gördüğüne çok sevindiğini söyledi.   </p>
			<p class="paragraf">“Eh, işte, iyi göründüğümü söylüyor herkes” dedi üç köşe şapkalı adam, “ama nasıl oluyor ben de şaşıyorum. İki haftadır her gün iki saat bizim kocakarıya refakat etmekteyim; onun o kahrolası lavantarengi köhne çulunun sırtında ne biçim kopçalanmış olduğunu arkadan seyredip durmak insanı ömür boyu hafakanlara boğmuyorsa maaşımın dörtte birini kessinler, razıyım.”  </p>
			<p class="paragraf">Orada bir araya gelmiş sosyete seçkinleri bu sözlere kahkahalarla güldüler. Kenar süsleri arabacı tarzı sarı yelek giymiş birisi, yanındaki ince kumaştan kısa paçalı yeşil pantolonlunun kulağına, bu gece Tuckle’ın keyfinin pek bir kıyak olduğunu fısıldadı.  </p>
			<p class="paragraf">“Ha, bu arada” dedi Tuckle, “Smauker, aslanım, sen...” Cümlenin sonu Smauker’ın kulağına fısıldandı.   </p>
			<p class="paragraf">“Hay Allah, unuttum yahu!” dedi Smauker. “Beyler, dostum Bay Weller!”   </p>
			<p class="paragraf">Tuckle, “Ateşten uzak kaldınız, Weller, kusura bakmayın. Üşümüyorsunuz ya?” dedi.   </p>
			<p class="paragraf">Sam, “Yok, ne münasebet, ateş parçası” diye karşılık verdi. “Hava o biçim ayaz olmadan kim üşür sizin karşınızda? Resmi bir yerde bekleme odası şöm’nesi önüne konulsaydınız kömürden tasarruf edilirdi.”   </p>
			<p class="paragraf">Bu sert karşılık Bay Tuckle’ın kırmızı üniformasına az çok kişisel bir atıf içeriyormuş gibi göründüğünden, o zât birkaç saniye pek haşmetli bir tavır takınır gibi oldu, sonra ateşin önünden ağır ağır çekilerek yüzünde zoraki bir gülümsemeyle, esprinin hiç de fena olmadığını söyledi.   </p>
			<p class="paragraf">“Öyle düşündüğünüz için çok teşekkür ederim” dedi Sam. “Gide gide anlaş’caz sanıyorum. Az sonra daha bi iysini denerim.”   </p>
			<p class="paragraf">Bu noktada, parıl parıl turuncu kadife giysiler içinde bir adamın içeri girmesiyle sohbet yarıda kesildi. Yeni gelenin yanında morlara bürünmüş, göz alıcı çoraplarıyla pek övündüğü belli olan bir başka seçkin kişi vardı. İkisi birden öncekilerce karşılanıp ağırlandılar ve Bay Tuckle yemeğe başlanmasını oya koydu. Teklifi oy birliğiyle kabul edildi.   </p>
			<p class="paragraf">Manav ve karısı sofraya kapari soslu şalgam ve patatesle sıcacık haşlanmış bir koyun budu koydular. Tuckle masanın bir başına oturdu; turuncu kadifeli adam öbür başa geçti. Manav, tabak servisi için ellerine güderi eldivenler geçirip Tuckle’ın iskemlesinin arkasında yerini aldı.   </p>
			<p class="paragraf">“Harris” dedi Tuckle, buyurgan bir sesle.   </p>
			<p class="paragraf">“Buyrun, efendim” dedi manav.   </p>
			<p class="paragraf">“Eldivenlerini giydin mi?”   </p>
			<p class="paragraf">“Giydim, efendim.”  </p>
			<p class="paragraf">“Kaldır kapağı o zaman!”   </p>
			<p class="paragraf">“Peki, efendim.”   </p>
			<p class="paragraf">Manav kendine söyleneni yerine getirerek ezile büzüle bir servis bıçağı uzattı Tuckle’a. Bunu yaparken, tesadüf bu ya, esneyeceği tuttu.   </p>
			<p class="paragraf">“Bu ne demek oluyor şimdi, bayım?” diye Tuckle serteldi.   </p>
			<p class="paragraf">Manavın eli ayağı boşandı.   </p>
			<p class="paragraf">“Çok özür dilerim, efendim, hiç istemeden oldu. Dün gece çok geç yattım da...” dedi.   </p>
			<p class="paragraf">“Senin hakkında ne düşündüğümü söyliyim mi sana, Harris?” dedi Tuckle, büyüklene büyüklene. “Sen hayvanın tekisin!”   </p>
			<p class="paragraf">“N’olur hakkımda sert hüküm vermeyin, beyler” dedi manav. “Sizlere çok, pek çok minnettarım bana getirdiğiniz işlerden dolayı. Ayrıca, servise yardımcı olma gibi durumlardaki tavsiyeleriniz için de, efem. Umarım hizmetlerimden memnun kalıyorsunuzdur.”   </p>
			<p class="paragraf">“Kalmıyoruz, efem” dedi Tuckle, “hiç kalmıyoruz! Daha iyi olmalı.”  </p>
			<p class="paragraf">“İhmalkâr bir hayta gibi görüyoruz seni” dedi turunculu şahıs.   </p>
			<p class="paragraf">“Ve de adi bir soyguncu!” diye ekledi yeşil pantolonlu.   </p>
			<p class="paragraf">“İflah olmaz bir alçak!” dedi mor giysili.   </p>
			<p class="paragraf">Zavallı manav, zulmün asgari boyutta bir tezahürü mahiyetinde kendisine yakıştırılan bu sıfatlar karşısında başını eğdi kaldı. Herkes kendi üstünlüğünü vurgulama niyetine söyleyeceğini söyledikten sonra, Tuckle koyun budunu kesip doğrayarak dâvetlilere paylaştırmaya koyuldu.   </p>
			<p class="paragraf">Akşamın bu önemli işi daha yeni başlamışken hızla kapı açıldı ve kurşuni düğmeli açık mavi kostüm kuşanmış bir başkası çıkageldi.   </p>
			<p class="paragraf">“Kurallara aykırı ama bu!” dedi Tuckle. “Çok geç. Çok geç.”   </p>
			<p class="paragraf">“Kusur bende değil, kesinlikle” dedi mavi kostümlü adam. “Arkadaşlar versin hükmü. Bir sevda meselesi, tiyatroda bir randevu.”   </p>
			<p class="paragraf">“Peki, madem öyle” dedi Turuncu Pelüş.   </p>
			<p class="paragraf">“Doğru söylüyorum, namusum hakkıyçün” dedi mavili. “Kızların en gencini saat onda gidip evden almaya söz vermiştim. Öyle bulunmaz bi güzel ki, hayallerini yıkmaya gönlüm razı olmadı, hakkaten yani. Benim bu meclise saygıda hiçbir kusurum olamaz, beyler, orası öyle, ama işin içine kadın meselesi girince her şey değişir.”   </p>
			<p class="paragraf">“O cânipte bi şeyler döndüğünden şüpheleniyordum zaten” dedi Tuckle, yeni gelen Sam’in yanına yerleşirken. “Arabaya binip ederken omuzuna biraz fazla yaslandığını fark etmedim değil birkaç kere.”  </p>
			<p class="paragraf">“Ne münasebet, Tuckle, deme öyle” dedi Mavili. “Bana haksızlık ediyorsun. Bir iki arkadaşa, onun tapınılacak bir yaratık olduğunu söylemiş olabilirim; iki üç evlenme teklifini açık bir neden belirtmeden reddettiğini de, ama yok, hayır, hakkaten hayır, Tuckle... yabancıların da önünde, üstelik. Doğru değil, yapma bunu! Nezaket, arkadaşım, nezaket...” Ve mavili adam cebinden mendilini çıkararak ceket yenlerini düzeltti, sanki isterse daha söyleyeceği başka şeyler de varmış da, namus belasına susuyormuş gibi bir baş hareketiyle kaşlarını çattı durdu bir süre.   </p>
			<p class="paragraf">Mavili adam, sarıya bakar saçları, dik ve serbest tavırlı uşak hâli, kabadayı havası ve küstah çehresiyle, içeri girer girmez Sam Weller’ın bilhassa dikkatini çekmişti. Sonradan böylesi özellikleri de ortaya çıkınca Sam onunla tanışıklığı ilerletmeye daha da istekli oldu. Kendine has pervasızlığıyla hemen söze girdi.   </p>
			<p class="paragraf">“Sağlığınıza, efem” dedi. “Muhabbetinizi sevdim. Çok hoş, bana kalırsa.”   </p>
			<p class="paragraf">Mavili, hep alışık olduğu bir iltifatla karşılaşmış gibi gülümsedi ve onu beğendiğini belli eder bir ifadeyle Sam’e bakarak, birbirlerini tanıyacaklarını ümit ettiğini, çünkü methetmek gibi olmasın ama onun (Sam’in) çok iyi huylu bir genç ve tam da kendi gönlünce bir kimse gibi göründüğünü söyledi.   </p>
			<p class="paragraf">“Çok iyisiniz, bayım” dedi Sam. “Şanslıymışsınız doğrusu.”  </p>
			<p class="paragraf">“Nasıl yani?”   </p>
			<p class="paragraf">“O genç bayan” dedi Sam. “Neyin ne olduğunu biliyor besbelli. Tabii ya!” Gözlerinden birini yumdu, Mavilinin gururunu alabildiğine okşayan bir hareketle başını iki yana salladı.   </p>
			<p class="paragraf">“Kurnaz birine benziyorsunuz, Bay Weller” dedi Mavili.   </p>
			<p class="paragraf">“Yok, canım” dedi Sam. “Sizden âlâsı olmasın. Benden çok sizi alakadar eder... azgın boğa yoldan aşağı gelirken bahçe duvarının doğru yanında duran adamın yanlış yanında durana dediği gibi...”   </p>
			<p class="paragraf">“Yani ne diyeyim bilmem ki, Bay Weller, kızcağız havamdan ve tarzımdan etkilenmişe benziyor.”   </p>
			<p class="paragraf">“Aksi mümkün değilmiştir, bana sorarsanız.”   </p>
			<p class="paragraf">Bahtı açık Mavili, yelek cebinden bir kürdan çıkardı. “Sizin tezgâhta da var mı öyle ufak tefek bi numara?” dedi.   </p>
			<p class="paragraf">“Tam sayılmaz. Benim işimde kızlara yer yok. Olsaydı elbette işi pişirirdim biriyle. Şimdiki halde bir hanım markizden aşağısıyla bir işim olacağını sanmıyorum. Asalet unvanı olmasa da büyük mülk sahibi bir genç hatunla takılabilirim belki, bana çılgınca âşık olursa, ama yoksa, ı-ıh...”   </p>
			<p class="paragraf">“Tabii ki, Bay Weller, tabii ki” dedi Mavili. “Uğraşmaya değmez, biliyor musunuz? Hem biz biliriz, di mi, Bay Weller, yani bizim gibi kurtlar demek istiyorum, ha, Bay Weller? Parlak bir üniforma eninde sonunda kadınları mutlaka cezbeder. Zaten, laf aramızda, bu meslekten olmanın başka ne gibi bir hoşluğu olabilir ki, di mi?”   </p>
			<p class="paragraf">“Çok doğru” dedi Sam. “Öyledir.”   </p>
			<p class="paragraf"> Bu mahrem ikili sohbet tam bu noktaya vardığı sırada herkesin önüne birer kadeh konuldu ve dükkân kapanmadan herkes istediği içkiyi söyledi. Partinin önde gelen zarifleri, Mavili ile Turuncu Pelüş “soğuk <span class="CharOverride-7">bôl</span>” istediler; diğerlerinin tatlı su katılı cin içmeyi tercih ettiği görüldü. Sam, manavın arsız bir lavuk olduğunu söyleyerek büyük bir kâse sıcak şarap isteyince seçkinlerin gözünde itibarı bir hayli arttı.   </p>
			<p class="paragraf">“Beyler” dedi Mavili, tam numunelik züppe havalarında, “şimdi de kadehlerimizi hanımlara kaldırmayı teklif ediyorum. Haydi!”   </p>
			<p class="paragraf">“Bravo, bravo!” dedi Sam. “Genç patron’çelere!”   </p>
			<p class="paragraf">Bunun üzerine, “Usul, usul!” diye bağıranlar oldu. John Smauker, Weller’ı bu dostlar meclisine takdim eden kişi olarak, biraz önce kullandığı kelimenin parlamento adabına uygun düşmediğini kendisine (Weller’a) bildirmesine müsaade istedi.   </p>
			<p class="paragraf">“Hangi kelimeydi o, bayım?” diye sordu Sam.   </p>
			<p class="paragraf">“Genç kızlar, bayım” dedi Smauker, göz korkutucu bir kaş çatışıyla. “Biz burda o tür ayrımlar tanımıyoruz.”   </p>
			<p class="paragraf">“Ha, çok iyi” dedi Sam, “öyliyse sözümü düzeltir, şirin yaratıklar derim ben de onlara, Ateş Parçası eğer izin verirse...”   </p>
			<p class="paragraf">Kısa yeşil pantolonlu zâtın zihninde, kurallara göre başkana “Ateş Parçası” denilip denilemeyeceği hususunda bir kuşku uyanmış olmasına rağmen, dostlar meclisi başkanınkinden ziyade kendi haklarını korumayı yeğlediğinden, konu gündeme alınmadı. Üç köşe şapka giyen adam diş bileye bileye uzunca bir süre baktı Sam’e, fakat sonunda kendi başına gelecekleri düşünerek ses etmemeyi seçti.   </p>
			<p class="paragraf">Kısa bir sessizlik oldu. Derken, etekleri topuklarına kadar inen nakışlı bir palto ve bacaklarının yarısını sıcak tutan aynı kumaştan yelek giymiş bir şahıs, su katılı cinini şiddetle karıştırmayı kesip bir gayret ayağa kalktı ve dostlara birkaç söz söylemek istediğini bildirdi. Bunun üzerine, üç köşe şapkalı zât, çok uzun paltolu zâtın söyleyeceği ne varsa dinlemekten, hiç şüphe yok, ziyadesiyle hoşnut olacağını beyan etti.   </p>
			<p class="paragraf">“Maalesef arabacı olduğumdan ve de bu nefis ziyafetlere sadece şeref üyesi olarak dahil ediliyor olmamdan dolayı, beyler, kalkıp konuşmakta tereddüt etmedim değil” diye söze başladı paltosu topuklarına kadar inen adam. “Mamafih, bilgime ulaşan, ya da gündelik görüş ufkum içinde vukuu bulan diyebileceğim, elim bir durumu sizlere bildirmem icap ettiğini –tabir caizse bu hususta âdeta kendimi köşeye kıstırılmış addettiğimi– hissetmekteyim... Beyler, dostumuz Bay Whiffers (oradakiler hep turunculara bürünmüş adama baktılar) istifa etmiştir!”  </p>
			<p class="paragraf">Bunu işiten herkes hayretler içerisinde kaldı. Her bir dostlar meclisi üyesi yanındakinin yüzüne baktı, sonra bakışlarını ayakta duran arabacıya çevirdi.   </p>
			<p class="paragraf">“Sizler için hakkaten sürpriz olmuş olabilir, beyler” dedi arabacı. “Verdiğimiz onca hizmete vâki bu tamiri imkânsız kaybın esbab-ı mucibesini ben söylemeyeceğim, fakat Bay Whiffers’dan takdirkâr dostlarının istifadesi için bize bizzat anlatmasını rica ediyorum.”   </p>
			<p class="paragraf">Teklif hararetli alkışlarla onaylanınca Whiffers derdini anlattı. Az önce istifa etmiş olduğu işinden hiç ayrılmamış olmayı muhakkak ki çok isterdi. Üniforma müthiş şık ve pahalıydı, ailenin hanım fertleri çok hoş insanlardı; ondan beklenen hizmet de –doğruyu söylemek boynunun borcuydu– o kadar ağır değildi. Görevi, esas itibariyle, mümkün olduğu kadar uzun bir süre hol penceresinden dışarıya bakmaktı; bunu bir başka hizmetliyle birlikte yapıyorlardı, o da istifa etmişti. Birazdan anlatmaya başlayacağı üzücü ve iğrenç teferruattan dostları esirgemeyi çok isterdi ama, kendisinden bir açıklama talep edildiğine göre, yapabileceği bir şey yoktu. Cesaretle ve net olarak açıklamak zorundaydı: Kendisinden söğüş et yemesi istenmişti.   </p>
			<p class="paragraf">Bu itirafın, dinleyenlerde doğurduğu tiksinti tasavvur edilebilir gibi değildi. Homurdanmalar ve ıslıklarla karışık “Lanet olsun!” feryatlarının bir çeyrek saat kadar ardı arkası kesilmedi.   </p>
			<p class="paragraf">Bay Whiffers daha sonra bu hakaretin, kısmen, kendisinin çok şeye tahammül eder, uzlaşmacı mizacına bağlanabileceğini düşündüğünü sözlerine ekledi. Bir keresinde tuzlanmış tereyağı yemeye rıza göstermiş olduğunu çok iyi hatırlıyordu; hattâ evde âniden herkes hastalandığı için ikinci kata bir kova kömür taşıyacak kadar kendini kaybettiği olmuştu. Kusurlarını böyle samimiyetle itiraf etmiş olmakla kendini dostlarının gözünde küçük düşürmemiş olduğunu düşünmek isterdi; eğer öyle olduysa, şu demin sözünü ettiği en son onur kırıcı, kahpe tecavüzden ânında infial beyan etmiş olmakla dostlarının takdirlerine yeni baştan mazhar olacağına inanıyordu.   </p>
			<p class="paragraf">Bay Wiffers’ın konuşması takdir çığlıklarıyla karşılandı; hep birden bahtsız mazlumun sağlığına coşkulu kadehler kaldırıldı. Zulüm kurbanı, herkese teşekkür etti ve kadehini misafirleri Bay Weller’a kaldırdı: Kendisini yakinen tanımak zevkini henüz tatmamıştı ama Bay John Smauker’ın arkadaşı olması, nerede olursa olsun herhangi bir şayanı itimat insanlar topluluğunda yer almasına elverir tavsiye mektubuydu. Bu nedenle, Bay Weller’ın sağlığına usule uygun merasimle kadeh kaldırmayı çok arzu ederdi... eğer dostları şarap içiyor olsalardı. Bu defa, ama, sert içki alıyorlardı: Kendisi ise, her “Şerefe!” denildiğinde bir bardak içkiyi devirmek o kadar uygun düşmeyeceği için, âdetten olan ayrı ayrı bütün “şerefe”lere mahsuben tek bir defa kaldıracaktı kadehini.  </p>
			<p class="paragraf">Bu konuşma sona erince herkes içkisinden Sam’in şerefine bir yudum aldı, Sam de, bardağına doldurup kendi şerefine içtiği iki kepçe şarabın üstüne pek zarif bir konuşmayla onlara teşekkür etti.   </p>
			<p class="paragraf">“Çok minnettarım sizlere, arkadaşlar, bu iltifatlarnızçin” dedi, bir nebze olsun sıkılmadan sıcak şaraba kepçeyi bir kere daha daldırarak. “Bu iltifatlar sizin gibilerden gelince de insan ne yapacağını bilemiyor. Hakkınızda, bir çevre olarak, çok şey işitmiştim, ama burda gördüğüm böyle fevkalade hoş insanlar olduğunuzu, hiç bilmiyordum, bunu söylemek isterim. Umarım kendinizi kollar, vakarınıza toz kondurmazsınız. Sizi o hâlinizle yolda yürürken görmek bilseniz ne hoş bir duygu doğuruyor insanda: Muhterem dostum Ateş Parçası’nın gümüş topuzlu sopasının yarı boyunda bir bacaksız olduğum günlerden beri bundan hep mutluluk duymuşumdur... Kükürt sarısı mazluma gelince, tek diyceğim, umarım layık olduğu gibi bir kapı bulur kendine de bundan sonra bi daha soğuk ziyafet belasına çatmaz.”   </p>
			<p class="paragraf">Sam tatlı tatlı gülümseyerek yerine oturdu. Sözleri çılgınca alkışlandı, sonra meclis dağılmaya başladı. “Ne o, gidiyor musun yoksa?” dedi Sam, arkadaşı John Smauker’a.   </p>
			<p class="paragraf">“Gitmek zorundayım, Bantam’la sözleştiydik” dedi Smauker.   </p>
			<p class="paragraf">“Pekâlâ, öyle olsun” dedi Sam. “Senden memnun kaldıysa belki onun da istifa edeceği tutar. Ya siz, Ateş Parçası, siz gitmiyorsunuz herhalde?”  </p>
			<p class="paragraf">“Gidiyorum” dedi merasim şapkalı.   </p>
			<p class="paragraf">“Ne? Bir kâse şarabın dörtte üçünü geride bırakıp da mı? Saçmalamayın, oturun yerinize!” dedi Sam.   </p>
			<p class="paragraf">Tuckle bu dâvete direnmedi. Az önce eline aldığı şapkasıyla sopasını bir yana koydu, dostluk hatırına son bir kadeh daha alacağını söyledi.   </p>
			<p class="paragraf">Mavili de, evine Tuckle ile aynı yoldan gidecekti, kalmaya ikna edildi. Sıcak şarabın yarı kadarı içilip bitince, Sam manavın dükkânından istiridye getirtti; şarap ve istiridye bir arada hepsini öyle coşturdu ki, Tuckle üç köşeli serpuşu ve uzun sopasıyla masanın üstünde, istiridye kabuklarının ortasında gemici dansına kalktı; mavili de, bir tabak ve bir bukle kâğıdından ibaret usta işi bir mızıkayla ona eşlik etti. En sonunda şarap dibi bulup geceden de geriye fazla bir şey kalmayınca, birbirlerine evlerine kadar refakat etmek üzere dışarı çıktılar. Tuckle, açık havaya çıkar çıkmaz yaya kaldırımının kenarına uzanıp yatmak için dayanılmaz bir istek duydu. Sam buna karşı çıkmanın yazık olacağı düşüncesiyle hiç oralı olmadı; ama üç köşeli serpuş durduğu yerde ezilip bozulmasın diye, nezaketen, aldı onu Mavilinin başına geçirdi, orada yassılttı; Maviliyi de, koca sopayı eline tutuşturarak sokak kapısına dayadı, zili çaldıktan sonra âheste âheste kendi kaldığı yerin yolunu tuttu.   </p>
			<p class="paragraf">Ertesi sabah Mister Pickwick her zamankinden çok daha erken bir saatte giyinip kuşanıp alt kata indi, çıngırağı çıngırdattı.   </p>
			<p class="paragraf">“Sam” dedi, onun çağrıya uyması üzerine, “kapa kapıyı.”   </p>
			<p class="paragraf">Sam Weller öyle yaptı.   </p>
			<p class="paragraf">“Dün gece burada üzücü bir olay vukuu buldu, Sam. Bay Winkle o yüzden her an Bay Dowler’ın saldırısına uğrayabilir.”   </p>
			<p class="paragraf">“Alt kattaki ihtiyar kadından duydum ben de” diye karşılık verdi Sam.   </p>
			<p class="paragraf">“Ve maalesef söylemek zorundayım, Sam” diye çok şaşkın bir yüzle devam etti Mister Pickwick, “Winkle korkup kaçtı.”   </p>
			<p class="paragraf">“Ne demek, kaçtı?” dedi Sam.   </p>
			<p class="paragraf">“Bu sabah erkenden, benimle en ufak bir temas kurmadan evden çıkmış gitmiş. Nereye gittiğini bilmiyorum.”   </p>
			<p class="paragraf">“Kalıp sonuna kadar direnmeliydi” dedi Sam, aşağısamayla. “Dowler’ın hesabını görmek hiç zor olmazdı.”   </p>
			<p class="paragraf">“N’apalım işte, Sam! Kendisinin cesareti ve sebatı konusunda benim de şüphelerim yok değil ama, olan oldu artık. Winkle şimdi burada değil. Onu bulmalıyız. Bulunmalı ve bana getirilmeli.”   </p>
			<p class="paragraf">“Gelmezse, beyim?”   </p>
			<p class="paragraf">“Zorla getirilmeli.”   </p>
			<p class="paragraf">“Kim yapacak bunu?” Sam gülümsedi.   </p>
			<p class="paragraf">“Sen!” dedi Mister Pickwick.   </p>
			<p class="paragraf">“Oldu, efendim.”   </p>
			<p class="paragraf">Sam Weller böyle diyerek odayı terk etti ve hemen ardından sokak kapısının kapandığı işitildi.   </p>
			<p class="paragraf">İki saat geçmeden Sam geri döndü. Dünyanın en basit işini görmeye gönderilmiş gibi serinkanlıydı. Getirdiği habere göre, Bay Winkle’ın tarifine tıpa tıp uyan bir bey o sabah Royal Otel’den kalkan mahalli postayla Bristol’e gitmişti.   </p>
			<p class="paragraf">Mister Pickwick Sam’in eline sarıldı. “Sen harika bir insansın, Sam” dedi. “Hiç durma, düş peşine!”   </p>
			<p class="paragraf">“Baş üstüne, efendim” dedi Sam.   </p>
			<p class="paragraf">“Onu bulur bulmaz bana yaz. Senden kaçmaya kalkarsa derdest eder vurursun kilidi üzerine. Benden sana müsaade.”   </p>
			<p class="paragraf">“Bakarım icabına, beyim, siz hiç meraklanmayın.”   </p>
			<p class="paragraf">“De ona ki, çok merak ettim, fevkalade gücendim ve tabii, çok kızdım böyle bir münasebetsizlik etmesine.”   </p>
			<p class="paragraf">“Söylerim, efeem.”   </p>
			<p class="paragraf">“Ona diyeceksin ki, bu eve seninle birlikte gelmeyecek olursa, benimle gelecek, çünkü ben gidip kendi elimle alıp getireceğim onu.”   </p>
			<p class="paragraf">“Bunu söylerim ona, beyim.”   </p>
			<p class="paragraf">Mister Pickwick, kaygılı bir yüzle baktı Sam’e. “Bulabilecek misin onu, Sam?” dedi.   </p>
			<p class="paragraf">“Bi yerlerdeyse bulurum, bulmam mı!” dedi Sam kendinden emin bir çehreyle.   </p>
			<p class="paragraf">Bu talimatla beraber Mister Pickwick sadık hizmetkârının eline bir miktar para sıkıştırarak, derhal kaçağın peşinden Bristol’e hareket etmesini buyurdu.   </p>
			<p class="paragraf">Sam bir heybeye birkaç öteberi doldurup yol hazırlığını tamamladı, koridorun sonuna varınca orada durdu, dönüp usul usul yürüdü, geldi, salon kapısından başını uzatıp fısıldadı:   </p>
			<p class="paragraf">“Beyim.”   </p>
			<p class="paragraf">“Ne var, Sam?” dedi Mister Pickwick.   </p>
			<p class="paragraf">“Talimatınızı iyi anladım mı acaba?”   </p>
			<p class="paragraf">“Umarım anlamışsındır, Sam.”   </p>
			<p class="paragraf">“Derdest etme üzerinde... anlaştık, di mi, beyim?”   </p>
			<p class="paragraf">“Kesinlikle” dedi Mister Pickwick. “Tamamiyle. Ne gerekiyorsa yapacaksın. Bunu sana emrediyorum.”   </p>
			<p class="paragraf">Sam, her şeyi çok iyi anladığını belirtir bir bakışla başını sallayıp kapıdan çıktı, gazâ yolunda şen şakrak yürüdü gitti.   </p>
		</div>
	</body>
</html>