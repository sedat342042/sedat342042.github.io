<html xmlns="http://www.w3.org/1999/xhtml">
	<head>
		<title>6-19</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-21">FASIL 20  </p>
			<p class="arabaslik_orta ParaOverride-9">Dodson ve Fogg’un ne biçim iş adamları ve kâtiplerinin   </p>
			<p class="arabaslik_orta ParaOverride-9">ne kadar keyfe düşkün kâtipler olduklarını, Bay Weller ile   </p>
			<p class="arabaslik_orta ParaOverride-9">yıllardır yüzünü görmediği babası arasındaki duygusal   </p>
			<p class="arabaslik_orta ParaOverride-9">görüşmede neler yaşandığını; Saksağan ve kütük isimli içki   </p>
			<p class="arabaslik_orta ParaOverride-9">evinde hangi mümtaz şahsiyetlerin toplanmış olduğunu ve   </p>
			<p class="arabaslik_orta ParaOverride-9">ayrıca, bir sonraki faslın ne harika bir fasıl   </p>
			<p class="arabaslik_orta">olacağını gösterir fasıl  </p>
			<p class="paragbas">Cornhill’de Freeman’s Court’un en sonundaki kirli binanın zemin katını, Majesteleri’nin Ceza ve Hukuk Mahkemeleri’nin avukat ve dâvâvekillerinden Dodson ve Fogg’un dört kâtibi mekân tutmuştu. Kâtipler günlük mesaileri boyunca, makul derinlikte bir kuyunun dibinden bakan bir kimsenin görmeyi ümit edebileceği kadar mübarek güneş ışığına mazhar oldukları halde, sözü edilen kuytu mahallin sağladığı, gündüzleri yıldızları görebilme fırsatından mahrumdular.  </p>
			<p class="paragraf">Dodson ve Fogg’un kâtip bürosu küf ve toprak kokan karanlık bir odaydı; odada, her önüne gelenin kâtipleri görmesini engelleyen ahşap kaplama bir bölme, bir çift eski tahta koltuk, gürültücü bir çalar saat, bir takvim, bir şemsiye sepeti, bir dizi şapka askısı ve tek tek numaralanmış kirli kâğıt tomarlarının, üzerleri etiketli eskimiş çamtahtası kutuların, her çeşit ve boydan birtakım köhne mürekkep hokkalarının yığılı durduğu birkaç raf vardı. Camekânlı bir kapının açıldığı koridor Freeman’s Court’a çıkıyordu. Bu camekânlı kapının öbür tarafında, bir önceki fasılda tafsilatıyla anlatılan olayların ertesi cuma sabahı, Mister Pickwick, arkasında Sam Weller olduğu halde, arzı endam etti.   </p>
			<p class="paragraf">Mister Pickwick’in kapıyı usulca tıklatması üzerine bölmenin arkasından bir ses bağırdı:   </p>
			<p class="paragraf">“Girin, giremiyor musunuz?”  </p>
			<p class="paragraf">Mister Pickwick ve Sam içeri girdiler.   </p>
			<p class="paragraf">“Bay Dodson ya da Bay Fogg buradalar mı, efendim?” diye sordu Mister Pickwick, yumuşak bir sesle, elinde şapkasıyla bölmeye doğru ilerleyerek.   </p>
			<p class="paragraf">“Bay Dodson yok, Bay Fogg da çok meşgul” dedi ses ve aynı anda sesin ait olduğu baş, kulağının arkasında bir kalemle bölmenin üzerinden Mister Pickwick’e baktı.   </p>
			<p class="paragraf">Pejmürde görünüşlü bir baştı; yandan dikkatle ayrılmış ve pomatla yatıştırılmış sarıya çalar saçlar, son derece kirli bir gömlek yakası koyu pas rengi kravatın üstünde bir çift küçücük gözün süslediği yavan bir yüzü iki yandan çerçeveliyordu.   </p>
			<p class="paragraf">“Bay Dodson dışarda, Bay Fogg da çok meşgul” dedi bu başın sahibi.   </p>
			<p class="paragraf">“Bay Dodson ne zaman döner, efendim?”   </p>
			<p class="paragraf">“Hiçbir fikrim yok.”   </p>
			<p class="paragraf">“Bay Fogg’un işinin bitmesi daha vakit alır mı?”   </p>
			<p class="paragraf">“Bilemeyeceğim.”   </p>
			<p class="paragraf">Bunu dedikten sonra adam büyük bir dikkatle kalemini tıraşlamaya koyuldu. Sıra kapağının altında kendisine Seidlitz tuzu<span class="dipp"><a class="_idFootnoteLink" href="#footnote-225-28" id="footnote-225-28-backlink">28</a></span> hazırlamakta olan bir başka kâtip, öbürünü onaylarcasına güldü.   </p>
			<p class="paragraf">“Ben bekleyebilirim” dedi Mister Pickwick. Kimse bir şey söylemedi. Bunun üzerine Mister Pickwick buyur edilmeyi beklemeden bir yere oturdu ve saatin gürültücü tiktaklarıyla kâtiplerin fısıldaşmalarına kulak kabarttı.   </p>
			<p class="paragraf">“Kadın yine çok hoştu, değil mi?” dedi adamlardan biri, sarı pirinç düğmeli kahverengi ceket giymiş, koyu gri pantolonu mürekkep lekeli, ayağı potinli olanı, bir akşam önceki maceralarını alçak sesle anlatmayı bitirince.   </p>
			<p class="paragraf">“Çılgınca hoştu. Hem de nasıl!” dedi Seidlitz tuzu.   </p>
			<p class="paragraf">“Tom Cummins başkanlık ediyordu” dedi kahverengi ceketlisi. “Somers Town’a vardığımda saat dört buçuktu. Öyle zomdum ki anahtarın deliğini tutturamadım da kocakarıyı uyandırmak zorunda kaldım. Fogg baba ne derdi acaba, bi bilse, ha...? Kovulurdum herhalde... di mi, ne dersin?”   </p>
			<p class="paragraf">Bu komik fikir bütün kâtipleri güldürdü.   </p>
			<p class="paragraf">“Fogg’la çok matrak işler oldu burda bu sabah, görecektiniz” dedi kahverengi ceketli kâtip. “Jack yukarda kâğıtları tasnif ediyordu, siz ikiniz pulcuya gitmiştiniz. Fogg burda aşağıda mektupları açıyordu, Camberwell’de mahkeme emri çıkardığımız herif, biliyorsun hani, o işte, girdi içeri... Neydi adı?”   </p>
			<p class="paragraf">“Ramsey” dedi, Mister Pickwick’le konuşan kâtip.   </p>
			<p class="paragraf">“Evet o işte, Ramsey. Tam anasının gözü biri. ‘Ee, beyim?’ dedi Fogg, yüzüne sert sert bakıp, bilirsin o hallerini, ‘Evet, beyim’ dedi, ‘ödeme yapmaya mı geldiniz?’ dedi. ‘Evet, efendim’ dedi Ramsey, elini cebine soktu, parayı çıkardı. ‘Borç iki sterlin, on şilin; masraflar üç sterlin, beş şilin. Hepsi burda işte’ deyip bir kurutma kâğıdı parçasına sarmış parayı, uzattı. O arada öyle bi içini çekti ki zavallı... Fogg baba önce paraya, sonra ona bi baktı, ardından o her zamanki öksürüğünü öksürünce dedim şimdi bi şey olacak! ‘Masrafları bir hayli arttıran bir ödeme talebimiz olduğunu bilmiyorsunuz galiba?’ dedi bizimki. Ramsey bozuldu. ‘Öyle demeyin, nasıl olur?’ dedi, ‘mühlet daha dün akşam sona erdi’ dedi. ‘Ama ben diyorum’ dedi Fogg. ‘Kâtibim şu anda yolda... Bay Jakson o dosyayı Bulman ve Ramsey’e götürmedi mi, Bay Wicks?’ diye sordu sonra. ‘Tabii’ dedim ben. Ondan sonra Fogg bi daha öksürdü, Ramsey’in suratına baktı. ‘Hay Allah’ dedi Ramsey, ‘deliler gibi uğraştım ben bu parayı bir araya getirmek için, hep boşunaymış demek ki’ dedi. ‘Ne münasebet’ dedi Fogg, hiç istifini bozmadan, ‘şimdi gider, bi şeyler daha bulursunuz, vakit geçirmeden getirirsiniz’ dedi. ‘Bulamam ki o kadar parayı, nerden bulayım!’ dedi Ramsey, bir yumruk vurdu sıraya. Fogg gazaba gelmiş gibi yaptı, ‘Bana kabadayılık taslamayın, beyim’ dedi. Ramsey ‘Kabadayılık taslamıyorum ben’ deyince, ‘Taslıyorsunuz ama!’ dedi Fogg. ‘Çıkın gidin burdan ve edebinizle davranmayı öğrenin de gelin!’ dedi. Ramsey birşeyler demeye çalıştı ama Fogg bırakmadı konuşsun, o da parasını soktu cebine, gitti. Kapı daha tam kapanmamıştı, Fogg baba tatlı tatlı gülümseyerek bana döndü, ödeme talebini cebinden çıkarıp, ‘Gel buraya, Wicks’ dedi, ‘atla bir arabaya, hemen Temple’a<span class="dipp"><a class="_idFootnoteLink" href="#footnote-225-29" id="footnote-225-29-backlink">29</a></span> git, bunu işleme koy’ dedi. ‘Masraflarda sorun çıkmaz. Mazbut bir adam, kalabalık ailesi ve haftada 25 şilin ücreti var. Bize kefâlet verdiği takdirde ki eninde sonunda verecektir, patronları o paranın ödenmesini sağlarlar, biliyorum. Onun için’ dedi, ‘ondan ne koparabilirsek alalım biz, en iyisi, Bay Wicks’ dedi. ‘Hıristiyanlığa yakışan da budur, Bay Wicks, zira kalabalık bir aile ve o düşük geliriyle bir daha borca girmesin diye’ dedi, ‘iyi bir ders olur ona, öyle değil mi, Bay Wicks?’ Giderken öyle tatlı tatlı gülümsüyordu ki, görmeye doyamazdın. Yaman adam yani, işini biliyor” dedi Wicks, derin bir takdir duygusuyla. “Öyle değil mi?”   </p>
			<p class="paragraf">Diğer üç kâtip bu fikre yürekten katıldılar, anlatılanlar hepsini fevkalade hoşnut etti.   </p>
			<p class="paragraf">“Kıyak adamlar bunlar, beyim” dedi Sam Weller, efendisinin kulağına, “ne hoş bir eğlence anlayışları var, di mi?”   </p>
			<p class="paragraf">Mister Pickwick başıyla onu onayladı ve bölmenin arkasındaki genç adamların dikkatini çekmek için bir öksürdü. Onlar da aralarında söyleşip rahatladıktan sonra, kapılarını çalan yabancıyla bir parça ilgilenmeye tenezzül eder oldular.   </p>
			<p class="paragraf">“Bilmem ki, acaba Fogg serbest midir şimdi?” dedi Jackson.   </p>
			<p class="paragraf">“Ben bir bakayım” dedi Wicks. Taburesinden ağır ağır indi. “Kim diyeyim Bay Fogg’a?”   </p>
			<p class="paragraf">“Pickwick” dedi bu hâtıraların ünlü şahsiyeti.   </p>
			<p class="paragraf">Bay Jackson haber vermek için üst kata çıktı ve hemen Bay Fogg’un Mister Pickwick’i beş dakika içinde göreceği bilgisiyle geri döndü, gidip yerine oturdu.   </p>
			<p class="paragraf">“Adı neymiş demiştin?” diye fısıldadı Wicks.   </p>
			<p class="paragraf">“Pickwick” dedi Jackson. “Bardell ve Pickwick dâvâsındaki dâvâlı.”   </p>
			<p class="paragraf">O anda bölmenin ardından yere sürtünen ayak seslerine karışık, bastırılmış gülüşmeler duyuldu.   </p>
			<p class="paragraf">“Sizi çakozlamaya çalışıyorlar, efendim” diye fısıldadı Sam Weller.   </p>
			<p class="paragraf">“Beni çakozlamaya mı, Sam? Ne demek o?”   </p>
			<p class="paragraf">Sam başparmağı ile omuzunun üzerinden arkasını işaret etti; Mister Pickwick başını kaldırınca, ahşap bölmenin üstünden bakan kâtiplerin, keyiften dört köşe olmuş yüzlerle, kadınların kalplerinde fırtınalar estirdiği söylenen adamın boyunu bosunu ve genel görünümünü en ince ayrıntılarına kadar incelemekte olduklarının farkına vardı.   </p>
			<p class="paragraf">O yukarı bakınca, yan yana dizili başlar bir anda kayıplara karıştı ve kâğıt üstünde çılgınca koşturan kalem cızırtıları işitildi.   </p>
			<p class="paragraf">O sırada büroda asılı zil çaldı. Bay Fogg’un dairesine çağrılan Bay Jackson geri gelip, Mister Pickwick eğer yukarı çıkarsa Bay Fogg’un onunla görüşmeye hazır olduğunu bildirdi.   </p>
			<p class="paragraf">Mister Pickwick, Sam Weller’ı aşağıda bırakarak yukarı çıktı. Birinci kat sofasına açılan büronun kapısında okunaklı harflerle pek gösterişli bir “Bay Fogg” yazıyordu. Mister Pickwick kapıyı tıklattı, içeri girmesi istenince Jackson onu huzura buyur etti.   </p>
			<p class="paragraf">“Bay Dodson geldi mi?”   </p>
			<p class="paragraf">“Yeni geldi, efendim” dedi Jackson.   </p>
			<p class="paragraf">“Söyle çıksın buraya.”   </p>
			<p class="paragraf">“Peki, efendim.” Jackson dışarı çıktı.   </p>
			<p class="paragraf">“Buyrun, oturun, beyefendi” dedi Fogg. “Evrak burada. Ortağım gelsin, meseleyi görüşelim.”  </p>
			<p class="paragraf">Mister Pickwick oturdu ve kâğıdı eline aldı ama orada ne yazdığını okumak yerine karşısındaki adamı gözden geçirmeye koyuldu. Oldukça ileri yaşlarda, yüzü sivilceli, etyemez görünüşlü bir adamdı; siyah ceket, koyuya kaçar alaca pantolon giymişti, ayağında kısa siyah tozluklar vardı. Üstünde yazı yazdığı masanın ayrılmaz bir bileşeniymiş, düşünceleri ve duygularıyla ondan ibaretmiş izlenimi uyandıran birisi.   </p>
			<p class="paragraf">Birkaç dakika süren sessizliğin ardından Bay Dodson göründü. İri yapılı, tombul, asık yüzlü, davudi sesli biri. Görüşme başladı.   </p>
			<p class="paragraf">“Bu bey, Mister Pickwick” dedi Fogg.   </p>
			<p class="paragraf">“Ha! Bardell ve Pickwick’de dâvâlı oluyorsunuz?” dedi Dodson.   </p>
			<p class="paragraf">“Evet, beyefendi” dedi Mister Pickwick.   </p>
			<p class="paragraf">“Çok iyi, teklifiniz nedir, beyefendi?”   </p>
			<p class="paragraf">“Yaa, tabii!” dedi Fogg da, ellerini pantolon ceplerine daldırıp koltuğun arkasına yaslanarak. “Ne teklif ediyorsunuz, Mister Pickwick?”   </p>
			<p class="paragraf">“Şışş, Fogg” dedi Dodson, “bırak da dinliyim bakıyım Mister Pickwick ne diyor!”   </p>
			<p class="paragraf">Mister Pickwick iki ortağı sükûnetle süzdü.   </p>
			<p class="paragraf">“Buraya, geçen günkü mektubunuzu almamın benim için ne büyük bir sürpriz olduğunu ifade etmeye ve aleyhimde dâvâ açmanız için ne gibi sebepler olabileceğini size sormaya geldim” dedi.   </p>
			<p class="paragraf">Fogg, “Dâvâ sebebi... ” diyecekken Dodson araya girdi.   </p>
			<p class="paragraf">“Bay Fogg” dedi Dodson, “ben konuşacağım.”   </p>
			<p class="paragraf">“Özür dilerim, Bay Dodson” dedi Fogg.   </p>
			<p class="paragraf">“Dâvâ sebebi hususu, beyfendi” diye Dodson, yüzünde ahlaki bir imada bulunuyormuş gibi bir ifadeyle sözünü sürdürdü, “sizin kendi vicdanınızı ve kendi duygularınızı ilgilendirir. Biz sadece müvekkilemizin bize söylediklerine bakarız. Onun ifadesi doğru olabilir de, olmayabilir de; inanılır olabilir ya da olmayabilir, fakat doğru ise ve inanılabilir ise, bizim bu olayda dâvâ açma gerekçemiz, efendim, güçlüdür ve cerhi mümkün değildir, efendim. Siz talihsiz bir kimse de olsanız, art niyet sahibi biri de olsanız, benden, yemin etmiş bir jüri üyesi olarak, sizin davranışınız üzerine bir fikir beyan etmem istenecek olursa, beyefendi, o hususta tek bir fikrim olabileceğini belirtmekte asla tereddüt etmem, efendim.”   </p>
			<p class="paragraf">Tam burada Dodson tâcize uğramış fazilet timsali bir adam tavrıyla şöyle bir dikeldi ve Fogg’a baktı. Fogg ellerini pantolonunun ceplerine biraz daha daldırdı, bilgiç bir baş sallayışıyla ve tam mutabakat ifade eden bir ses tonuyla, “Kesinlikle” dedi.   </p>
			<p class="paragraf">Mister Pickwick’in yüzünde acıklı bir ifade belirdi. “Müsaadenizle, beyefendi, bu olayda son derece talihsiz bir kimse olduğumu bilmenizi isterim” dedi.   </p>
			<p class="paragraf">“Herhalde öyledir” dedi Dodson. “Öyle olduğunuza inanmayı çok isterim. Hakkınızdaki isnad doğru değil de gerçekten masumsanız, kimsenin olamayacağı kadar talihsizsiniz demektir, efendim. Siz ne diyorsunuz, Bay Fogg?”   </p>
			<p class="paragraf">“Aynen sizin gibi düşünüyorum” dedi Fogg, işittiklerine pek inanmadığını gösterir bir gülümsemeyle.   </p>
			<p class="paragraf">Dodson devam etti:   </p>
			<p class="resim"><span><img alt="018.tif" class="_idGenPageitem-22" src="image/018_fmt.jpeg"/></span>  </p>
			<p class="paragraf">“Dâvâyı başlatan mahkeme emri tamamen prosedüre uygun çıkarılmıştır, beyefendi. Çağrı kayıt defteri nerede, Bay Fogg?”   </p>
			<p class="paragraf">“Burda işte.” Fogg, parşömen kaplı dört köşe bir defteri uzattı.   </p>
			<p class="paragraf">“İşte söz konusu yazı” dedi Dodson. “‘Middlesex, dul Martha Bardell’in Samuel Pickwick aleyhine başvurusu. Tazminat talebi 1500 sterlin. Dâvâcı adına Dodson ve Fogg, 28 Ağustos 1830.’ Usule uygun, efendim. Tamamen.” Dodson bir öksürdü ve Fogg’a baktı. Fogg da, “Tamamen” dedikten sonra ikisi birden Mister Pickwick’e baktılar.   </p>
			<p class="paragraf">“Anladığıma göre bu dâvâyı sürdürmeye hakikaten niyetlisiniz” dedi Mister Pickwick.   </p>
			<p class="paragraf">“Anladığınıza göre mi dediniz, beyfendi? Pekâlâ öyle anlayabilirsiniz isterseniz” dedi, kendi gözünde vakarı elverdiğince tebessüm eden Dodson.   </p>
			<p class="paragraf">“Ve tazminat da sahiden 1500 sterlin?” dedi Mister Pickwick.   </p>
			<p class="paragraf">“Ne anladıysanız, ona ilaveten, sizi temin etmek isterim ki, müvekkilimizi ikna edebilmiş olsaydık o meblağın üç katı olacaktı, efendim.”   </p>
			<p class="paragraf">Burada Fogg araya girdi, Dodson’a bir göz atıp, “Yanılmıyorsam, Bayan Bardell bir kuruş bile azına uzlaşmayacağı hususunda bilhassa ısrarlıydı” dedi.   </p>
			<p class="paragraf">“Ona hiç şüphe yok” dedi Dodson, sertçe. Zira dâvâ işlemi henüz başlamıştı, Mister Pickwick’i –kendisi istese bile– uzlaşmaya yanaştırmamak gerekiyordu.   </p>
			<p class="paragraf">Dodson sağ elinde tuttuğu bir parşömen kâğıdı gösterip, saman kâğıdına yazılı bir kopyasını sol eliyle Mister Pickwick’in eline sevecenlikle sıkıştırdı. “Bu mahkeme emrini size vermem iyi olacak, beyefendi. Orijinalidir, efendim.”   </p>
			<p class="paragraf">“Pekâlâ, beyler” dedi Mister Pickwick ayağa kalkarken, öfkesi de kabararak. “Dâvâ vekilim sizi bilgilendirir.”   </p>
			<p class="paragraf">Fogg ellerini ovuşturdu. “Çok memnun oluruz.”   </p>
			<p class="paragraf">“Fevkalade” dedi Dodson da. Kapıyı açtı.   </p>
			<p class="paragraf">Mister Pickwick merdiven aralığında heyecanla dönüp, tam, “Gitmeden önce, beyler, müsaadenizle bütün bu rezalet ve düzenbazlık hakkında... ” diyordu ki Dodson, “Durun, bekleyin, beyfendi, bi dakika... ” diyerek son derece terbiyeli bir tavırla ileri atıldı. “Bay Jackson! Bay Wicks!”   </p>
			<p class="paragraf">“Buyrun efendim” dediler kâtipler, merdivenin dibinden.   </p>
			<p class="paragraf">“Bu beyfendinin sözlerini işitmenizi istiyorum sadece” dedi Dodson. “Devam edin, beyfendi. Lütfen, efendim. Rezalet ve düzenbazlık dediniz, değil mi, efendim?”   </p>
			<p class="paragraf">“Evet, dedim” dedi Mister Pickwick, iyiden iyiye galeyana gelerek. “Şimdiye kadar yapılmış tüm rezillikler ve düzenbazlıklar içinde böylesi görülmemiştir dedim. Şimdi de tekrarlıyorum... ”   </p>
			<p class="paragraf">“İşitiyor musunuz, Bay Wicks?” dedi Dodson.  </p>
			<p class="paragraf">“Bu ifadeleri unutmayacaksınız herhalde, Bay Jackson?” dedi Fogg.   </p>
			<p class="paragraf">“Belki bizim dolandırıcı olduğumuzu söylemek istiyorsunuz, beyefendi” dedi Dodson. “Öyle düşünüyorsanız, söyleyin lütfen. N’olur şimdi söyleyin, efendim!”   </p>
			<p class="paragraf">“Evet, öyle düşünüyorum. Dolandırıcısınız siz!”   </p>
			<p class="paragraf">“Çok güzel. Siz aşağıdan duyuyorsunuz değil mi bu sözleri, Bay Wicks?”   </p>
			<p class="paragraf">“Ooo, evet, evet!” dedi Wicks.   </p>
			<p class="paragraf">“İşitmiyorsanız birkaç basamak yukarı çıkın.”   </p>
			<p class="paragraf">Bay Fogg ekledi: “Hadi devam edin, beyefendi. Devam edin. Bize hırsız da diyebilirsiniz, ya da belki bizlerden birine saldırabilirsiniz de. Öyle yapın efendim, lütfen, istirham ediyorum, eğer canınız öyle istiyorsa... Hadi, buyrun. Hiçbir direniş göstermeyiz. Yapın, ne yapacaksanız.”  </p>
			<p class="paragraf">Fogg, Mister Pickwick’in sıkılı yumruğunun kolaylıkla ulaşabileceği bir yere kadar gelip sokulmuş olduğundan o muhterem zatın bu ısrarlı talebi yerine getirmesi, tartışmayı işitip bürodan çıkarak basamakları tırmanan ve efendisinin koluna sarılan Sam’in araya girmesiyle önlendi.   </p>
			<p class="paragraf">“Şöyle bi gelin hele” dedi Sam. “Badminton kıyak oyundur ama siz havada uçan mantar, oyuncular iki avkat değilse. O zaman bilakis heyecanlı da olsa hiç hoş olmaz. Gelin şöyle, efendim. Birilerinin suratını dağıtmak içinizi ferahlatacaksa, gelin dışarda benim suratımı dağıtın. Burada çok pahalıya oturacak.”   </p>
			<p class="paragraf">Sam böyle deyip efendisini yaka paça merdivenden aşağı indirdi, ordan arka sokağa çıkardı ve sağ salim Cornhill’e bıraktıktan sonra durup nereye gideceğine baktı.   </p>
			<p class="paragraf">Mister Pickwick dalgın dalgın yürüyerek Mansion House’un önünde karşı kaldırıma geçti, ordan Cheapside’a yöneldi. Sam nereye gitmekte olduklarını merak etmeye başlamıştı ki Mister Pickwick arkasına dönüp konuştu:   </p>
			<p class="paragraf">“Sam, hemen Bay Perker’in yazıhanesine gitmek istiyorum.”   </p>
			<p class="paragraf">“Dün gece gitçektiniz asıl siz oraya” dedi Sam.   </p>
			<p class="paragraf">“Öyle, evet, Sam.”  </p>
			<p class="paragraf">“Öyle, tabii.”   </p>
			<p class="paragraf">“İyi işte, Sam” dedi Mister Pickwick, “hemen oraya gidiyoruz. Ama ben biraz sarsılmış gibiyim, önce bir yudum bir şey içsem iyi olacak. Nerede bulunur acaba?”   </p>
			<p class="paragraf">Londra’nın hemen her bir bucağını çok iyi tanıyan Sam Weller hiç düşünmeden söyledi:   </p>
			<p class="paragraf">“Sağdan ikinci ara sokak... sonra yine sağda sondan bir önceki bina... İlk şöminenin olduğu yerdeki locaya girin oturun, çünkü ordaki masa ortadan bacaklı değildir, öbürleri hep öyledir; orlarda rahat etmezsiniz.”   </p>
			<p class="paragraf">Hizmetkârının tarifine harfiyen uyan Mister Pickwick Sam’e ardından gelmesini söyleyerek tarif edilen meyhaneye daldı. Orda, istediği su katılı boğmayı önüne koymakta gecikmediler. Sam Weller da önünde bir duble boyu bardak dolusu siyah birayla aynı masada, ama efendisinden saygılı bir mesafede bir yere ilişti.   </p>
			<p class="paragraf">Uzun yol sürücüsü arabacıların özel kullanımına hasredilmiş olduğu anlaşılan sıradan bir salondaydılar. O irfan ehli meslekten oldukları her hallerinden okunan birileri ayrı ayrı localarda demleniyor, pipolarını tüttürüyorlardı. Bunlardan tam karşı locada oturan iri yapılı, al yanaklı, yaşlıca biri Mister Pickwick’in özellikle dikkatini çekti. Piposunu büyük bir şevk ve şiddetle üfürüyor, her yarım düzine nefeste bir ağzından çekip önce Sam’e, sonra Mister Pickwick’e bakıyor, sonra maşrapa boyunda bir bardaktan içmekte olduğu birasının ardına yüzünü olabildiğince gömerek tekrar bakıyordu. Sonra derin tefekküre dalmış bir hallerde peş peşe bir yarım düzine daha duman üfürüyor ve yine bakıyordu. Derken bacaklarını iskemleye uzatıp sırtını duvara dayadı ve piposundan çıkardığı dumanların gerisinden bu yeni gelenleri hiçbir hallerini kaçırmamaya karar vermişçesine süzmeye koyuldu.   </p>
			<p class="paragraf">Önceleri, iri adamın davranışları Sam’in dikkatini çekmemişti ama sonradan Mister Pickwick’in gözlerinin zaman zaman o yana kaydığını fark edince o da, gördüğü kimseyi tanıyormuş da kimliğinden yakinen emin olmak istiyormuş gibi ellerini gözlerine siper ederek o istikamete bakmaya başladı. Çok geçmeden hiç şüphesi kalmadı, zira iri adam piposundan kalın bir duman bulutu boşalttıktan sonra boğazını ve göğsünü saran yol atkısı bolluğu altından, karından konuşmayı andırır kısık bir ses çıkardı:   </p>
			<p class="paragraf">“Hey... Sammy!”   </p>
			<p class="paragraf">“Kim o, Sam?” dedi hemen Mister Pickwick.   </p>
			<p class="paragraf">“Hay Allah, inanılır gibi değil ama, beyim” dedi Sam, şaşkınlıktan gözleri büyüye büyüye, “bu benim ihtiyar, yahu!”   </p>
			<p class="paragraf">“İhtiyar mı? Hangi ihtiyar?”  </p>
			<p class="paragraf">“Babam, efendim, babam!” dedi Sam. “Nassın babaa?” Ve bu olağanüstü baba sevgisiyle coşarak, ağzında piposu ve elinde bira bardağıyla ona doğru gelen iri yarı adama yanında yer açtı.   </p>
			<p class="paragraf">“Hey, Sammy” dedi baba, “iki yıldan çok oluyor görmedim seni, yahu!”   </p>
			<p class="paragraf">“He ya, babacım” dedi oğul. “Ovey anam nasıl?”   </p>
			<p class="paragraf">“Bak ne diyecem sana, Sammy” diye konuştu baba Weller, pek bir ciddiyetle, “bu benim ikinci maceramdaki dul gibisi hiç olmamıştır... pek tatlı bi yaratıktı be Sammy. Şimdi hakkında desem desem şunu derim ki bulunmaz iyi bir dul olduğundan şimdi başka hallerde olması çok fena yani. Karımmış gibi değil artık be, Sammy!”   </p>
			<p class="paragraf">“Öyle mi sahiden?” diye sordu oğul Weller. Baba Weller içini çekti. “İşin tadını kaçırdım ben be, Sammy, bi kez evlenmek yeterdi. Babandan ibret al evlat, dul karılara hayatta güvenme, tamam mı, hele meyane işletmiş olanına... hiiç, Sammy, hiiiç!”   </p>
			<p class="paragraf">Bay Weller pek acınaklı bir yüz ifadesiyle dile getirdiği bu baba öğüdünün ardından, cebinde taşıdığı bir teneke kutudan çıkardığı tütünle piposunu yeniledi ve eski tütünün henüz tam sönmemiş küllerinden yenisini tutuşturarak fosur fosur tüttürmeye koyuldu.   </p>
			<p class="paragraf">Epey bir süre sonra, konuyu değiştirip Mister Pickwick’e hitap ederek, “Kusura kalmayın, beyim” dedi, “size bir kusur etmedik, umarım. Umarım bi dul yoktur sizde de.”   </p>
			<p class="paragraf">“Nerden olsun ki?” dedi Mister Pickwick. Güldü. O gülerken Sam Weller o beyfendi ile ne işi olduğunu babasının kulağına fısıldadı.   </p>
			<p class="paragraf">Weller’ların yaşlısı başından şapkasını çıkararak, “Afedersiniz, beyim” dedi, “Sam’den bi şikâyetiniz yok ya, efendim?”   </p>
			<p class="paragraf">“Hiçbir şikâyetim yok.”   </p>
			<p class="paragraf">“Bunu duyduğuma çok sevindim, beyim. Tahsiliyle bir hayli uğraşmıştım da. Delikanlıyken salacaksın sokağa ki baksın orda kendi başının çaresine. Kafayı çalıştırmaya alışmasının bundan iyi yolu yoktur, efendim.”  </p>
			<p class="paragraf">Mister Pickwick gülümsedi. “Biraz tehlikeli bir yol olmalı” dedi.   </p>
			<p class="paragraf">“Çok da işe yaradığı söylenemez ya” diye ekledi Sam. “Geçen gün fena faka bastım.”   </p>
			<p class="paragraf">“Deme!” dedi babası.   </p>
			<p class="paragraf">“Evet” dedi oğul ve Job Trotter’dan yediği kazığı kısa kesebildiği kadarıyla anlatmaya başladı.   </p>
			<p class="paragraf">Bay Weller hikâyeyi büyük bir dikkatle dinledikten sonra, “O heriflerden birisi zayıf ve uzun boylu, saçı uzun, tantanacının teki değil miydi?” dedi.   </p>
			<p class="paragraf"> Mister Pickwick tarifin sonunu pek anlamadı ama başını anladığından, daha fazla düşünmeden, “Evet” deyiverdi.   </p>
			<p class="paragraf">“Öbürü de siyah saçlı, mor dut rengi uşak kisvesi olan biri değil mi, hani koca kafalı?”   </p>
			<p class="paragraf">Mister Pickwick ve Sam ikisi birden, “Evet, evet, o!” diye atıldılar.   </p>
			<p class="paragraf">“O zaman nerede olduklarını ben biliyorum, hiç mesele değil” dedi Bay Weller. “O iki herif Ipswich’teler, eminim.”   </p>
			<p class="paragraf">“Olamaz!” dedi Mister Pickwick.   </p>
			<p class="paragraf">“Olamazı filan yok, ordalar” dedi yaşlı Weller. “Nerden bildiğimi söyliyim size. Benim bir arkadaş için Ipswich arabalarından birinde çalışırım bazen. Sizin romatizmayı kaptığınız gecenin hemen ertesi günü de öyle çalışıyordum. Chelmsford’da Kara Oğlan Hanı’ndan aldım onları... oraya yeni varmıştılar... doğru Ipswich’e getirdim. Orda o uşak –mor dut vardı hani, o işte– epi bi zaman kalacaklarını söylediydi bana.”   </p>
			<p class="paragraf">“Gideceğim peşinden!” dedi Mister Pickwick. “Alt tarafı Ipswich’i de görmüş oluruz. Gider orda bulurum onu.”   </p>
			<p class="paragraf">“Onlar olduğuna emin misin, baba?” dedi oğul Weller.   </p>
			<p class="paragraf">“Hemen hemen... nerdiyse, Sam’ciğim. Görünüşleri bi garipti, hem beyin uşağıyla o samimiyet halleri de tuhafıma gitti yani. Orda önde, sürücünün hemen arkasında oturdukları yerde keh keh gülüşüp konuşuyorlardı, barut fıçısı ihtiyarı nasıl da mandepsiye bastırdık ama, di mi diye.”   </p>
			<p class="paragraf">“İhtiyar... kim?” dedi Mister Pickwick.  </p>
			<p class="paragraf">“İhtiyar barut fıçısı, beyim. Sizi kastediyorlardı, kesin.”   </p>
			<p class="paragraf">“İhtiyar barut fıçısı” nitelemesinin doğrudan kötü ya da menfur sayılabilecek hiçbir yanı yoktur ama saygı ya da iltifat ifade eder bir sıfat olduğu da söylenemez. Bay Weller konuşmaya başlar başlamaz Mister Pickwick’in zihni bir anda Jingle’ın ona çektirdiklerinin ânısıyla alt üst oldu; bardağın taşmasına bir damla kalmıştı, “ihtiyar barut fıçısı” o işi gördü.   </p>
			<p class="paragraf">“Peşini bırakmayacağım!” dedi, yumruğunu masaya çarparak.  </p>
			<p class="paragraf">“Yarın değil öbürsü gün Ipswich’e işe gidiyorum, beyim” dedi Weller’ların yaşlısı. “Whitechapel’de Boğa’dan<span class="dipp"><a class="_idFootnoteLink" href="#footnote-225-30" id="footnote-225-30-backlink">30</a></span> yola çıkacağım. Sahiden gideceğiniz varsa benimle gelseniz iyi olur.”   </p>
			<p class="paragraf">“Doğru”, dedi Mister Pickwick, “çok doğru. Bury’ye yazıp benimle Ipswhich’te buluşmaya gelmelerini söylerim dostlarıma. Sizinle birlikte gidelim, evet. Ama acele etmeyin, Bay Weller. Bir şey içmez miydiniz?”   </p>
			<p class="paragraf">Yaşlı Weller hemen durdu. “Belki sizin sağlığınıza ve Sammy’nin şansının rast gitmesine küçük bi kadeh boğma hiç fena olmaz.”   </p>
			<p class="paragraf">“Tabii olmaz. Beye bir kadeh boğma getirin!”   </p>
			<p class="paragraf">İçki geldi, Bay Weller Mister Pickwick’e bir selam ve Sam’e bir baş işareti çektikten sonra ufacık bir yüksükten içermiş gibi heybetli boğazından aşağı yuvarladı boğmasını.   </p>
			<p class="paragraf">“Bravo, baba” dedi Sam. “Dikkat et ama, eskisi gibi yine damla derdin depreşmesin.”   </p>
			<p class="paragraf">“Onun birebir çaresini buldum, Sammy” dedi Weller, kadehi masanın üstüne koyarak.   </p>
			<p class="paragraf">Mister Pickwick, “Damla illetine birebir bir çare” diyerek hemen not defterini çıkardı. “Nasıl bir şey?”   </p>
			<p class="paragraf">“Damla hastalığı, efendim” dedi Bay Weller, “... damla, fazla rahat ve konforlu bir hayat sürenlerde görülür. Bu illete yakalanacak olursanız, beyfendi, güçlü sesi olan ve o sesi kullanmasını bilen bir dul hanımla evlenmeniz yeter. O zaman damladan temelli yakayı sıyırırsınız. Mükemmel bir reçetedir. Ben sektirmeden kullanırım, aşırı zevku safadan müvellit her bir çeşit illeti defedeceğine size teminat verrim.”  </p>
			<p class="paragraf">Bu değerli sırrı açıkladıktan sonra Bay Weller kadehini bir kere daha boğazından aşağı boca etti, bilgiç bir göz kırpışı ve ağır adımlarla yerine döndü.   </p>
			<p class="paragraf">“Sen ne diyorsun babanın bu söylediklerine, Sam?” dedi Mister Pickwick, gülümseyerek.   </p>
			<p class="paragraf">“Ne mi diyorum, beyim? Ne diycem, Mavi Sakal’ın aile papazının onu gömerken dediğini: Evlilik illetinden müstaripti kendisi.”   </p>
			<p class="paragraf">Bu pek münasip değerlendirmeye verilecek bir cevap olamayacağından, Mister Pickwick hesabı gördü ve Gray’s Inn’e<span class="dipp"><a class="_idFootnoteLink" href="#footnote-225-31" id="footnote-225-31-backlink">31</a></span> gitmek için yeniden yola koyuldu. Ne ki oranın tenha gölgeliklerine ulaştıklarında vakit akşamın saat sekizi olmuştu; çamura batmış botları, kirlenmiş beyaz şapkaları ve rengi kaçmış esvaplarıyla insanlar akın akın çıkışlara doğru ilerliyordu. Yazıhanelerin çoğunluğu besbelli paydos etmişti.   </p>
			<p class="paragraf">Mister Pickwick dik ve kirli basamakları tırmanıp ikinci kata vardığı vakit tahmininde yanılmamış olduğu görüldü. Bay Perker’in “dış kapı”sı kapalıydı; Sam Weller’ın ısrarlı tekmelemelerini izleyen derin sessizlikten, içeride çalışan kimse kalmamış olduğu anlaşılıyordu.   </p>
			<p class="paragraf">“N’apıcaz şimdi, Sam?” dedi Mister Pickwick. “Onu bir an önce görmeliyim. Bu işi gerçek meslekten birisine emanet ettiğimden emin olmadan bu gece gözüme uyku girmeyecek.”   </p>
			<p class="paragraf">“Bakın, merdivenden yaşlı bir kadın çıkıyor, beyim” dedi Sam o sırada. “Belki nerde kimi bulabileceğimizi o biliyordur. Merhaba, hanımanne, Bay Perker’in adamları nerdedirler acaba?”   </p>
			<p class="paragraf">“Bay Perker’in adamları” dedi perişan görünüşlü, zayıf, yaşlı bir kadıncağız, basamakları çıktıktan sonra soluklanmaya durarak. “Bay Perker’in adamları çıktılar, ben temizliğe geldim.”  </p>
			<p class="paragraf">Mister Pickwick “Siz Bay Perker’in hizmetçisi misiniz?” diye sordu. “Ben Bay Perker’in çamaşırcısıyım” diye karşılık verdi ihtiyar kadın.   </p>
			<p class="paragraf">Mister Pickwick kadına işittirmeden Sam’e, “Çok tuhaf ama, Sam” dedi, “burdaki hukuk adamları bu yaşlı kadınlara hep çamaşırcı diyorlar. Merak ediyorum, neden acaba?”   </p>
			<p class="paragraf">“Bence temizlikten nefret ettikleri içinmiştir, beyim” dedi Sam.   </p>
			<p class="paragraf">Mister Pickwick kadına bir baktı. Üstü başı ve o sırada kapısını açtığı büronun hâli, suya sabuna asla el değdirilmemeye ahdedilmiş gibi bir görünüm arzediyordu. “Bay Perker’i nerede bulabileceğimizi sen biliyor musun, hanımcığım?” dedi Mister Pickwick.   </p>
			<p class="paragraf">“Hayır, bilmiyorum. Londra dışında kendisi şu sıra” diye homurdandı ihtiyar kadın.   </p>
			<p class="paragraf">“Çok yazık” dedi Mister Pickwick. “Kâtibinin nerede olduğunu biliyor musun, peki?”   </p>
			<p class="paragraf">“Biliyorum ama kızar bana size söylersem” dedi çamaşırcı kadın.   </p>
			<p class="paragraf">“Onu çok âcil bir iş için görmek istiyordum da... ”   </p>
			<p class="paragraf">“Sabah görüşseniz olmaz mı ki?”   </p>
			<p class="paragraf">“Pek olmaz.”   </p>
			<p class="paragraf">“Peki, öyliyse. Mühim bi şey olursa nerede olduğunu söylememi tembih etmişti. Bu durumda mahzuru olmayabilir, söyliyeyim bari. Saksağan ve Kütük Hanı’na gidip tezgâh başındakilere Bay Lowten’i görmek istediğinizi söyleyin. Onu size gösterirler. Bay Perker’in kâtibi odur.”  </p>
			<p class="paragraf">Böylece bilgilendirilen ve ayrıca söz konusu hanın hem Clare Market’a komşu, hem de New Inns’in<span class="dipp"><a class="_idFootnoteLink" href="#footnote-225-32" id="footnote-225-32-backlink">32</a></span> arkasına bitişik olma çifte avantajına sahip bir avluda olduğunu öğrenen Mister Pickwick ve Sam, kağşamış sarsak merdivenlerden sağ salim inip Saksağan ve Kütük’ü bulmaya çıktılar.   </p>
			<p class="paragraf">Bay Lowten ve dostlarının gece âlemlerine adanmış olan bu gözde han, sıradan insanlara sorulacak olsa “meyhane” diyecekleri bir yerdi; bira servisi yapılan salonun penceresinin altında boyu ve şekli tahtırevana benzer ufacık bir sundurmanın bir kundura tamircisine kiraya verilmiş olması mal sahibinin işini bilen biri olduğuna yeterince tanıklık ediyordu. “Meyhaneci”nin hayırsever bir kimse olduğu da, hemen kapı ağzında herhangi bir müdahaleye maruz kalmadan kurabiyelerini satmakta olan bir börekçiyi himayesi altına almış olmasından belliydi. Safran sarısı perdelerle süslenmiş zemin kat pencerelerinde Devonshire elma şarabı ve Danzig lâdin birasından övgüyle söz eden iki üç afiş asılıydı. Ayrıca, müessesenin mahzenlerinde 500 bin fıçı ekstra sert bira bulunduğunu siyah üstüne iri beyaz harflerle umuma bildiren kocaman ilan tahtası, onu görenleri bu muazzam mağaranın yerin altında acaba nerelere kadar yayılmış olabileceğine dair pek de rahatsız edici olmayan bir şüphe ve belirsizliğe garkediyordu.   </p>
			<p class="paragraf">Rengi uçuk dükkân tabelasında, komşuların çocukluklarından beri “kütük” diye belleyegeldikleri çarpık çurpuk bir kahverengi boya akıntısına gözünü dikmiş bakan saksağana benzer yarı silik bir lekenin yer aldığını da eklersek, binanın dış görünümüne dair söylenmesi gereken ne varsa söylemiş oluruz.   </p>
			<p class="paragraf">Mister Pickwick tezgâha yanaşıp kendini tanıtınca bir perdenin arkasından yaşlıca bir kadın onu karşılamaya çıktı.   </p>
			<p class="paragraf">“Bay Lowten burada mı, hanfendi?” diye sordu Mister Pickwick.  </p>
			<p class="paragraf">“Evet, efendim, burada” dedi ev sahibesi. “Hadi, Charley, Bay Lowten’e götür beyfendiyi.”   </p>
			<p class="paragraf">Kızıl saçlı, uyuşuk tavırlı bir komi, “Beyfendi şu sırada içeri giremez. Bay Lowten komik bir şarkı söylemekte kendisi. Bozulur sonra. Birazdan, efendim” dedi.   </p>
			<p class="paragraf">Kızıl başlı kominin sözünü bitirmesine kalmadı, masalara vurulan toplu el sesleri ve kadeh şıngırtılarından şarkının tam o esnada sona ermiş olduğu anlaşıldı ve Mister Pickwick, Sam’i bira barında kendi başına avunmaya bırakarak Bay Lowten’in huzuruna çıkarılmak üzere oradan ayrıldı.   </p>
			<p class="paragraf">“Sizinle görüşmek isteyen bir bay, efendim” denildiğinde, masanın başındaki koltuğu işgal etmekte olan tombalak yüzlü bir genç adam, sesin geldiği yöne oldukça şaşkın bir yüzle baktı; daha önce hiç görmediği birisiyle karşılaşınca da görünüşe göre şaşkınlığı azalmadı.   </p>
			<p class="paragraf">“Affınızı dilerim, beyfendi” dedi Mister Pickwick, “beyleri de rahatsız ettiğim için çok üzgünüm ama çok mühim bir iş için geldim. Şurada bir kenarda bana beş dakika ayırabilirseniz çok minnettar olacağım.”   </p>
			<p class="paragraf">Toparlak yüzlü genç ayağa kalktı, odanın loş bir köşesinde Mister Pickwick’in yanına bir iskemle çekip, onun yana yakıla anlattıklarını dinlemek için dikkat kesildi.   </p>
			<p class="paragraf">“Ya, evet” dedi, Mister Pickwick sözünün sonunu getirince, “evet, Dodson ve Fogg... çarparlar adamı... işlerini bilir onlar, Dodson ve Fogg.”   </p>
			<p class="paragraf">Mister Pickwick işin adam çarpma yanını doğrularken Lowten, “Perker şehirde değil” diye konuştu, “önümüzdeki hafta sonuna kadar da gelmeyecek. Ama eğer savunmanızı almamızı istiyorsanız ve evrakı bana bırakırsanız, o gelene kadar ben ne gerekiyorsa yaparım.”   </p>
			<p class="paragraf">“Ben de tam bunun için geldim zaten” dedi Mister Pickwick. Yazıyı uzattı. “Özel bir durum ortaya çıkarsa bana Ipswich postanesi adresine yazabilirsiniz.”   </p>
			<p class="paragraf">“Anlaştık” dedi Bay Perker’in kâtibi ve Mister Pickwick’in gözünün merakla masadan yana kaydığını fark edince, “Bize katılmaz mısınız şöyle bi yarım saat için?” diye ekledi. “Çok uyumlu bir meclis var bu akşam burada. Samkin ve Green’in başkâtibi, Smithers ve Prime’ın defter kâtibi ve Pimkin ve Thomas’ın dış servis sorumlusu var –pek güzel şarkılar söyler kendisi, hakkaten– sonra Jack Bamber de burda ve daha birçokları. Taşradan yeni geldiniz, sanıyorum? Bize katılmaz mıydınız?”   </p>
			<p class="paragraf">Mister Pickwick insan tabiatını incelemek için önüne çıkan böylesine cazip bir fırsatı geri çeviremezdi. Masaya buyur edilmeye razı oldu; orada hazır bulunanlara usulü dairesinde takdim edildikten sonra başkana yakın bir yere oturarak en sevdiği içkiden bir kadeh istedi.   </p>
			<p class="paragraf">Bunu Mister Pickwick’in hiç beklemediği derin bir sessizlik izledi.   </p>
			<p class="paragraf">Sağında oturan ekose gömlekli, Musevi tarzı kol düğmeli, ağzı purolu bir bey, “Umarım, dumandan rahatsız olmazsınız” dedi ona.   </p>
			<p class="paragraf">“Ne demek...!” dedi Mister Pickwick. “Çok hoşuma gider. Gerçi ben içmem ama... ”   </p>
			<p class="paragraf">“Bakın, ben bunu hiç anlamıyorum” diye masanın karşı tarafında oturan biri araya girdi. “Ekmekle su gibidir benim için tütün.”   </p>
			<p class="paragraf">Mister Pickwick, konuşan kişiye baktı ve yıkanmak da öyle olsaydı çok daha iyi olurdu diye düşündü.   </p>
			<p class="paragraf">Yine bir suskunluk oldu. Mister Pickwick onlardan biri değildi, belli ki oraya gelişi havayı biraz üşütmüştü.   </p>
			<p class="paragraf">O ara “Bay Grundy şimdi lütfedecek, bize bir şarkı söyleyecek” dedi reis.   </p>
			<p class="paragraf">“Hayır, söylemiyecek” dedi Bay Grundy.   </p>
			<p class="paragraf">“Niyeymiş o?” dedi reis.   </p>
			<p class="paragraf">“Çünkü söyliyemez” dedi Bay Grundy.   </p>
			<p class="paragraf">“Yani söylemek istemiyor diyorsunuz” dedi reis.   </p>
			<p class="paragraf">“İyi ya, pekâlâ, istemiyor!”   </p>
			<p class="paragraf">Grundy’nin oradakilerin dileğini yerine getirmeyi kesinlikle reddetmesi bir başka sessizliğe neden oldu.   </p>
			<p class="paragraf">“Kimse bizi biraz keyiflendirmeyecek mi yani?” dedi reis, küskün bir edâyla.   </p>
			<p class="paragraf">“Siz kendiniz, reis bey, bizi niye keyiflendirmiyorsunuz?”   </p>
			<p class="paragraf">Masanın en alt tarafından, şaşı gözlü, favorili bir delikanlıydı konuşan. Açık yakalı bir gömlek (kirli) giymişti. Musevi mücevherli ağzı purolu kişi, “Elbette, ebette..!” dedi yüksek sesle.   </p>
			<p class="paragraf">“Çünkü ben bir tek şarkı bilirim, onu da az önce söyledim. Hem, bir gecede aynı şarkıyı iki kez söylemenin ‘içkiler benden’ cezası var” dedi reis.   </p>
			<p class="paragraf">Buna denilecek hiçbir şey olmadığı için bir kere daha herkes sustu.   </p>
			<p class="paragraf">“Ben bu akşam” dedi Mister Pickwick, genel görüşme konusu olabileceğini umduğu bir şeyden söz açmış olmak için, “ben bu akşam, beyler, hepinizin şüphesiz çok iyi bildiğiniz ama benim kaç yıldır hiç uğramadığım ve çok az tanıdığım bir yerdeydim. Gray’s Inn’den söz ediyorum. Londra gibi büyük bir şehirde dikkati çeken küçük kuytu köşeler oluyor böyle, bu Inn’ler gibi.”  </p>
			<p class="paragraf">“Hay Allah iyiliğinizi versin, ne diyeyim!” diye reis Mister Pickwick’e masanın üzerinden fısıldadı. “Öyle bir konu açtınız ki içimizden hiç değilse birimiz bu konuda konuşmaya bir başlarsa hiç susturamayız. Bizim Jack Bamber’e gün doğdu sayenizde. Şimdiye kadar Inn’lerden başka bir şeyden söz ettiği hiç duyulmamıştır. Inn’lerde tek başına yaşamaktan da yarı aklını kaçırmıştır!”  </p>
			<p class="paragraf">Lowten’in sözünü ettiği kişi ufak tefek, sarı benizli, omuzbaşları kalkık bir adamdı. Konuşmadığı zaman hep başı öne eğik durduğundan yüzü Mister Pickwick’in dikkatini çekmemişti; başını kaldırıp buruşuk tenli yüzündeki çakır gözlerini sorgulayıcı bir bakışla ona diktiği zaman, bu kadar ilginç bir çehrenin nasıl olup da bir dakika için bile dikkatinden kaçmış olduğuna şaştı Mister Pickwick. O çehreden hiç silinmeyen acı alaycı bir tebessümle çenesini eline dayamış duruyordu; eli bir deri bir kemik, tırnakları çok uzundu; başını yana eğerek, karmakarışık ağarmış kaşlarının altından karşısındakinin içini okuyormuş gibi bakarken, sırıtkan yüzünde beliren iblisce ifadeyi görüp de irkilmemek mümkün değildi.   </p>
			<p class="paragraf">Şimdi birden öne çıkıp ağzından asabi kelimeler dökülerekten konuşmaya başlayan insan böyle birisiydi. Ne var ki bu fasıl zaten çok uzadı; bu nedenle ve de ihtiyar kendisi şayanı dikkat bir şahsiyet olduğu için, bırakalım ne diyecekse yeni bir fasılda kendisi desin. Böylece hem ona saygıda kusur edilmemiş olur, hem de bizim işimiz daha bir kolaylaşır.   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-28-backlink" id="footnote-225-28">28</a>	Suda eriyip kabaran, iki toz karışımı bir müshil. (ç. n.) </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-29-backlink" id="footnote-225-29">29</a>	Londra’da bazı hukuk öğrencilerinin ikametine ve bir kısım avukat ve dâvâvekilleri yazıhanelerine tahsis edilen lonca odalarının bulunduğu semtin adı. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-30-backlink" id="footnote-225-30">30</a>	Whitechapel Londra’nın doğu yakasında kalabalık nüfuslu bir mahalleydi. İngiltere’nin kuzeydoğusunun posta arabaları oradaki Boğa Hanı’dan kalkardı. (ç. n.) </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-31-backlink" id="footnote-225-31">31</a>	Londra’da hukuk adamlarının mesleklerini icra edebilmeleri için bağlı olmaları gereken dört lonca odasından biri. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-32-backlink" id="footnote-225-32">32</a>	Hukukçuların bir başka lonca külliyesi. (ç. n.)</p>
				</div>
			</div>
		</div>
	</body>
</html>