<html xmlns="http://www.w3.org/1999/xhtml">
	<head>
		<title>6-24</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-26">FASIL 25  </p>
			<p class="arabaslik_orta ParaOverride-9">Çeşitli hoşluklar arasında, Bay Nupkins’in ne kadar   </p>
			<p class="arabaslik_orta ParaOverride-9">âlicenap ve tarafsız olduğunu;   </p>
			<p class="arabaslik_orta ParaOverride-9">Job Trotter’ın Badminton topunu, geldiği gibi   </p>
			<p class="arabaslik_orta ParaOverride-9">nasıl aynı şiddetle Bay Weller’ın geri çevirdiğini,   </p>
			<p class="arabaslik_orta ParaOverride-9">yeri geldiğinde görülecek bir başka mesele ile   </p>
			<p class="arabaslik_orta">birlikte okuyacağınız fasıl  </p>
			<p class="paragbas">Sam Weller yaka paça götürülürken burnundan soluyordu. Grummer ’in ve koldaşının suratlarına, davranışlarına dokundurmalarının haddi hesabı yoktu. Hoşnutsuzluğunu beyan makamında, orda bulunan altı kişiden her birine yönelttiği meydan okumalar da doğrusu çok cüretkârdı. Snodgrass ve Winkle üstatlarının tahtırevandan hiç ara vermeksizin döktürdüğü incileri, canları sıkılarak da olsa, hürmette kusur etmeden dinlemekteydiler: Üstadın susturulabilmesi için Tupman’ın tavan kapağının kapatılması yönünde bütün çabaları boşa gitmişti. Ne ki Sam Weller’ın kızgınlığı, yürüyüş kolunun tam da Job Trotter kaçağı ile karşılaştıkları avluya yönelmesi üzerine çabucak meraka dönüştü; sonra da, azametinden yanına varılmayan Grummer tahtırevanı taşıyanlara dur emri verip Job Trotter’ın içinden çıkıp gelmiş olduğu yeşile boyalı bahçe kapısına doğru vakur adımlarla ilerleyerek kapının yanındaki çıngırağın ipine var gücüyle asılınca, o merak Sam Weller’ın yüreğini sevinçten hoplatan bir hayrete dönüştü. Çıngırak sesine çıkan pek şık, cana yakın bir hizmetçi kız mahpusların âsi görünüşleri ve Mister Pickwick’in ateşli beyanlarıyla karşılaşınca şaşkınlıkla ellerini havaya kaldırarak Bay Muzzle’a seslendi. Muzzle, arabaların içeri alındığı kapının bir kanadını açıp tahtırevana, mahpuslara ve gönüllü taifesine yol verdi ve kapıyı hemen kalabalığın yüzüne çarparcasına kapattı. Dışarda kalan gürûh dışarda bırakıldığına fena halde bozulduğundan ve içerde neler olacağını çok merak ettiğinden, bundan sonra geçen bir iki saat boyunca kapıyı tekmeleyerek ve habire çıngırak ipine asılarak içini döktü. Üç ya da dört kişi dışında herkes bu eğlenceye katılırken o üç dört kişi kapıda keşfettikleri bir mazgal deliğinden, bir eczane camekânına dayalı yassılmış burunlarla yolda araba altında kalmış bir sarhoşun arka odada cerrahi muayeneden geçmesini seyreden – ama hiçbir şey göremeyen – insanlar misali, içeri bakıp duruyorlardı.  </p>
			<p class="paragraf">Evin kapısına birkaç basamakla çıkılıyordu; basamakların her birinin yanında bir büyük yeşil saksı, saksıların her birinin içinde kocaman yapraklı bitkiler vardı. Tahtırevan orda durdu. Mister Pickwick ve arkadaşları sofaya götürüldüler. Geldikleri, Muzzle tarafından Bay Nupkins’e bildirilip içeri alınmaları için emir verilince, kamu çıkarının yılmaz savunucusu yüce âmirin huzuruna çıkarıldılar.  </p>
			<p class="paragraf">Göz alıcı bir sahneydi: Suçluların yüreklerine dehşet salıp kanunun soğuk yüzlü heybetine çatmış olduklarını kafalarına sokmak için çok iyi tasarlanmıştı. Büyük bir kütüphanenin önünde, büyük bir masanın tam orta yerinde, büyük bir koltukta, önünde büyük bir kitapla Bay Nupkins bütün bu büyüklerin hepsinden daha büyük görünüyordu. Masada üst üste yığılı bir sürü kâğıt vardı; taa öbür ucunda, olabildiğince meşgul görünmeye çabalayan Bay Jinks’in başı ve omuzları göze çarpıyordu. Herkes içeri girince Muzzle kapıyı dikkatle kapattı ve efendisinin emirlerine âmâde olmak üzere koltuğun arkasındaki yerini aldı. Bay Nupkins helecan dolu bir ciddiyetle arkasına yaslanarak zoraki misafirlerini süzdü.  </p>
			<p class="paragraf">“Evet, Grummer” dedi, Mister Pickwick’i işaret ederek, “kim o şahıs?” Mister Pickwick dostlarının sözcüsü olarak elinde şapkası, son derece terbiyeli, hürmetkâr bir tavırla hafif eğildi.  </p>
			<p class="paragraf">“Bu Pikvik, riisbey” dedi Grummer.  </p>
			<p class="paragraf">“N’oluyor öyle, kessene sen sesini, isli lamba!” diye Sam Weller dirsekleriyle kendine yol açarak öne geçip araya girdi. “Bağışlayın, beyim, ama sizin bu sarı çizmeli memurunuz olcak kişi hiçbir yerde beş para edecek bir adam değil. Bu beyfendi burda” diye devam etti sonra, Grummer’i bir yana itip, “bu beyfendi, Samuel Pickwick Hazretleridir; burdaki, Bay Tupman’dır; şurdaki de Bay Snodgrass’tır... hepsi tanmaktan çok memnun kalcağınız efendiden adamlardır. Siz burdaki bu memurlarnızı ne kadar çabuk bi iki aylığına disiplin değirmenine koyarsanız, birbirimizi tanımaya o kadar erken başlarız. Önce iş, sonra hoşluk... Kral Üçüncü Richard’ın bebeleri boğazlamazdan önce Londra Kalesi’nde öbür Kralın işini hançerle bitirirken dediği gibi... ”  </p>
			<p class="paragraf">Bu kısa nutkun sonunda Sam Weller sağ bileği ile şapkasının tozunu silerken, baştan beri onu tarifi mümkünsüz bir dehşet içinde dinlemekte olan Jinks’e tatlı bir yüzle bakıp başını salladı.  </p>
			<p class="paragraf">“Bu adam kim Grummer?” dedi Belediye Reisi.  </p>
			<p class="paragraf">“İpini fena koparmış tehlikeli bir şahıs, riisim” dedi Grummer. “Mapusları kurtarmaya kalktı, memurlara saldırdı. Tuttuk getirdik.”  </p>
			<p class="paragraf">“İyi yapmışsınız” dedi Reis. “Gözü dönmüş bir haydut bu, besbelli.”  </p>
			<p class="paragraf">“Beyfendi, kendisi benim hizmetkârımdır” dedi aradan Mister Pickwick, kızdığını belli ederek.  </p>
			<p class="paragraf">“Yaa, hizmetkârınız, öyle mi? Adaletin tecellisini engellemeye ve adli memurları katletmeye matuf bir tertip. Pickwick’in hizmetkârıymış. Bunu zapta geçirin, Jinks.”  </p>
			<p class="paragraf">Jinks öyle yaptı.  </p>
			<p class="paragraf">“Senin adın ne, söyle bakayım” diye kükredi Nupkins.  </p>
			<p class="paragraf">“Weller” dedi Sam.  </p>
			<p class="paragraf">“Newgate Takvimine<span class="dipp"><a class="_idFootnoteLink" href="#footnote-225-43" id="footnote-225-43-backlink">43</a></span> layık bir isim.”  </p>
			<p class="paragraf">Bu bir şakaydı. Şaka olduğu için Jinks, Grummer, Dubbly, gönüllülerin hepsi ve Muzzle beş dakika süren bir gülme nöbetine tutuldular.  </p>
			<p class="paragraf">“Alın yazın bunu da, Bay Jinks” dedi Reis.  </p>
			<p class="paragraf">“İki L ile olacak, ahpap” dedi Sam.  </p>
			<p class="paragraf">Bu noktada gönüllüler takımından birinin yine güleceği tutunca başkan onu derhal tutuklamakla tehdit etti. Böyle vakalarda yanlış adama gülmek her zaman tehlikelidir.  </p>
			<p class="paragraf">“Nerde oturuyorsun?” dedi Reis.  </p>
			<p class="paragraf">“Nerde olursa” diye karşılık verdi Sam.  </p>
			<p class="paragraf">“Yazın bunu da, Bay Jinks.” Belediye Reisi iyice kızmaya başlamıştı.  </p>
			<p class="paragraf">“Altını da çizin!” dedi Sam.  </p>
			<p class="paragraf">“Serserinin teki bu, Bay Jinks” dedi reis. “Bimekân takımından olduğu kendi beyanıyla sabit. Öyle, değil mi, Bay Jinks?”  </p>
			<p class="paragraf">“Öyle, bittabii, efendim.”  </p>
			<p class="paragraf">“Tıkalım onu içeri o halde. Serseri diye.”  </p>
			<p class="paragraf">“Bizim memleketin adaletindeki tarafsızlığı görün işte!” dedi Sam. “Başımızdakiler kendilerini tutamayıp herkesi tutukluyorlar.”  </p>
			<p class="paragraf">Gönüllülerden bir başkası bu çıkışa gülecek oldu, sonra da o kadar en olmayacak bir biçimde ciddi görünmeye çalıştı ki, yüce âmir hemen anladı hangisi olduğunu.  </p>
			<p class="paragraf">“Grummer” dedi, hırsından mosmor kesilerek, “böyle işe yaramaz bir rezili nasıl geçici polis yaparsınız? Nasıl böyle bir şey yapabilirsiniz?”  </p>
			<p class="paragraf">“Çok üzgünüm, riisim” diye kekeledi Grummer.  </p>
			<p class="paragraf">“Çok üzgünsünüz, öyle mi?” diye parladı Reis. “Vazifenizi böyle ihmal ettiğinize pişman olacaksınız, Bay Grummer. Herkese ibret olacak bir cezayı hak ettiniz. O adamın cobunu alın elinden. Sarhoş o herif. Sarhoş değil misiniz yani siz şimdi, ha?”  </p>
			<p class="paragraf">“Sarhoş değilim, Reis bey” dedi adam.  </p>
			<p class="paragraf">“Sarhoşsunuz diyorum size! Ben öyle dedikten sonra ne yüzle sarhoş değilim diyorsunuz? İspirto kokmuyor mu bu adam şimdi, Grummer?”  </p>
			<p class="paragraf">Bir yerlerden belli belirsiz bir rom kokusu alan Grummer, “İğrenç, riisim” diye konuştu.  </p>
			<p class="paragraf">“Tabii, ya! Odaya ilk girdiğinde gözlerinin parıltısından anlamıştım sarhoş olduğunu. Gözlerinin nasıl parladığı dikkatinizi çekmemiş miydi, Bay Jinks?”  </p>
			<p class="paragraf">“Çekmez mi, efendim!”  </p>
			<p class="paragraf">“Bu sabah, ağzıma bir damla içki değdirmedim” dedi adam. Ayık olmasına pekâlâ ayıktı. Turp gibi.  </p>
			<p class="paragraf">“Nasıl yalan söyleyebiliyorsunuz bana öyle? Şu anda sarhoş değil mi yani bu adam, Bay Jinks?”  </p>
			<p class="paragraf">“Sarhoş elbette, efendim.”  </p>
			<p class="paragraf">“Bay Jinks” dedi Reis, “bu adamı vazife başında memura hakaretten tutuklatacağım. Yazın tutuklama emrini, Bay Jinks.”  </p>
			<p class="paragraf">Gönüllü polis az kalsın tutuklanıyordu, Belediye Reisi’nin müşaviri olan Jinks (bir taşra dâvâvekilinin yazıhanesinde üç yıl hukuk eğitimi görmüştü) Reisin kulağına eğilip bunun pek doğru olmayacağını düşündüğünü fısıldamasaydı. Bunun üzerine Reis hemen orda bir diskur çekerek bir gönüllü polisin de çoluk çocuk sahibi olduğunu göz önünde tutarak kınama cezası ve görevine son vermekle yetineceğini söyledi. Sonuç olarak, adamcağız bir çeyrek saat boyunca bir güzel azar işittikten sonra sepetlendi. Grummer, Dubbly, Muzzle ve bütün diğer gönüllü efrat aralarında mırıldanarak Bay Nupkins’in âlicenaplığına övgüler yağdırdılar.  </p>
			<p class="paragraf">“Şimdiii, Bay Jinks, dedi Reis bey, “Grummer’e yeminini ettirin.”  </p>
			<p class="paragraf">Grummer hemen yemin etti; ama sözü uzattığı için, Bay Nupkins’in de yemeği nerdeyse hazır olduğundan, Bay Nupkins işi kısa kesti: Grummer’e sorduğu maksatlı sorulara Grummer’in olabildiğince hazır ve yerinde cevaplar vermesiyle sorgu işlemi sükûnet içinde, hiçbir sorun çıkmadan sonuçlandı ve Bay Weller hakkında iki tecavüz, Bay Winkle hakkında bir tehdit, Bay Snodgrass hakkında da bir darp hükmü çıktı. Bütün bunlar başkanın arzuları istikametinde olup bittikten sonra o ve Bay Jinks aralarında alçak sesle istişareye oturdular.  </p>
			<p class="paragraf">Görüşmeleri on dakika kadar sürdü, sonra Jinks masanın kendisine ait ucuna çekildi; Reis bey kısaca öksürüp boğazını temizleyerek koltuğunda dikeldi, tam konuşmaya başlayacaktı, Mister Pickwick araya girdi.  </p>
			<p class="paragraf">“Sözünüzü kestiğim için affınızı istirham ediyorum, Reis bey” dedi, “ama buradaki beyanlara istinaden edinmiş olabileceğiniz fikrinizi açıklayıp ona göre davranmanızdan önce, şahsımı ilgilendiren bir hususta diyeceklerimin dinlenmesine hakkım olduğunu söylemem gerekiyor.”  </p>
			<p class="paragraf">“Siz kesin sesinizi, efendim!” dedi Reis, bir hışım.  </p>
			<p class="paragraf">“Size söyleyeceğim bir şey var, beyfendi... ”  </p>
			<p class="paragraf">“Kesin sesinizi, yoksa bir memura emreder dışarı atarım sizi!”  </p>
			<p class="paragraf">“Siz memurlarınıza istediğinizi emredebilirsiniz, bayım” dedi Mister Pickwick. “Gördüğüm kadarıyla da, aralarındaki itaat alışkanlığından ötürü ne emretseniz yerine getireceklerdir, bundan hiç şüphem yok, ama ben, burdan zorla götürülmediğim sürece, söyleyeceklerimin dinlenmesine hakkım olduğunu beyan edeceğim, efendim.”  </p>
			<p class="paragraf">“Yaşasın Pickwick ve perensipler!” diye bağırdı Sam Weller, herkesin işiteceği bir sesle.  </p>
			<p class="paragraf">“Sam, sen sus!” dedi Mister Pickwick.  </p>
			<p class="paragraf">“Yarılmış davul misali sustum gitti, beyim” dedi Sam.  </p>
			<p class="paragraf">Nupkins hiç alışık olmadığı böyle bir cüret karşısında aptallaşan gözlerle Mister Pickwick’e baktı; kızgınlıkla ters bir cevap vermeye hazırlanır gibiydi, Bay Jinks yeninden çekiştirip kulağına bir şeyler fısıldadı. Reis bey işitilmesi zor bir sesle buna cevap verince aralarında fısıldaşma yeniden başladı. Jinks, besbelli, itiraz ediyordu.  </p>
			<p class="paragraf">Sonunda Reis, daha fazla dinleme isteksizliğinden nâçar vazgeçip bir yutkundu, Mister Pickwick’e dönerek, bir karış suratla, “Ne söylemek istiyorsunuz?” dedi.  </p>
			<p class="paragraf">Mister Pickwick, gözlüklerinin gerisinden Nupkins’i bile ürküten bir bakışla, “Önce” dedi, “benim ve arkadaşlarımın buraya hangi sebeple çıkarıldığımızı bilmek istiyorum.”  </p>
			<p class="paragraf">Reis, “Bunu ona söylemeli miyim?” diye fısıldadı Jinks’e. Jinks, “Bence söyleseniz iyi olur, efendim” diye mırıldandı.	  </p>
			<p class="paragraf">“Bana ulaşan ve yeminle desteklenen bir istihbarata göre, bir düello yapmak üzereymişsiniz. Diğer şahıs Tupman’ın bu işte yardakçınız olduğu söyleniyor. Bu sebeple... hı, Bay Jinks?”  </p>
			<p class="paragraf">“Evet, efendim.”  </p>
			<p class="paragraf">“Bu sebeple, her ikinizden de... öyle demem gerekiyor değil mi, Bay Jinks?”  </p>
			<p class="paragraf">“Elbette, efendim.”  </p>
			<p class="paragraf">“Her ikinizden de... her ikinizden... neydi, Bay Jinks?” dedi Reis, sinirlendi.  </p>
			<p class="paragraf">“Kefâlet bulmalarını isteyeceksiniz, efendim.”  </p>
			<p class="paragraf">“Evet, bu sebeple her ikinizden de –kâtibim tarafından sözüm kesildiği sırada söylemek üzere olduğum gibi– kefâlet bulmanızı isteyeceğim.”  </p>
			<p class="paragraf">“Sağlam kefâlet” diye fısıldadı Bay Jinks.  </p>
			<p class="paragraf">“Sağlam bir kefâlet isteyeceğim.”  </p>
			<p class="paragraf">“Şehir sakinlerinden” diye fısıldadı Bay Jinks.  </p>
			<p class="paragraf">“Şehir sakinlerinden olması gerekiyor.”  </p>
			<p class="paragraf">Jinks yine fısıldadı: “Her biri için elli sterlin. Sonra, tabii, hâne reisi olmaları lazım.”  </p>
			<p class="paragraf">“Her birinizi elli sterlin kefâlete bağlıyorum” dedi Reis bey, yüksek sesle, göğsünü şişirerek. “Tabii kefiller, her ikisi de hâne reisi olacak.”  </p>
			<p class="paragraf">“İyi ama, insaf edin, Reis bey” dedi Mister Pickwick, Tupman’la birlikte hayretler içinde kalmış, kafası da kızmıştı, “biz bu şehrin yabancısıyız. Burada herhangi bir kimseyle düello yapmaya hiç niyetim olmadığı gibi, ev sahibi hiçbir kimseyi de tanımıyorum.”  </p>
			<p class="paragraf">“Herhalde” dedi Reis, “herhalde... Siz ne dersiniz, Bay Jinks?”  </p>
			<p class="paragraf">“Elbette efendim.”  </p>
			<p class="paragraf">“Daha başka söyleyeceğiniz bir şey var mı?”  </p>
			<p class="paragraf">Mister Pickwick’in söyleyeceği daha çok şey vardı ve hiç şüphe yok ki, söylediği hiçbir şey kendisine bir fayda getirmese ve şehir âmirini hiç mi hiç ikna etmese de onları söylemekten geri durmayacaktı ama konuşması biter bitmez Sam Weller yeninden çekiştirince onunla öyle hararetli bir görüşmeye daldı ki, Belediye Reisi’nin sorusunu fark etmedi bile. Bay Nupkins bu tür bir soruyu iki kere tekrarlayacak insanlardan değildi; yeni bir öksürüklü hazırlığın ardından, suspus olmuş gönüllü polislerin hürmetkâr ve takdirkâr bakışları altında kararını açıklamaya koyuldu.  </p>
			<p class="paragraf">Weller’ın cezası ilk tecavüz için iki sterlin, ikincisi için üç sterlin olacaktı; Winkle’a iki sterlin, Snodgrass’a bir sterlin ceza kesilmişti; ayrıca bu ikisi Majesteleri’nin ahalisine ve bâhusus sadık hizmetkârı Daniel Grummer’e tecavüzden uzak durmaya söz vereceklerdi. Pickwick ile Tupman zaten daha önce kefâlete bağlanmışlardı.  </p>
			<p class="paragraf">Reis bey konuşmasını bitirir bitirmez Mister Pickwick eski sevimliliğine kavuşan mütebessim çehresiyle birkaç adım ilerleyerek, “Reis beyin affını rica ediyorum, fakat kendisini yakından alakadar eden son derece ehemmiyetli bir mesele hakkında onunla birkaç dakika baş başa görüşmemiz mümkün olabilir mi acaba?” dedi.  </p>
			<p class="paragraf">“Nedir o?” dedi Reis bey.  </p>
			<p class="paragraf">Mister Pickwick ricasını tekrarladı.  </p>
			<p class="paragraf">“Çok garip bir rica.” dedi Belediye Reisi. “Baş başa görüşme mi dediniz?”  </p>
			<p class="paragraf">“Baş başa.” Mister Pickwick ısrar etti. “Size söyleyeceklerimin bir kısmını hizmetkârımdan öğrenmiş olduğum için, onun da hazır bulunmasını istiyorum.”  </p>
			<p class="paragraf">Belediye reisi Bay Jinks’e baktı, Bay Jinks Belediye Reisi’ne baktı; polisler şapşallaşan suratlarla birbirlerine baktılar. Bay Nupkins birdenbire sarardı. Bu adam, Weller, kendine karşı bir suikast planını pişman olup da açıklamış olmasındı? Düşünmesi bile korkunçtu! Kendisi resmi görevli bir şahıstı; Jül Sezar ve Perseval<span class="dipp"><a class="_idFootnoteLink" href="#footnote-225-44" id="footnote-225-44-backlink">44</a></span> geldi aklına, beti benzi büsbütün attı.  </p>
			<p class="paragraf">Mister Pickwick’e bir daha baktı ve yanına gelmesi için Jinks’e bir işaret çaktı. “Bu talep hakkında siz ne düşünüyorsunuz, Bay Jinks?” diye mırıldandı.  </p>
			<p class="paragraf">Ne düşüneceğini tam bilemeyen ve âmirini kızdırmaktan çekinen Jinks belli belirsiz bir tebessümle ağzının köşelerini büzerek başını bir sağa, bir sola ağır ağır salladı.  </p>
			<p class="paragraf">“Bay Jinks” dedi Reis bey, azametle, “siz bir salaksınız!”  </p>
			<p class="paragraf">Bu kısa görüş beyanı üzerine Jinks ilkinden de daha belirsizce yine gülümsedi ve usul usul kendi köşesine yanaştı.  </p>
			<p class="paragraf">Bay Nupkins meseleyi birkaç saniye kendi kendine tezekkür ettikten sonra koltuğundan kalktı ve Mister Pickwick’le Sam’e kendisini takip etmelerini söyleyerek onları duruşma salonuna açılan bir küçük odaya götürdü. Mister Pickwick’i odanın öbür ucuna doğru buyur ederken, çok az bir ihtimalle de olsa yeni bir çatışma çıkarsa hemen kaçabilmek için elini yarı aralık kalan kapıdan çekmeden, o haberi her ne olursa olsun öğrenmeye hazır olduğunu bildirdi.  </p>
			<p class="paragraf">“Hiç uzatmadan söyleyeceğim” dedi Mister Pickwick. “Zâtınızı ve itibarınızı alakadar ediyor aslında. Evinizde, beyfendi, eşi menendi bulunmaz bir sahtekârı barındırmakta olduğunuzu düşünüyorum ve bunun için elimde yeterli delil olduğuna kaaniyim.”  </p>
			<p class="paragraf">“İki” diye Sam araya girdi. “Mor dut giysili herifçoğlunun da gözyaşı dökmekte ve alçaklıkta dünyada bi eşi yoktur!”  </p>
			<p class="paragraf">“Sam” dedi Mister Pickwick, “söylediklerimi beyfendiye anlaşılır kılabilmem için hislerine hâkim ol, lütfen!”  </p>
			<p class="paragraf">“Çok üzgünüm, efeem” dedi Weller, “ama o Job denilen yaratık ne zaman aklıma gelse kendimi tutamıyorum.”  </p>
			<p class="paragraf">“Yani, mesele kısaca şu beyfendi” diye devam etti Mister Pickwick, “Yüzbaşı Fitz-Marshall adında birinin bu evin müdavimlerinden olduğundan şüphelenmekte hizmetkârım haklı mıdır? Zira” diye ekledi hemen ardından, Nupkins’in asabileşerek sözünü kesmek üzere olduğunu görünce, “zira, eğer öyleyse, ben o şahsı tanıyorum, onun bir... ”  </p>
			<p class="paragraf">“Şış, şış” dedi Nupkins. Kapıyı kapattı. “O şahsın bir... ne olduğunu biliyorsunuz, beyfendi?”  </p>
			<p class="paragraf">“Vicdansız bir serüvenci olduğunu biliyorum... haysiyetsiz bir karakter... kolay aldanan insanları aptal yerine koyan bir sosyete asalağı” dedi Mister Pickwick, heyecanla.  </p>
			<p class="paragraf">“Hay Allah!” dedi Nupkins. Kıpkırmızı kesildi. Bütün tavrı değişti. “Hay Allah, Bay... ”  </p>
			<p class="paragraf">“Pickwick” dedi Sam.  </p>
			<p class="paragraf">“Pickwick” dedi Nupkins. “Yani ne diyeyim, Mister Pickwick... buyrun oturun, efendim, lütfen... Böyle bir şey nasıl mümkün olabilir ki...? Yüzbaşı Fitz-Marshall dediniz, değil mi?”  </p>
			<p class="paragraf">Sam, “Yüzbaşı deyip durmayın ona” dedi. “Fitz-Marshall da demeyin. İkisi de değil o, gezginci aktörün teki. Asıl adı Jingle’dır ve de mor dut rengi posta bürünmüş bir kurt varsa eğer, o da Job Trotter denilen herifçoğludur!”  </p>
			<p class="paragraf">“Çok doğru” dedi Mister Pickwick, Reis beyin afallamış bakışlarına karşılık. “Sırf, şu anda hakkında konuştuğumuz bu şahsın iç yüzünü umuma teşhir etmek için ben bu şehirde bulunuyorum.”  </p>
			<p class="paragraf">Mister Pickwick, dehşet içinde kalan Nupkins’in kulağına Jingle’ın rezilliklerinin kısa bir özetini döktü. Onunla ilk nasıl karşılaştığını, Bayan Wardle’ı nasıl kaçırdığını ve hanımdan nasıl para karşılığında kolaycacık vazgeçtiğini, nasıl kendisini bir kız yurdunda gece yarısı tuzağa düşürdüğünü ve şimdi nasıl kendine yakıştırdığı bu en son isim ve rütbenin iç yüzünü ortaya dökmeyi kendisinin (Mister Pickwik’in) vazife edinmiş olduğunu anlattı.  </p>
			<p class="paragraf">Mister Pickwick anlattıkça Bay Nupkins’in damarlarındaki bütün kan kulaklarında uğuldadı sanki. Yüzbaşıyı yakınlarda bir yerde at yarışında tanımıştı. Upuzun aristokratik tanışlar listesinden, seyahatlerinin kapsamı ve tavırlarının âlâyişinden pek etkilenen Bayan Nupkins ile kızları genç Bayan Nupkins, Yüzbaşı Fitz-Marshall’ın sözlerini her gittikleri yere taşımışlar, elden ele sergilemişler, Yüzbaşı Fitz-Marshall’ı seçkin tanıdıklar çevresinin kafasına öyle bir kakmışlardı ki, sonunda çok yakın can dostları Bayan Porkenham ile genç kızları Porkenham’lar ve Bay Sydney Porkenham hasetten ve çaresizlikten çatlayacak hâle gelmişlerdi. Şimdi, bütün bunlardan sonra, onun beş parasız bir serüvenci, avare bir aktör ve dört dörtlük bir dolandırıcı değilse de aradaki farkın ne olduğu bilinemeyecek kadar dolandırıcıya benzer biri olduğunu işitmek...! Hay Allah! Porkenham’lar ne diyeceklerdi şimdi? Bay Sydney Porkenham kendi iltifatlarına böyle bir rakip uğruna itibar edilmemiş olduğunu keşfedince kim bilir nasıl bir zafer kazanmış olacaktı! Ve de Bay Nupkins kendisi, Belediye Meclisi’nin gelecek oturumunda Porkenham’ın karşısına hangi yüzle çıkacaktı? Hikâye bir yayılırsa gelecek seçimde muhalefet, elinde böyle bir kozla, kim bilir ne kıyametler koparırdı!  </p>
			<p class="paragraf">Uzun bir suskunluktan sonra Bay Nupkins kendini toparladı ve “Ama ne de olsa bu sadece bir iddia” dedi. “Yüzbaşı Fitz-Marshall herkesin çok hoşlandığı havalı bir şahsiyettir, herhalde birçok da düşmanı vardır. Bu söylediklerinizin ne gibi bir ispatı var ki elinizde?”  </p>
			<p class="paragraf">“Yüzleştirin beni onunla” dedi Mister Pickwick. “Bütün istediğim bu, başka hiçbir şeye ihtiyacım yok. Onu benimle ve buradaki dostlarımla yüzleştirin, başka bir ispata gerek duymayacaksınız.”  </p>
			<p class="paragraf">“Tamam o zaman. Çok kolay. Kendisi bu akşam burada olacak, meseleyi dillendirmeden hallederiz... büyütmeden, hiç büyütmeden. Genç adamı sakınmak için yani, anlarsınız ya... Maamafi ben... ben yine de böyle yapmamız uygun düşer mi diye Bayan Nupkins’e bir danışmak isterim. Her halü kârda, Mister Pickwick, başka bir işe el atmadan önce, elimizdeki şu hukuki prosedürü bitirmeliyiz. Öbür odaya geri dönelim, lütfen, efendim.”  </p>
			<p class="paragraf">Öbür odaya gittiler.  </p>
			<p class="paragraf">“Grummer” dedi Reis, meş’um bir sesle.  </p>
			<p class="paragraf">“Evet, riis bey” diye karşılık verdi Grummer, her zamanki gözde adam gülümseyişiyle.  </p>
			<p class="paragraf">Reis bey serteldi. “Hadi, hadi” dedi, “böyle cıvıklıklar istemiyorum burada! Hiç yakışmıyor. Üstelik gülümsenecek de bir şey yok ortada. Demin bana sunduğunuz zabıtta yazılanlar gerçeğin ta kendisi miydi? Bakın, dikkat edin, beyim... ”  </p>
			<p class="paragraf">“Riis bey... ” diye kekeledi Grummer, “ben... ”  </p>
			<p class="paragraf">“Ha, rahatsız oldunuz galiba, öyle mi? Bay Jinks, nasıl bozuldu gördünüz siz de, değil mi?”  </p>
			<p class="paragraf">“Elbette, efendim.”  </p>
			<p class="paragraf">“Şimdi, ifadenizi tekrarlayın, Grummer. Sizi yine uyarıyorum, dikkatli olun. Bay Jinks, söylediklerini zabta geçirin.”  </p>
			<p class="paragraf">Zavallı Grummer şikâyetlerini yeni baştan dile getirmeye koyuldu ama, Bay Jinks’in zapta geçirdiği beyanlarına Reis beyin araya girip müdahale etmesi bir yandan, Grummer’in konuyu dağıtıp her şeyi birbirine karıştırma huyu ve aşırı heyecanı öbür yandan, üç dakika içinde öyle karmakarış bir çelişkiler yumağına takılıp kaldı ki, Bay Nupkins hemen o anda, ona inanmadığını söyleyip çıktı işin içinden. Cezalar iptal edildi, Bay Jinks de çabucak birkaç kefil buldu. Bütün bu resmi işlemler tam gerektiği gibi yerine getirilmekle, Grummer’e utançlara seza bir biçimde dışarı çıkması emredildi... Beşeri şânın bugün var yarın yok keyfiyetine ve de büyük insanların lütfunun ne kadar süreceğinin bilinmezliğine müthiş bir örnek... .!  </p>
			<p class="paragraf">Bayan Nupkins, başında pembe tülden türbanı ve açık kestane rengi perukasıyla pek tantanalı bir kadındı. Kızı, Bayan Nupkins, anasının türban dışında her bir kibirli tavrını ve peruka dışında her çeşit huysuzluğunu tevarüs etmişti. Bu iki fevkalade cazip özellik anne ile kızını ne zaman –sık sık olduğu gibi– içinden çıkılmaz bir duruma soksa, kabahati Bay Nupkins’in sırtına yıkmakta hemen anlaşırlardı. Bu nedenle, Bay Nupkins Bayan Nupkins’i bulup da Mister Pickwick’in söylediklerini bir bir önüne serince Bayan Nupkins, birdenbire, böyle bir şeyden zaten öteden beri şüphelenmekte olduğunu hatırladı. Bunun böyle olacağını hep söylemişti, kimse onu dinlememişti. Bay Nupkins onu ne zannediyordu, doğrusu hiç bilemiyordu... vesaire, vesaire.  </p>
			<p class="paragraf">“Başımıza gelenler!” dedi Bayan Nupkins’lerin küçük olanı, her bir gözünün köşesine zorla da olsa küçücük bir damla gözyaşı çıkartarak. “Aptal yerine konulmak diye buna denir işte!”  </p>
			<p class="paragraf">“Ah, sen babana teşekkür et onun için, şekerim!” dedi Bayan Nupkins. “O kadar yalvardım kendisine, Yüzbaşı’nın aile bağlarını sorup soruştursun diye, ne tembihler ettim, ne ısrarlar, durma, hadi yap bi şeyler diye! Eminim kimse inanmıyacaktır şimdi ona, kimse!”  </p>
			<p class="paragraf">“Ama, sevgilim!” dedi Bay Nupkins.  </p>
			<p class="paragraf">“Konuşma benimle, büsbütün asabımı bozuyorsun, konuşma!”  </p>
			<p class="paragraf">“Sevgilim, sen kendin Yüzbaşı Fitz-Marshall’dan çok hoşlandığını söylemiyor muydun? Onu her zaman buraya dâvet eden de, başka yerlere tanıştırmak için hiçbir fırsatı kaçırmayan da sen değil misin?”  </p>
			<p class="paragraf">Bayan Nupkins fevkalade örselenmiş bir kadın havalarında kızına hitap etmeyi seçti. Sesini yükseltti: “Dememiş miydim sana, Henriette? Babanın bütün bunları benim üzerime yıkacağını söylememiş miydim? Öyle dememiş miydim?”   </p>
			<p class="paragraf">Burda Bayan Nupkins hıçkırmaya başladı.  </p>
			<p class="paragraf">“Ama babacığım... yani!” dedi küçük Bayan Nupkins ve ardından o da hıçkırmaya başladı.  </p>
			<p class="paragraf">“Bütün bu rezilliği ve maskaralığı başımıza sardıktan sonra hepsinin sorumlusu olarak beni takaza etmesi olacak şey mi şimdi?” diye feryat etti Bayan Nupkins.  </p>
			<p class="paragraf">“Bundan sonra artık nasıl insan yüzüne çıkabiliriz?” dedi küçük Bayan Nupkins.  </p>
			<p class="paragraf">“Porkenham’ların yüzüne nasıl bakacağız?”  </p>
			<p class="paragraf">“Grigg’lerin de!”  </p>
			<p class="paragraf">“Slummintowken’lerin de!” diye haykırdı Bayan Nupkins. “Ama senin babanın hiç umru mu? Ona ne ki?”  </p>
			<p class="paragraf">Bu korkunç düşünceyle Bayan Nupkins içi parçalanaraktan gözyaşlarına boğuldu, kızı da onu izledi.  </p>
			<p class="paragraf">Bayan Nupkins’in gözyaşları meseleyi kafasında evirip çevirmeye biraz zaman kazanıncaya kadar büyük bir hızla sel gibi aktı; o zaman, yapılacak en doğru şeyin, Mister Pickwick ile dostlarından, Yüzbaşı gelene kadar orada kalmalarını rica etmek, ondan sonra da Mister Pickwick’e aradığı fırsatı sağlamak olacağına karar verdi. Mister Pickwick’in gerçeği söylemiş olduğu anlaşılırsa Yüzbaşı sessiz sedasız kapının önüne konulabilir, ortadan kaybolmasını açıklamak için Porkenham’lara, ailesinin Saray’daki nüfuzu sayesinde Sierre Leone ya da Sangur Burnu’na, olmadı, Avrupalıları büyüleyip oraya vardıktan sonra geri dönmelerini imkânsız kılan sağlığa yarar başka iklimlerden birine Genel Vali tâyin edilmiş olduğu söylenebilirdi.  </p>
			<p class="paragraf">Büyük Bayan Nupkins’in gözyaşları kuruyunca küçük Bayan Nupkins’in gözyaşları da kurudu ve Bay Nupkins meseleyi Bayan Nupkins’in tavsiyesine uyarak çözecek olduğuna çok sevindi. Mister Pickwick ve arkadaşları başlarından geçen son olayın arta kalan bütün izlerini yıkayıp giderdikten sonra hanımlara tanıştırıldılar ve hemen ardından yemeğe buyur edildiler. Reis beyin dünyada yaşayan en civelek delikanlılardan biri olduğunu kendine has ferasetiyle yarım saat içinde keşfettiği Sam Weller ise Muzzle’ın ilgi ve himayesine emanet edildi: Muzzle’a, onu alt kata götürüp güzelcene ağarlaması buyruldu.  </p>
			<p class="paragraf">“Nassınız, beyim?” dedi Muzzle, Sam’i mutfak merdiveninden aşağı indirirken.  </p>
			<p class="paragraf">“Nasıl olayım, sizi az önce efendinizin koltuğu arkasında kasılıp dururken gördüğümden beri sağlığımda pek bir şey değişmedi” dedi Sam.  </p>
			<p class="paragraf">“O sırada sizinle daha fazla meşgul olmadığım için kusuruma bakmazsınız artık. Patron sizi daha tanıştırmamıştı. Kendisi sizden öyle hoşlandı ki, bilemezsiniz.”  </p>
			<p class="paragraf">“Yaa” dedi Sam, “çok hoş bi tip.”  </p>
			<p class="paragraf">“Öyle, değil mi?”  </p>
			<p class="paragraf">“Şakacılığına diycek yok.”  </p>
			<p class="paragraf">“Çok da iyi konuşur” dedi Muzzle. “Fikirleri su gibi akıcı, di mi?”  </p>
			<p class="resim"><span><img alt="022.tif" class="_idGenPageitem-26" src="image/022_fmt.jpeg"/></span>  </p>
			<p class="paragraf">“Ne demezsin!” dedi Sam. “Sel gibi akıyor da, o hızla kafa tokuşturmaktan hiçbirinde akıl kalmıyor. Ne demek istediği pek anlaşılmıyor... galiba?”  </p>
			<p class="paragraf">“Kendisinin konuşma tarzının değeri burda zaten” diye ekledi Muzzle. “Son basamağa dikkat edin, Bay Weller. Hanımların yanına varmadan önce elinizi yıkamak isterdiniz belki? Bakın burda bir tas var, su da var içinde. Kapının ardında da temiz el havlusu.”  </p>
			<p class="paragraf">Sam Weller, “Hakkaten, şöyle bi durulansam fena olmıycak heralde” diyerek el bezini bolca yumuşak sabunla bir güzel sabunlayıp yüzünü ova ova parlattı. “Kaç hanım var orda ki?”  </p>
			<p class="paragraf">“Bizim mutfakta sadece iki, aşçı ve orta hizmetçisi. Ayak işine bakan bir oğlan ve bir de kızcağız vardır ama onlar çamaşıranede de yerler yemeklerini.”  </p>
			<p class="paragraf">“Yaa? Çamaşırhanede yiyorlar demek?”  </p>
			<p class="paragraf">“Evet” dedi Muzzle. “İlk geldiklerinde kendi masamızda oturtalım onları da dedik ama olmadı. Kız çok görgüsüz biriydi, oğlan da lokmasını yerken öyle harul horul soluyordu ki onunla aynı masada oturamadık bi türlü.”  </p>
			<p class="paragraf">“Balina yavrusu, desene!”  </p>
			<p class="paragraf">“Yaa, korkunç... ” dedi Muzzle. “Ama taşrada çalışmanın en kötü yanı budur, Bay Weller. Gençler pek bi çok vahşi oluyorlar. Burdan efendim, şöyle, lütfen.”  </p>
			<p class="paragraf">Sam Weller’ın önünden büyük bir nezaketle yürüyerek onu mutfağa götürdü.  </p>
			<p class="paragraf">“Mary” dedi ordaki güzel yüzlü hizmetçi kıza, “bu, Bay Weller. Patron yolladı, bi dediği iki edilmiyecek.”  </p>
			<p class="paragraf">“Sizin patronun halden anlıyan biri olduğu anlaşılıyor, beni tam yerine yollamış” dedi Sam, Mary’ye beğeniyle bakıp. “Ben bu evin efendisi olsam, Mary nerdeyse ben orda olurum.”  </p>
			<p class="paragraf">“Yani, siz de, Bay Weller!” diye kızardı Mary.  </p>
			<p class="paragraf">“Bak sen!” dedi aşçı kadın.  </p>
			<p class="paragraf">“Hay aksi şeytan! Sizi unuttum, aşç’anım” dedi Muzzle. “Bay Weller, tanıştırayım... ”  </p>
			<p class="paragraf">“Nassınız, hanfendi?” dedi Sam. “Sizi gördüğüme çok memnun oldum, umarım tanışıklığımız uzun sürer... beyzadenin isterline dediği gibi.”  </p>
			<p class="paragraf">Tanışma merasimi böylece sona erince aşçı ve Mary mutfağın arka tarafına çekilip orada on dakika kikirdediler, sonra gülücükler ve kızarmış yanaklarla dönüp yemeğe oturdular.  </p>
			<p class="paragraf">Sam Weller’ın kendinden emin, konuşkan halleri yeni dostları üzerinde öyle karşı konulmaz bir etki yarattı ki, yemeğin daha yarısına varmadan sofrada esen dört dörtlük samimiyet havası içinde, Job Trotter’ın bütün marifetleri bir bir serildi önlerine.  </p>
			<p class="paragraf">“Ben zaten o Job’dan hiç hazzetmemiştim” dedi Mary.  </p>
			<p class="paragraf">“iyi ki etmemişsin, canım” dedi Sam.  </p>
			<p class="paragraf">“Niye ki?” diye sordu Mary.  </p>
			<p class="paragraf">“Çünkü çirkinlikle düzenbazlık, zarafet ve faziletle asla yan yana olmamalı” dedi Sam. “Doğru değil mi, siz ne diyorsunuz, Bay Muzzle?”  </p>
			<p class="paragraf">“Asla!” dedi Muzzle.  </p>
			<p class="paragraf">Bu sırada güleceği tutan Mary kendisini aşçı kadının güldürdüğünü söyleyince aşçı da gülerek bunun doğru olmadığını söyledi.  </p>
			<p class="paragraf">“Benim kadehim yok ama” dedi Mary.  </p>
			<p class="paragraf">“Benim kadehimden iç sen, canımın içi” dedi Sam. “Bu kupanın ağzına değdir dudaklarını, vekâleten öpmüş olayım seni!”  </p>
			<p class="paragraf">“Sizde hiç utanma denen bir şey yok ama, Bay Weller!” dedi Mary.  </p>
			<p class="paragraf">“Neden utanacakmışım, canımın içi?”  </p>
			<p class="paragraf">“O dediklerinizden işte!”  </p>
			<p class="paragraf">“Saçmalama. Kime zararı var ki? Tabiat bu, di mi, aşç’anım?”  </p>
			<p class="paragraf">Aşçı kadının keyfine diyecek yoktu. “Bana sorma sen onu, terbiyesiz adam!” dedi ve o ve Mary yine gülmeye başladılar; o kadar güldüler ki, bira, söğüş et ve kahkahalar boğazına kaçan genç kadın az daha boğuluyordu. Bu tehlikeli krizden Samuel Weller tarafından sırtına ihtimamla vurulan birkaç nâzik şaplak ve sair lüzumlu iltifat sayesinde anca kurtuldu kızcağız.  </p>
			<p class="paragraf">Bütün bu eğlencenin, şenliğin ortasında bahçe kapısından şiddetli bir çıngırak sesi duyuldu. Yemeklerini çamaşırhanede yiyen delikanlı hemen o yana seğirtti. Sam Weller güzel oda hizmetçisiyle kırıştırmaya dalmış gitmişti; Muzzle sofradaki yiyeceğin içeceğin icabına bakmakla meşguldü; aşçı kadın kocaman bir lokmayı götürmekteyken gülmek için durup bir an o işe ara vermişti... ki mutfak kapısı açıldı ve Job Trotter içeri girdi.  </p>
			<p class="paragraf">Job Trotter içeri girdi dedik ama, bu bizim hakikatten asla şaşmama düsturumuza aykırı bir beyan oldu. Kapı açıldı ve Trotter göründü. İçeri girecekti, tam da girmek üzereydi ki Sam Weller’ı görünce birkaç adım geri kaçmaktan kendini alamadı, önündeki hiç beklemediği sahneyi hayretle ve dehşetle, hiç kıpırdamadan seyre daldı.  </p>
			<p class="paragraf">“Bakın, geldi işte!” diye sevinçle ayağa fırladı Sam. “Şu işe bak, tam da senden söz ediyorduk. Nassın? Nerlerdeydin? Gel içeri, gel!”  </p>
			<p class="paragraf">Hiç direnmeyen Job’u mor dut rengi yakasına yapışıp mutfağın ortasına kadar sürüdü; kapıyı kilitledi, anahtarı Muzzle’a uzattı; Muzzle hiç istifini bozmadan aldığı anahtarı yan cebine koydu, cebini düğmeledi.  </p>
			<p class="paragraf">“Hay be, şu işe bak!” diye bağırdı Sam. “Benim efendi yukarda seninkinlen karşılaştığına sevinirken ben de burda seni gördüğüme seviniyim mi, sevinmeyeyim mi şimdi, ha? Ne âlemlerdesin? Bakkaliye işi nasıl gidiyor, olacak gibi mi? Seni gördüğüme öyle sevindim ki! Çok hoş görünüyorsun, seni görenin içi açılıyor, öyle değil mi, Bay Muzzle?”  </p>
			<p class="paragraf">“Muhakkak” dedi Muzzle.  </p>
			<p class="paragraf">“Ne kadar neşeli, di mi?”  </p>
			<p class="paragraf">“Keyfi yerinde.”  </p>
			<p class="paragraf">“Bizi gördüğüne çok memnun... böylesi çok daha iyi, çok daha iyi” dedi Sam. “Otur. Otursana!”  </p>
			<p class="paragraf">Trotter şöminenin yanında duran bir iskemleye zorla oturtulmaya razı oldu. Küçücük gözleriyle önce Sam’in, sonra Muzzle’ın yüzüne baktı, bir şey demedi.  </p>
			<p class="paragraf">“Bak şimdi” dedi Sam, “bu hanımların önünde, sadece merakımdan sormak istiyorum: Pembe noktalı mendili ve de dört nomralı ilahiler kitabı olan, eli yüzü düzgün o terbiyeli delikanlı değil misin sen?”  </p>
			<p class="paragraf">“Hani bir aşçı kadınla evlenecek olan... .?” dedi aşçı kadın, burnundan soluyarak. “Alçak!”  </p>
			<p class="paragraf">“Yaşadığı kirli hayattan tövbe edip bakkaliye işletecek olan?” dedi oda hizmetçisi.  </p>
			<p class="paragraf">Bu son iki dokundurma üzerine tepesi atan Muzzle, “Bakın şimdi ne diycem size genç adam” dedi. “Bu hanım (aşçıyı göstererek) benimle birliktedir; onunla bir küçük bakkaliye açmaktan söz etmeye yeltenirseniz bir insanın bir başkasını incitebileceği en nâzik noktada benim canımı yakarsınız. Anladınız mı ne dediğimi?”  </p>
			<p class="paragraf">Efendisini takliden çok güzel konuştuğu kanaatini taşıyan Muzzle bir cevap almak için burda sustu; Trotter hiç cevap vermeyince, kasıla kasıla devam etti: “Büyük ihtimal, bayım, daha birkaç dakika, yukardan çağırılmıycaksınız, çünkü benim efendim şu anda sizinkinin işini bitirmekle meşgul. Yani kısa bir süre benimle baş başa bir görüşme yapmaya vaktiniz olacak demektir. Anlıyor musunuz beni, bayım?”  </p>
			<p class="paragraf">Muzzle, yine, cevap almak için sustu. Trotter, yine, onun beklentisini boşa çıkardı.  </p>
			<p class="paragraf">“İyi, pekâlâ” dedi Muzzle. “Ne demek istediğimi hanımların önünde açıklamak zorunda olduğum için çok üzgünüm ama işin âciliyeti beni mazur gösterecektir. Arka mutfakta kimse yok, bayım. Oraya geçerseniz Bay Weller bize hakem olur, çıngırak çalana kadar hesaplaşırız. Anlatabildim mi, bayım?”  </p>
			<p class="paragraf">Muzzle bunları söylerken kapıya doğru bir iki adım ilerledi; zamandan tasarruf için de, daha yürürken, üzerinden paltosunu çıkarmaya başladı.  </p>
			<p class="paragraf">Aşçı kadın bu ölümüne meydan okuyuşun sonunu işitip de Muzzle’ın hemen uygulamaya geçmek üzere olduğunu görür görmez kulakları yırtar bir çığlıkla tam o anda iskemlesinden ayağa kalkan Job Trotter’ın üzerine atıldı, iri, ablak suratını galeyana gelmiş kadın kısmısına has azgınlıkla tırmalayıp tokatladı, uzun siyah saçlarına parmaklarını dolayıp ordan beş ya da altı düzine yas halkası imal etmeye yeter kıl kopardı. Bay Muzzle’a duyduğu büyük aşkın şevkiyle giriştiği bu gazânın hitâmında, ayakları birbirine dolana dolana yerine döndü; çok kolay coşan hassas duygulu bir hanım olduğu için de hemen mutfak dolabının altına düştü, bayıldı.  </p>
			<p class="paragraf">Tam o sırada çıngırak çaldı.  </p>
			<p class="paragraf">“Bu sana, Job Trotter” dedi Sam. Job itiraz edip cevap vermeye – hattâ o sırada kendinden geçmiş yerde yatan aşçı kadının açtığı yaraların kanını dindirmeye – vakit bulamadan Sam bir kolunu, Muzzle öbür kolunu kavradı, biri önden çekiştirerek, öbürü arkadan itekleyerek merdivenden yukarı çıkardılar, salona soktular.  </p>
			<p class="paragraf">Görülmeye değer bir sahneydi. Alfred Jingle, namı diğer Yüzbaşı Fitz-Marshall, kapıya yakın bir yerde, içinde bulunduğu son derece tatsız durumu hiç umursamadan gülümseyerek, elinde şapkası, ayakta duruyordu. Karşısında Mister Pickwick ona esaslı bir ahlak dersi vermeyi herhalde daha yeni bitirmişti, zira sol eli redingotunun kuyruğu altına sokulu dururken sağ eli havaya kalkmıştı... ne zaman bir önemli hitapta bulunsa hep âdeti olduğu gibi. Az ötede asabi çehresiyle Tupman kendinden genç iki arkadaşının dikkatli gayretleri sâyesinde ancak yerinde durabiliyordu; odanın öte ucunda Bay Nupkins, Bayan Nupkins ve kızları küçük Bayan Nupkins büyük infial içerisinde, acınaklı vakarlarını korumaya çalışıyorlardı.  </p>
			<p class="paragraf">Job içeri alınırken Bay Nupkins âmirâne bir kasılmayla, “Bu adamları alçaklar ve sahtekârlar olarak içeri atmama ne mâni var?” diyordu. “Aptalca bir merhamet, işte... Ne mâni var ki?”  </p>
			<p class="paragraf">“Gurur, birader, gurur” dedi Jingle, hiç tınmadan. “Olacak şey değil... hiç... bir yüzbaşı düşürmüştünüz elinize, di mi... Ha, ha! Harika... Kıza bir koca... ava giderken avlanma... açıklayın da herkes öğrensin... ne münasebet, dünyada olmaz...! Salaklık demezler mi... Hem de nasıl!”  </p>
			<p class="paragraf">“Alçak!” dedi Bayan Nupkins. “Âdi imalarına gülüp geçiyoruz.”  </p>
			<p class="paragraf">“Ben hep nefret etmiştim zaten ondan” diye ekledi Henriette.  </p>
			<p class="paragraf">“Aa, tabii” dedi Jingle, “boylu poslu delikanlı... dünkü âşık... Sydney Porkenham... zengin... kıyak delikanlı... Yüzbaşı kadar parası yok ama, di mi? Gönder gitsin... sepet havası... varsa yoksa Yüzbaşı... Onun gibisi hiçbir yerde yok... bütün kızlar... çıldırıyor... Ha, Job?”  </p>
			<p class="paragraf">Burda Jingle yürekten bir kahkaha attı. Ellerini keyifle ovuşturmakta olan Job’dan eve ayak bastığından beri ilk kez bir ses çıktı: Alçak perdeden bir kikirdeme, sanki gülmekten öyle zevk alıyormuş ki birazının dahi ses hâlinde elinden kaçmasına katlanamıyormuş gibi.  </p>
			<p class="paragraf">“Bay Nupkins” dedi hanımların yaşlısı, “hizmetkârların önünde sürdürülecek bir görüşme değil bu. Defedin bu rezilleri buradan!”  </p>
			<p class="paragraf">“Tabii, sevgilim” dedi Bay Nupkins. “Muzzle!”  </p>
			<p class="paragraf">“Buyrun, reis bey.”  </p>
			<p class="paragraf">“Ön kapıyı aç.”  </p>
			<p class="paragraf">“Peki, reis bey.”  </p>
			<p class="paragraf">“Terk edin bu evi!” Nupkins vurgu niyetine elini salladı.  </p>
			<p class="paragraf">Jingle gülümseyerek kapıya doğru ilerledi.  </p>
			<p class="paragraf">“Bir dakika!” dedi Mister Pickwick.  </p>
			<p class="paragraf">Jingle durdu.  </p>
			<p class="paragraf">“Sizin ve şurdaki ikiyüzlü arkadaşınızın elinizden çektiklerim için çok daha fazla intikam alabilirdim” dedi Mister Pickwick. O öyle konuşurken Job Trotter büyük bir nezaketle eğilip elini kalbinin üzerini koydu.  </p>
			<p class="paragraf">“Diyorum ki” dedi Mister Pickwick, giderek artan bir hışımla, “intikamım çok daha acı olabilirdi ama insanlara duyduğum sorumluluk gereği sizi teşhir etmekle yetiniyorum. Bu müsamahamı unutmayacağınızı umarım, beyfendi.”  </p>
			<p class="paragraf">Mister Pickwick’in sözlerinin tam burasında Job Trotter, sanki söylenen sözlerin tek bir hecesini bile kaçırmak istemiyormuşçasına, alaycı bir hareketle elini kulağına götürdü.  </p>
			<p class="paragraf">“Ve de sadece şunu ilave edeyim ki, bayım” dedi Mister Pickwick, adamakıllı kızıp köpürerek, “siz benim nazarımda tam bir sefil ve bir... bir haydut... ve... ve gördüğüm ya da işittiğim en kötü insansınız... o… o mor dut rengi kılıklı yobaz bozuntusu serseriyi saymazsak!”  </p>
			<p class="paragraf">Jingle, “Ha, hay!” diye güldü. “Aslan Pickwick... Yüreğinizle bin yaşayın siz... yiğit adam... ama böyle coşmanız hiç doğru değil, çok fena, çok... Hadi, hoşça kalın... bir gün yine görüşürüz... Sıkmayın canınızı... Hadi Job, yallah, gidiyoruz!”  </p>
			<p class="paragraf">Bu sözlerle Jingle şapkasını başına hep yaptığı gibi geçirip hızla odadan çıktı. Job Trotter önce bir durakladı, etrafına bakındı, gülümsedi, sonra cüretinden yanına varılmaz bir alaycı ciddiyetle eğilip Mister Pickwick’i selamladı, Sam Weller’a göz kırptı ve asla gelecekten umudu kesmeyen efendisinin ardından koştu.  </p>
			<p class="paragraf">Sam peşinden kovalamaya davranıyordu ki, “Sam” dedi Mister Pickwick.  </p>
			<p class="paragraf">“Efendim?”  </p>
			<p class="paragraf">“Kal burada.”  </p>
			<p class="paragraf">Sam tereddüt eder gibiydi.  </p>
			<p class="paragraf">“Kal burada!” diye tekrarladı Mister Pickwick.  </p>
			<p class="paragraf">“Şu Job edepsizini ön bahçede azcık bi silkelesem mi diyordum, efendim... ”  </p>
			<p class="paragraf">“Kesinlikle olmaz.”  </p>
			<p class="paragraf">“Kıçına bi tekme, kapı dışarı edivereydim?”  </p>
			<p class="paragraf">“Hiçbir sûrette!” dedi efendisi.  </p>
			<p class="paragraf">Mister Pickwick’e kapılandığından beri ilk defa Sam Weller bir an için keyifsiz ve mutsuz göründü ama çok geçmeden aydınlandı, yüzü çünkü sokak kapısının arkasına sinmiş bekleyen kurnaz Muzzle tam zamanında ortaya atılıp Jingle’ı da, uşağını da basamaklardan aşağı sürüp orda saksılara dikili Amerikan aleove bitkilerinin içine boca etmişti.  </p>
			<p class="paragraf">“Vazifemi yerine getirdim ya, şimdi artık ben ve dostlarım size veda edeceğiz” dedi Mister Pickwick Bayan Nupkins’e. “Bizden esirgemediğiniz misafirperverliğinize teşekkürlerimizi arzederken, hepimiz adına size şunu temin etmeme müsaadenizi istirham ediyorum. Çok güçlü bir vazife şuuruyla hareket etmemiş olsaydık, kıymetli misafirperverliğinizi kabul etmez ya da içine düşmüş olduğumuz sıkıntılı durumdan bu şekilde sıyrılmaya razı olmazdık.”  </p>
			<p class="paragraf">Sabahleyin maruz kaldıkları muameleye itirazını böylece ifade ettikten sonra Mister Pickwick hanımları büyük bir nezaketle selamladı ve ailenin ısrarlı taleplerine direnip arkadaşlarıyla birlikte odayı terk etti.  </p>
			<p class="paragraf">“Şapkanı al, Sam” dedi, giderken.  </p>
			<p class="paragraf">Sam, “Alt katta kaldı, beyim” diyerek hemen aşağı koştu.  </p>
			<p class="paragraf">Mutfakta oda hizmetçisi güzel kızdan başka kimse yoktu; şapkası da ortalarda görünmediği için onu aramak zorundaydı. Hizmetçi güzeli ona ışık tuttu, şapkayı bulmak için her yere baktılar. Hizmetçi güzeli şapkayı bulma hevesiyle dizleri üstüne çökerek kapının yanındaki bir köşede üst üste yığılmış duran ne varsa kaldırıp kaldırıp baktı. Ters bir köşeydi, kapı kapanmadan oraya erişilemiyordu.  </p>
			<p class="paragraf">“Burda işte!” dedi güzel hizmetçi. “Bu değil mi?”  </p>
			<p class="paragraf">“Bakmam lazım” dedi Sam.  </p>
			<p class="paragraf">Güzel hizmetçi kandili yere koymuştu; yarı karanlıkta şapkanın kendi şapkası olup olmadığını görebilmek için Sam de diz çökmek zorunda kaldı. O küçük köşe çok küçük bir köşeydi, o kadar küçük bir köşeydi ki – günahı evi yapanın boynuna! – Sam ve güzel hizmetçi ister istemez birbirlerine çok yakın oldular.  </p>
			<p class="paragraf">“Hadi, vakit geldi” dedi Sam. “Hoşça kal.”  </p>
			<p class="paragraf">“Hoşça kalın” dedi hizmetçi güzeli.  </p>
			<p class="paragraf">“Hoşça kal” derken Sam arayıp bulmak için o kadar uğraştıkları şapkayı elinden bırakıverdi.  </p>
			<p class="paragraf">“Çok sakarsınız ama!” dedi hizmetçi güzeli. “Dikkat etmezseniz yine kaybedeceksiniz.” Ve Sam yine kaybetmesin diye şapkayı kendi eliyle onun başına geçirdi.  </p>
			<p class="paragraf">Oda hizmetçisi güzel kızın yüzü, Sam’e doğru yukarı bakarken daha da güzel göründüğü için miydi, yoksa birbirlerine o kadar yakın durmaları nedeniyle tesadüfen mi oldu, bugüne kadar kesinliğe kavuşmuş değil ama, Sam orda güzel hizmetçiyi bir güzel öptü.  </p>
			<p class="paragraf">“Bunu yapmış olduğunuzu söylemiyceksiniz kimseye, di mi?” dedi hizmetçi güzeli, kızara bozara.  </p>
			<p class="paragraf">“Yok, o sıra kasten yapmadım ama şimdi yapcam” dedi Sam.  </p>
			<p class="paragraf">Bir kere daha öptü hizmetçi güzelini.  </p>
			<p class="paragraf">Tam o sırada Mister Pickwick trabzanın üstünden aşağı seslendi:  </p>
			<p class="paragraf">“Sam!”  </p>
			<p class="paragraf">“Geliyorum, beyim” dedi Sam. Koşarak çıktı basamakları.  </p>
			<p class="paragraf">“Çok geciktin ama... ”  </p>
			<p class="paragraf">“Kapının arkasına bir şey takılmış da beyim, açılmadı bir türlü, geciktim” dedi Sam.  </p>
			<p class="paragraf">Bay Weller’ın ilk aşkının ilk faslıydı.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-43-backlink" id="footnote-225-43">43</a>	Newgate: Londra’da ağır suçlar hapishanesinin adı.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-44-backlink" id="footnote-225-44">44</a>	1812 yılında Avam Kamarasında öldürülen siyaset adamı. (ç.n.)</p>
				</div>
			</div>
		</div>
	</body>
</html>