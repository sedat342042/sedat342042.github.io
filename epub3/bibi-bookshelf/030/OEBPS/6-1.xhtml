<html xmlns="http://www.w3.org/1999/xhtml">
	<head>
		<title>6-1</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-3">FASIL 2  </p>
			<p class="arabaslik_orta">İlk günkü gezi ve ilk akşamın serüvenleri ile bunların sonuçlarına dair   </p>
			<p class="paragbas">Her türlü işin şaşmaz hizmetkârı, güneş, henüz yükselmiş ve on üç mayıs bin sekiz yüz yirmi yedi günü sabahını ışıtmaya başlamıştı ki, Mister Samuel Pickwick bir ikinci güneş gibi uykusundan uyandı, odasının penceresini ardına kadar açarak ayakları altında serili dünyaya baktı. Aşağıda Goswel Sokağı, sağında Goswel Sokağı vardı; solunda göz alabildiğine Goswel Sokağı uzanıyordu; ve Goswel Sokağı’nın öte yakası tam karşısındaydı. “Gördükleri eşyayı incelemekle yetinip artlarında saklı gerçekleri araştırmayan feylesofların dar görüşleri de böyledir işte” diye düşündü Mister Pickwick. “Ben de pekâlâ onlar gibi gözlerimi hep Goswel Sokağı’na dikip onu kuşatan meçhul diyarların sırrına ermek için en ufak bir çaba harcamayabilirdim.” Bir süre bu asil düşünceyle oyalandıktan sonra kendisini giysilerinin ve giysilerini bavulunun içine yerleştirmeye koyuldu. Giyim kuşam konusunda aşırı titizliğe büyük adamlarda az rastlanır: Tıraş olma, giyinme ve kahve içme işi çabucak sona erdi; bir saat geçmemişti ki Mister Pickwick elinde bavulu, paltosunun cebinde teleskopu, yeleğinin cebinde kayda değer her keşfi kabule hazır not defteriyle St. Martin’s-le-Grand kilisesinin yanındaki araba durağına ulaşmıştı.   </p>
			<p class="paragraf">“Araba!” dedi Mister Pickwick.   </p>
			<p class="paragraf">“Bürun beyim!” diye ses verdi insan türünün bir acayip numunesi: Çuval bezinden bir ceket giymiş ve aynı bezden önlük kuşanmıştı; boynundan sarkan pirinç yafta ve numarayla bir nâdir eşya koleksiyonundan çıkmışa benziyordu. Beygirlere su veren adamdı. “Bürun, beyim! Haydi, birinci araba!” Birinci araba henüz ilk piposunu tüttürmekte olduğu meyhaneden çağırılıp geldi, Mister Pickwick ve bavulu taşıtın içine boca edildiler.   </p>
			<p class="paragraf">“Golden Cross” dedi Mister Pickwick.  </p>
			<p class="paragraf">Araba yola koyulurken, arabacı, sucu dostuna haber vermiş olmak için, “Hepitopu bir şilinlikmiş be, Tommy!” diye somurtarak bağırdı.   </p>
			<p class="paragraf">Yol için ayırdığı parayı burnuna sürtüp duran Mister Pickwick, “Kaç yaşında senin bu beygir, ahpap?” diye sordu arabacıya.   </p>
			<p class="paragraf">“Kırk iki” dedi arabacı ve göz ucuyla bir süzdü Mister Pickwick’i.   </p>
			<p class="paragraf">Mister Pickwick, “Ne!” diye haykırıp hemen not defterine el attı. Arabacı sözünü tekrarladı. Mister Pickwick adamın yüzüne dik dik baktı. Kılını kıpırdatmadığını görünce hemen bunu defterine geçirdi.   </p>
			<p class="paragraf">Daha fazla bilgi edinmek için bir soru daha sordu:   </p>
			<p class="paragraf">“Peki, her çıkışta ne kadar koşturursun hayvanı?”   </p>
			<p class="paragraf">“İki üç hafta” dedi adam.   </p>
			<p class="paragraf">“Haftalar mı?” dedi Mister Pickwick, hayretler içinde. Yine not defterine sarıldı.   </p>
			<p class="paragraf">Arabacı oralı olmadı. “Evde kaldığı günler Pentonwill’de oturur, ama güçsüz olduğu için pek eve getirmeyiz onu” dedi.   </p>
			<p class="paragraf">“Güçsüz olduğu için mi?” diye tekrarladı Mister Pickwick. “Nasıl yani?”  </p>
			<p class="paragraf">“Arabadan çözülünce yığılıp kalıyor, ama koşuluyken sımsıkı bağlar, koşumları da sıkı tutarız ki düşmesin diye. Hem zaten nah kocaman bir çift tekerimiz var, hayvan yerinden kımıldayınca ardından bastırıyorlar, o da yürümeden edemiyor... n’apsın, elinde değil.”  </p>
			<p class="paragraf">Mister Pickwick adamın ağzından çıkan her sözü beygirlerin zor koşullarda gösterdikleri yaşama direncinin olağanüstü bir örneği olarak Kulüp’e bildirilmek üzere aynen not defterine aktarıyordu ki Golden Cross’a vardılar. Arabacı yere atladı, ardından Mister Pickwick indi. Orda sabırsızlıkla şanlı önderlerini bekleyen Bay Tupman, Bay Snodgrass ve Bay Winkle hemen etrafını sardılar.   </p>
			<p class="paragraf">“Al bakalım ücretini!” dedi Mister Pickwick, şilini arabacıya uzatarak.   </p>
			<p class="paragraf">O ipe sapa gelmez adam parayı kaldırıma fırlatıp da o kadarcık ücret karşılığında kendisiyle (Mister Pickwick’le) dövüşme zevkini tatmaya sunturlu bir dille müsaade istediği zaman o âlim zâtın içine düştüğü şaşkınlığı düşünün.  </p>
			<p class="paragraf">“Çıldırmışsın sen!” dedi Bay Snodgrass.   </p>
			<p class="paragraf">“Ya da sarhoşun birisin” dedi Bay Winkle.   </p>
			<p class="paragraf">“Yahut her ikisi de” dedi Tupman.   </p>
			<p class="paragraf">“Haydi, gelin!” dedi arabacı, yumruklarını sıkıp havayı döverek. “Hadsenize, dördnüz birden!”  </p>
			<p class="paragraf">Yarım düzine kadar arabacı, “Cümbüş var, haydi cümbüşe!” diye bağırıştılar. “Giriş, hadi, Sam!” Ve keyiften ağızları kulaklarına vararaktan arabacıyla Mr. Pickwick ve dostlarının başına üşüştüler.   </p>
			<p class="paragraf">“Ne bu maraza, Sam?” diye sordu, siyah kolluklu birisi.   </p>
			<p class="paragraf">“Maraza işte!” dedi arabacı. “Ne diye numramı almak istedi ki?”   </p>
			<p class="paragraf">Mister Pickwick’in şaşkınlıktan ağzı bir karış açık kaldı. “Ben senin numaranı almak istemedim ki!” dedi.   </p>
			<p class="paragraf">“Niye aldın o halde numramı?” dedi arabacı.   </p>
			<p class="paragraf">“Almadım!” dedi tepesi atan Mister Pickwick.   </p>
			<p class="paragraf">Arabacı, kalabalığa döndü, “Hanginizin aklına gelirdi” dedi, “bi muhbirin insanın arabasına binip de yalnız numrasını değil, ağzından çıkan her bi lafı deftere yazacağı, hanginizin aklına gelirdi?” (Mister Pickwick’in zihninde bir şimşek çaktı... not defteri!)  </p>
			<p class="paragraf">“<span class="CharOverride-10">Yazdı</span> mı, sahiden?” diye sordu bir başka arabacı.   </p>
			<p class="paragraf">“Taabi, ya!” dedi birincisi. “Hem de üzerine saldırayım diye damarıma basıp üç de şahit getiriyor buraya, ispat için. Ama ben gösteririm ona. Bunun için altı ay da yesem gösteririm ben ona! Haydi, gelsenize, ulan!” Ve kendi özel mülkünün değerini hiçe sayaraktan şapkasını yere çaldığı gibi bir yumrukta Mr. Pickwick’in gözlüklerini havaya uçurdu, ardından Mister Pickwick’in burnunun ortasına bir tane indirdi, sonra Mister Pickwick’in göğsüne bir tane daha, Snodgrass’ın gözünün üstüne bir üçüncü, derken değişiklik kabilinden Tupman’ın yeleğine bir dördüncü yumruk savurdu, hoplaya zıplaya yola fırlayıp sonra yine kaldırıma döndü ve en sonunda Bay Winkle’ın gövdesinde o anda ne kadar hava vardıysa tümünü boşalttı. Bütün bunlar hep birkaç saniye içinde oldu.   </p>
			<p class="paragraf">“Bir polis yok mu, polis nerde?” dedi Snodgrass.   </p>
			<p class="paragraf">“Sokun gitsin şunları tulumbanın altına!” dedi ordan bir börekçi.   </p>
			<p class="paragraf">“Yaptığına bin pişman olacaksın!” dedi Mister Pickwick, soluk soluğa.   </p>
			<p class="paragraf">“Muhbirleer!” diye haykırıyordu kalabalık.   </p>
			<p class="paragraf"> “Hadsenize!” diye bağırıyordu, bütün bu süre içinde hâlâ yumrukları havayı dövmekte olan arabacı.   </p>
			<p class="paragraf">Kalabalık o ana kadar olanları seyirle yetinmişti, ama Pickwickçilerin muhbir oldukları haberi yayılınca börekçinin önerisini uygulamanın yerinde olacağı fikri hızla taraftar bulmaya başladı. Tam o sırada yeni gelen birinin araya girmesiyle kavga beklenmedik bir anda sona ermemiş olsaydı kim bilir daha ne çok kafa göz yarılacaktı.   </p>
			<p class="paragraf">“Ne bu tantana böyle?” dedi, araba meydanından ansızın çıkıp gelen yeşil paltolu, uzunca boylu, sıska suratlı bir genç adam.   </p>
			<p class="paragraf">“Muhbirler!” diye kalabalık yeniden haykırdı.   </p>
			<p class="paragraf">“Değiliz!” diye kükredi Mister Pickwick, aklı başında her seyirciyi inandıracak bir sesle.   </p>
			<p class="paragraf">“Değil misiniz ama, sahiden değil misiniz?” Genç adam dirsekleriyle kalabalığı hoyratça yarıp ilerledi.   </p>
			<p class="paragraf">O âlim zât birkaç kelimeyle meselenin iç yüzünü açıkladı ona. “Gelin o halde” dedi yeşil paltolu ve Mister Pickwick’i peşisıra sürükleyip götürürken bütün yol boyunca hiç soluk almadan konuştu: “Haydi 924 numara, al paranı bas git, hadi... Saygıdeğer bir bey... İyi tanırım... Yeter saçmaladığın... burdan, efendim... Arkadaşlarınız nerdeler?.. Anlaşılan, bir yanlışlık... aldırmayın, olur böyle kazalar... en rabıtalı aileler... asla yılmayacaksınız... şanssızlık işte, bildireceksiniz haddini... Keyfi bilir... Kahrolası adiler!” Yeşil paltolu şahıs buna benzer bir alay kopuk cümleyi art arda sıralayıp ağız dolusu konuşarak yolcu salonuna doğru ilerledi. Mister Pickwick ve maiyeti arkasından seyirttiler.   </p>
			<p class="paragraf">Yabancı, çıngırağa vargücüyle asılarak, “Garson! Buraya bak!” diye bağırdı. “Herkese bardak getir... Su katılı boğma... Sıcak, sert, tatlı ve bol tarafından... Gözünüze bi şey mi oldu, efendim? Garson! Beyfendinin gözüne bi çiğ biftek... Çürüğe en iyi çare, beyfendi, çiğ biftek. Soğuk lamba direği de iyi gelir ama zordur biraz... yol ortasında gözünüzü bir lamba direğine dayayıp yarım saat dikilmeniz doğrusu pek garip kaçardı, di mi? Harika... Hah! Hah! Hah!” Ve yabancı, kötü kötü kokan dopdolu bir bardak su katılı boğmayı bir solukta içip hiç olağanüstü bir şey olmamış gibi kayıtsızca gitti, bir sandalyeye kuruldu.   </p>
			<p class="paragraf">Üç arkadaşı yeni tanışlarına teşekkür arzına dalmışlarken Mister Pickwick fırsattan istifade adamın kılığını kıyafetini gözden geçirdi.  </p>
			<p class="paragraf">Boyu orta karar olduğu halde vücudunun sıskalığı ve bacaklarının uzunluğu onu çok daha boylu gösteriyordu. Yeşil palto, çatal-kuyruk eteklerin moda olduğu devirde şık bir kostümdü herhalde; o vakitler ondan çok daha kısa boylu birisini donatmış olmalıydı, zira uçları yenik, rengi kaçmış kolağızları bileklerine ancak erişiyordu, önü çene altına kadar sırt dikişlerini patlatırcasına sımsıkı ilikliydi. Gömlek yakası denilebilecek hiçbir şeyin görünmediği boynunu eski püskü bir boyunbağı süslüyordu. Daracık siyah pantolonu yıllardır giyilmekten orada burada parlamıştı ve kirli beyaz çoraplarını gözden saklamak istercesine bir çift yamalı ayakkabının tabanına bantla tutturulmuştu ama çorapları yine de görünüyordu. Uzamış siyah saçları silindir şapkasının iki yanından taşmıştı. Eldivenleriyle paltosunun kol ağızları arasında çıplak bilekleri bir görünüp bir kayboluyordu. Yüzü çok sıska ve bezgindi; lakin her hâlinden, tarife sığmaz bir fütursuzluk, tam bir kendine güven fışkırıyordu.   </p>
			<p class="paragraf">Mister Pickwick’in –bereket tekrar ele geçirdiği– gözlüğünün ardından bir süre süzüp durduğu ve dostlarının diyeceklerinin ardı kesilince az önceki yardımına nâzik kelimelerle teşekkür arzına koyulduğu insan işte böyle birisiydi.   </p>
			<p class="paragraf">“Hiç önemi yok” dedi yabancı, Mister Pickwick’in sözünü ağzına tıkayarak, “söylendi yeterince, uzatmaya lüzum yok... Yaman herifmiş, arabacı, pençelerini iyi kullanıyordu. Ama ben sizin o yeşil paltolu arkadaşınızın yerinde olsaydım... yani Tanrı hakkıyçün... attım mı kafayı... temize havale... o saniye... börekçiyi de... boru mu?”  </p>
			<p class="resim"><span><img alt="003.tif" class="_idGenPageitem-6" src="image/003_fmt.jpeg"/></span>  </p>
			<p class="paragraf">Bu rabıtalı söylev Rochester arabasının sürücüsünün içeri girip “Amiral”in hareket etmek üzere olduğunu bildirmesiyle yarıda kesildi.   </p>
			<p class="paragraf">“Ha, Amiral... ” dedi yabancı, hemen ayağa kalktı. “Benim araba... yerim hazır... açıkta... boğmanın parasını ödemeyi size bırakıyorum... üstümde bozukluk yok da... beşlik bankonot... gümüşler hep kalp... moloz, taşımaya değmiyor.” Ve çok bilmiş bir edâyla başını iki yana salladı.   </p>
			<p class="paragraf">Tesadüf bu ya, Mister Pickwick’le üç arkadaşı da Rochester’i ilk durak yeri seçmişlerdi. Aynı şehre gitmekte olduklarını yeni tanışlarına bildirdiler, hep bir arada olabilmek için arabanın en arka sırasında oturmayı kararlaştırdılar.   </p>
			<p class="paragraf">“Haydi, çıkalım” dedi yabancı, Mister Pickwick’in –vekarına hayli halel getirici bir aceleyle– arabanın üst katına çıkmasına yardımcı olarak.   </p>
			<p class="paragraf">Arabacı, “Bagaj var mı, beyim?” diye sordu.   </p>
			<p class="paragraf">Yabancı, içinde bir gömlekle mendile benzer bir şeyler olan bir kesekâğıdını cebine sokuşturmaya çalışırken, “Kim... ben mi? Şu paket işte, hepsi bu... Gerisi su yoluyla... Çivili sandıklar... ev kadar... öyle ağır ki, bildiğin gibi değil” diye karşılık verdi.   </p>
			<p class="paragraf">O devirde araba meydanının kapısı yerine geçen alçak kemerin altından geçerlerken, “Başlar, başlar... başlarınızı sakının!” diye haykırdı çalçene yabancı. “Feci bir yer... Çok tehlikeli... Geçende... beş çocuk ... anaları... boylu boslu hanfendi, sandviç yerken... kemeri unutuyor... güm... pat... Çocuklar başlarını çevirip bakıyorlar... analarının kafası yok! Elinde sandviç... sandviçi koyacak ağız yok... bir aile başının yerinde yeller esiyor, iyi mi?.. Korkunç... korkunç! Whitehall’a mı bakıyordunuz, efendim?... Güzel yer... küçük pencere... birinin daha kafası uçmadı mıydı orda, beyfendiciğim? O da nereye gittiğini görememişti işte, di mi..? Ha? Di mi, efendim?”<span class="dipp"><a class="_idFootnoteLink" href="#footnote-225-5" id="footnote-225-5-backlink">5</a></span>   </p>
			<p class="paragraf">“Hayatın garip tecellilerini düşünüyordum” dedi Mister Pickwick.   </p>
			<p class="paragraf">“Ha, evet! Bir gün devlet başa, ertesi gün kuzgun leşe... Filozof musunuz, beyfendi?”   </p>
			<p class="paragraf">“İnsan tabiatını müşahede eyleyenlerdenim, efendim” dedi Mister Pickwick.   </p>
			<p class="paragraf">“Öyle mi? Ben de. Çoğu işi gücü olmayanlar gibi. Şair, efendim?”   </p>
			<p class="paragraf">“Dostum Bay Snodgrass’ın güçlü bir şair yanı vardır” dedi Mister Pickwick.   </p>
			<p class="paragraf">“Benim de” dedi yabancı. “Destan... on bin mısra... Temmuz Devrimi... mahallinde yazılmıştır... Gündüz Mars, gece Apollo... Top patlasın, çenk tıngırdasın tarzında.”   </p>
			<p class="paragraf">“O şanlı olayda siz orada mıydınız, beyefendi?” diye sordu Snodgrass.   </p>
			<p class="paragraf">“Orda mıydım da söz mü? Hem de nasıl!<span class="dipp"><a class="_idFootnoteLink" href="#footnote-225-6" id="footnote-225-6-backlink">6</a></span> Tetiği çektiğim gibi... kafamda bir fikir çakıyor... doğru şarapçıya... Yazıyorum, geri dönüyorum... Vışt, güm... Bir fikir daha... yine şarapçı... Hokka, kalem... Dön geri... Kes, biç... Ne harika günlerdi ama! Sporcusunuz galiba, beyfendi?” dedi birdenbire Winkle’a dönerek.   </p>
			<p class="paragraf">“Biraz” dedi Winkle.   </p>
			<p class="paragraf">“Güzel uğraş, efendim... güzel uğraş... Köpekleriniz filan, beyefendi?”   </p>
			<p class="paragraf">“Şu ara yok” dedi Winkle.   </p>
			<p class="paragraf">“Öyle mi, köpeksiz olmaz beyfendi... harika hayvanlar... akıllı yaratıklar... bi vakitler kendi köpeğim, bi zaar... şaşılacak içgüdü... Bir gün avdayız... çitle çevrili bir yere girdik... ıslık çaldım, durdu... bir ıslık daha... Ponto diyorum... nâfile... kazık gibi... seslenip duruyorum, Ponto, Ponto!.. Kımıldamıyor... çakılmış sanki oraya... bir tabela var, ona bakıyor... Gözümü kaldırdım ki bir yazı: ‘Korucu bu çitin içinde bulunan bütün köpekleri vurma emri almıştır!’ Geçmiyor, efendim, geçmiyor işte... hârika köpek... çok değerliydi, çook!”  </p>
			<p class="paragraf">“Olağanüstü bir olay” dedi Mister Pickwick. “Müsaadenizle not edebilir miyim?”   </p>
			<p class="paragraf">“Elbette, efendim, elbette... aynı hayvanın daha ne hikâyeleri var, bilseniz... (Yol kenarında duran genç bir kadını Pickwick’çiliğe uygun düşmeyen kaçamak bakışlarla süzmekte olan Tracy Tupman’a) Güzel kız, di mi, efendim?”  </p>
			<p class="paragraf">“Çok!” dedi Tupman.   </p>
			<p class="paragraf">“İngiliz kızları güzeldirler de İspanyollar kadar değil... soylu yaratıklar... simsiyah saç... kara gözler... gül endam... nefis yaratıklar... bi içim su.”   </p>
			<p class="paragraf">“İspanya’da bulundunuz mu, beyfendi?” dedi Tracy Tupman.   </p>
			<p class="paragraf">“Uzun yıllar yaşadım.”   </p>
			<p class="paragraf">“Bir hayli çapkınlık etmişsinizdir sanırım.”   </p>
			<p class="paragraf">“Çapkınlık mı? Binlerce kez! Don Bolaro Fizzing... İspanyol soylusu... biricik kızı... Donna Christina... harikulade yaratık... âşık bana, çılgınlar gibi... kıskanç baba... gururlu kız... yakışıklı İngiliz... Donna Christina çaresiz... kiyanus asiti... benim bavulda şırınga var... ameliyat tamam... ihtiyar Bolaro sevinçten göklere uçuyor... Birleşmemize rıza çıktı... biz el eleyiz, seller gibi gözyaşı... romantik hikâye... bildiğiniz gibi değil.”   </p>
			<p class="paragraf">Kadının güzelliği üzerine söylenenler Tupman’ı çok etkilemişti. “O hanım şimdi İngiltere’de mi, efendim?” diye sordu.   </p>
			<p class="paragraf">“Öldü, efendim... öldü” dedi yabancı. Paçavraya dönmüş patiska bir mendilden arta kalanı sağ gözüne götürdü. “Şırınga ağır geldi... bünyesi kaldırmadı... kaybettik.”   </p>
			<p class="paragraf">“Ya babası?” diye sordu şair Snodgrass.   </p>
			<p class="paragraf">“Vicdan azabı ve elem... ” dedi yabancı. “Ansızın kayıplara karıştı... bütün şehrin ağzında... aranmadık yer kalmadı... nâfile... büyük meydandaki çeşmeden durupdururken su akmaz oluyor... haftalar geçiyor, su kesik... açtırmaya işçi getiriyorlar... suyu boşaltıyorlar... bizim kayınpederi ana boruya baş aşağı sıkışmış buluyorlar... Sağ potinin içinden tam bir itiraf çıkıyor... Adamı çekip alıyorlar, çeşme eskisi gibi akmaya başlıyor.”   </p>
			<p class="paragraf">Snodgrass anlatılanlardan pek etkilenmişti. “Efendim, bu küçük aşk hikâyesini kayda geçirebilir miyim, izninizle?” diye sordu.   </p>
			<p class="paragraf">“Taabi, efendim, taabi... Bunun gibi daha elli tane var, yeter ki siz dinlemek isteyin... Gariptir benim hayatım... bir acayip hikâyedir... Olağanüstü değilse de bambaşkadır.”   </p>
			<p class="paragraf">Yabancı bu minval üzre ve araba her at değiştirdikçe parantez kabilinden bir bardak bira içerek, Rochester köprüsüne ulaşılıncaya kadar konuştu durdu. Bu arada hem Mister Pickwick’in hem de Snodgrass’ın not defterleri adamın başından geçen serüvenlerden seçmelerle silme dolmuştu.   </p>
			<p class="paragraf">“Ne muhteşem bir harabe!” dedi Augustus Snodgrass, kendine has şairane coşkuyla, göz alıcı eski hisar karşılarında görününce.   </p>
			<p class="paragraf">Teleskopunu gözüne uyduran Mister Pickwick’in ağzından da, “Tarihi eser meraklıları için hakikaten şahane bir manzara” sözleri döküldü.   </p>
			<p class="paragraf">“Ya! Harika bir yer” dedi yabancı. “Şahane yıkıntı... çatık kaşlı duvarlar... kağşamış kemerler... karanlık kuytular... viran basamaklar... sonra eski Katedral... burcu burcu toprak kokusu... Hacı ayaklarının aşındırdığı yıllanmış basamaklar... Küçük Sakson tarzı kapılar... Tiyatro gişeleri gibi günah çıkarma hücreleri... yaman heriflermiş o keşişler... Papazlar ve Hazine Lordları ve daha bir alay yaşlı moruk, alarmış ablak suratları, kırık burunlarıyla her gün ortalarda öyle... güderi yelekler... fitilli tüfekler... Lahit... güzel yer... sonra, efendim, o eski efsaneler... tuhaf hikâyeler... harika!” Ana cadde üzerindeki Boğa Hanı’na vardıklarında yabancı hâlâ kendi başına bir şeyler mırıldanıyordu. Orda araba durdu.  </p>
			<p class="resim"><span><img alt="004.tif" class="_idGenPageitem-7" src="image/004_fmt.jpeg"/></span>  </p>
			<p class="paragraf">“Siz burada mı kalacaksınız, beyfendi?” diye sordu Winkle.   </p>
			<p class="paragraf">“Burda... ben değil... ama siz kalsanız iyi olur... iyi handır... rahat yataklar... Komşu Wright Hanı pahalıdır... o biçim kazık... Garsonun yüzüne baksan iki buçuk şilini hesabına yazarlar. Akşam yemeğini bir dost evinde yeseniz handa yemişsiniz gibi, hattâ daha fazla geçiriyorlar hesaba... acayip herifler... çok acayip.”   </p>
			<p class="paragraf">Winkle Mister Pickwick’e dönüp kulağına bir şeyler söyledi, Mister Pickwick’ten Snodgrass’a ve Snodgrass’tan Tupman’a bir fısıltı geçti ve kabul makamında karşılıklı başlar sallandı. Mister Pickwick yabancıya dönerek konuştu:  </p>
			<p class="paragraf">“Efendim, bu sabah bize çok büyük yardımlarınız dokundu. Minnettarlığımızın ufak bir nişanesini kabul bâbında lütfedip akşam yemeğini bizimle birlikte yemez miydiniz?”   </p>
			<p class="paragraf">“Büyük memnunlukla... Zorlamak gibi olmasın ama mantarlı ızgara piliç nefis! Kaçta?”   </p>
			<p class="paragraf">“Durun bakayım” dedi Mister Pickwick, saatine bir göz atarak. “Şu anda aşağı yukarı üç suları. Beşte diyelim mi?”   </p>
			<p class="paragraf">“Benim için mükemmel” dedi yabancı. “Saat tam beşte, o halde... kendinize mukayyet olun.” Ve şapkasını birkaç parmak havaya kaldırıp iyice yana kaykık bir biçimde tekrar başına iliştirdi, içi dolu kesekâğıdının yarısı cebinden sarka sarka hızlı adımlarla avluyu geçti ana caddeye saptı.   </p>
			<p class="paragraf">“Besbelli gezip görmediği yer kalmamış, insanlara ve hayata çok âşina birisi” dedi Mister Pickwick.   </p>
			<p class="paragraf">“Yazdığı şiiri görmek isterdim” dedi Snodgrass.   </p>
			<p class="paragraf">“O köpeği görmüş olmayı isterdim” dedi Winkle.   </p>
			<p class="paragraf">Tupman hiçbir şey demedi. Donna Christina’yı, şırıngayı, çeşmeyi düşündü ve gözleri doldu.   </p>
			<p class="paragraf">Özel bir salon tutulduktan, yatak odaları gözden geçirildikten ve akşam yemeği ısmarlandıktan sonra heyet şehri ve civarını gezmeye çıktı.   </p>
			<p class="paragraf">Mister Pickwick’in dört şehir –Stroud, Rochester, Chatham ve Brompton– üzerine tuttuğu notlar dikkatle okunduğunda, bu şehirlerin görünüşünün onda bıraktığı izlenimlerin, aynı yolları tepen başka gezginlerinkinden çok da farklı olmadığı görülüyor. Anlattıkları kolayca özetlenebiliyor.   </p>
			<p class="paragraf">“Bu şehirlerin başlıca ürünlerinin” diyor Mister Pickwick, “askerler, deniz erleri, Yahudiler, kireç, karides, subaylar ve tersane amelesi olduğu anlaşılıyor. Ana caddelerde satışa sunulan mallar daha ziyade gemi levazımatı, badem ezmesi, elma, dil balığı ve istiridye. Sokaklarda bahusus askeriyenin içki ve eğlence düşkünlüğünden doğan bir coşku ve canlılık göze çarpıyor. Hemcinslerini seven bir kimse için bu zarif insanların sağlıktan ve içkiden pancar gibi kızarmış çehrelerle yolda yıkıla yıkıla yürüdüklerini görmek, peşlerinden koşup her birine takılmanın oğlan çocukları için ucuz ve masum bir eğlence yerine geçtiği de hatırlanacak olursa, sahiden büyük bir zevk. Hiçbir şey (diye ekliyor Mister Pickwick) onların bu hoş mizacıyla başedemez. Ben buraya gelmeden daha bir gün önce içlerinden biri bir meyhanede çok ağır bir hakarete uğruyor. Meyhaneci kız ona bir kadeh daha içki vermeyi kesinlikle reddediyor, o da buna karşılık (sırf şaka olsun diye) kasaturasını çekip kızı omuzundan yaralıyor. Buna rağmen ertesi sabah herkesten önce meyhaneye koşup meseleyi büyütmemeye, olanları unutmaya hazır olduğunu bildiren de yine o yiğit delikanlı oluyor.   </p>
			<p class="paragraf">“Bu şehirlerde tütün tüketimi (diye devam etmekte Mister Pickwick) çok fazla; sokakları saran koku sigara tiryakileri için dayanılmaz bir haz kaynağı olsa gerek. Sıradan bir gezgin bu şehirlerin başta gelen hususiyeti olan kirliliğe itiraz edebilir belki ama kirliliği alışveriş ve ticari refah alameti sayanlar nezdinde gerçekten sevindirici bir şey bu.   </p>
			<p class="paragraf">Dakikası dakikasına saat beşte yabancı çıkageldi, hemen ardından da akşam yemeğine oturuldu. Kesekâğıdı nasıl olduysa kayıplara karışmıştı; adamın kılığında bir değişiklik olmadığı gibi, kendisi de eskisinden daha çalçeneydi.   </p>
			<p class="paragraf">“Nedir o?” diye sordu, garson sahan kapaklarından birini kaldırırken.   </p>
			<p class="paragraf">“Dil balığı, efendim.”   </p>
			<p class="paragraf">“Dil balığı... Aah! Harika balık... Londra’dan gelir hep... posta arabası sahipleri... siyasi ziyafetler... arabalar dolusu dil balığı... sepet sepet... açıkgöz herifler... Bir kadeh şarap, efendim?”  </p>
			<p class="paragraf">“Memnunlukla” dedi Mister Pickwick yabancı ilkin onunla, sonra Snodgrass’la, sonra Tupman’la, daha sonra Winkle’la, en sonunda bütün hepsiyle birden ağzından dökülen kelimelerle âdeta yarışırcasına art arda yuvarladı kadehleri.   </p>
			<p class="paragraf">“Garson, merdivende bi telaş, bi telaş, ne o öyle?” dedi bir ara. “Yukarıya bir şeyler taşınıyor... marangozlar iniyor... lambalar, aynalar, çenkler. N’oluyor?”  </p>
			<p class="paragraf">“Balo, efendim” dedi garson.   </p>
			<p class="paragraf">“Şehir balosu, desene?”   </p>
			<p class="paragraf">“Hayır, efendim, şehir balosu değil. Bir hayır derneği yararına, efendim.”  </p>
			<p class="paragraf">“Bu şehirde güzel kadınlar olduğunu biliyor muydunuz, beyfendi” diye capacanlı bir ilgiyle sordu Tupman.   </p>
			<p class="paragraf"> “Muhteşem... harika... Kent,<span class="dipp"><a class="_idFootnoteLink" href="#footnote-225-7" id="footnote-225-7-backlink">7</a></span> efendim... Herkes bilir Kent’i... elması, kirazı, şerbetçi otu ve kadınları. Şarap, beyfendi?”   </p>
			<p class="paragraf">“Büyük memnunlukla” diye karşılık verdi Tupman. Yabancı, kadehini doldurup dikti. Tupman, balo konusuna dönerek, “Gitmeyi çok isterdim” dedi.   </p>
			<p class="paragraf">“Biletler barda, efendim” diye garson araya girdi. “Tanesi yarım lira.”<span class="dipp"><a class="_idFootnoteLink" href="#footnote-225-8" id="footnote-225-8-backlink">8</a></span>  </p>
			<p class="paragraf">Tupman, eğlenceye katılmaya can attığını, bir kere daha söylemeden edemeyecekti ama; Snodgrass’ın çatılan kaşlarında ve Mister Pickwick’in dalgın bakışlarında aradığına karşılık bulamayınca, o sırada sofraya getirilen porto şarabı ile meyveye sarıldı. Garson çekildi, yolcular akşam yemeği sonrası birkaç âsûde saatin keyfini çıkarmaya koyuldular.   </p>
			<p class="paragraf">“Afedersiniz ama, beyfendi” dedi yabancı, “şişe olduğu yerde duruyor. Şöyle bi dolaştırıverseniz... parlatalım, hadi... en dibine kadar!” Ve daha iki dakika önce doldurduğu kadehini bir dikişte boşaltıp bu işlere alışkın biri tavrıyla yeniden doldurdu.  </p>
			<p class="paragraf">Şarap şişesi elden ele dolaştı, yenisi söylendi. Dâvetli konuşuyor, Pickwickçiler dinliyordu. Tupman’ın baloya gitme hevesi her geçen dakika artarken Mister Pickwick’in çehresi evrensel hoşgörü ve iyi niyet ifadesiyle parıldıyordu. Winkle ile Snodgrass derin uykudaydılar.   </p>
			<p class="paragraf">“Üst katta bir şeyler oluyor” dedi yabancı. “Gelenleri duyuyor musunuz? Kemanlar akordda... şimdi de çenk... işte başladı!” Aşağıya kadar gelen çeşitli seslerden ilk dansın başladığı anlaşıldı.   </p>
			<p class="paragraf">Tupman, “Gitmeyi çok isterdim” dedi yine.   </p>
			<p class="paragraf">“Ben de” dedi yabancı. “Kahrolası bagaj... Bu kılıkla kaldım ortada... Giyecek hiçbi şey! Tuhaf, di mi?”   </p>
			<p class="paragraf">Her hususta cömertlik Pickwick’çi teorinin en önde gelen umdesiydi; böylesi soylu bir umdenin gözetilmesinde de o güne dek Tracy Tupman’ın eline su dökecek kimse çıkmamıştı. Birlik zabıtlarında o mükemmel insanın kullanılmış elbise ya da para yardımı için vaaki talepleri nasıl Birliğin başka üyelerine havale ettiğini gösteren kayıtlardan geçilmiyor.   </p>
			<p class="paragraf">“Size bu maksatla ödünç bir kostüm takdim etmekten çok memnun olurum” dedi Tracy Tupman. “Fakat siz biraz zayıfsınız, bense... ”   </p>
			<p class="paragraf">“Biraz şişko... tohuma kaçmış Baküs... çelengi olmasa da olur, boş ver... Fıçısından fırlamış, şayağa sarınmış, di mi? Çifte çekilmemiş de çifte kavrulmuş yani... Hah! Hah! Uzatsana şu şarabı!”  </p>
			<p class="paragraf">Tupman yabancının göz açıp kapayana kadar içip sonunu getirdiği şarabı uzatmasını kendisinden öyle buyurganca istemiş olmasından mı gocunmuştu, yoksa Pickwick Kulübü’nün güzide bir üyesinin ayazda kalmış şarap tanrısına benzetilerek kepazesinin çıkarılmasına mı kızmıştı, orası hâlâ tam anlaşılabilmiş değil. Şarap şişesini uzatırken üst üste iki kere öksürerek yabancıyı sert bakışlarla birkaç saniye süzdü ama yabancı hiç oralı olmayıp da onun o bakışları karşısında alabildiğine kayıtsız görününce, giderek yumuşadı ve balo mevzuuna geri döndü.   </p>
			<p class="paragraf">“Benim kendi kostümüm size çok bol gelebilir diye, dostum Bay Winkle’ın elbiselerinden birinin belki daha uygun olabileceğini söylemek üzereydim” dedi.   </p>
			<p class="paragraf">Yabancı yan gözle bir baktı Winkle’a. “Tamam, şimdi oldu” derken gözünde bir parıltı çaktı.   </p>
			<p class="paragraf">Tupman etrafına bakındı. Snodgrass ve Winkle üzerinde uyutucu etkisini gösteren şarap Mister Pickwick’i de kendinden geçirmek üzereydi. O da giderek, yemeğin ardından bastıran mahmurluk ve onun sonuçları öncesi bütün aşamalardan geçmişti. Coşkunun doruğundan perişanlığın çukuruna, perişanlığın çukurundan coşkunun doruğuna sırasıyla gidip gelmişti: Yol kenarında borusuna yel sızmış gaz lambası gibi bir an için olağanüstü bir parlaklıkla şavkıdıktan sonra küçüle küçüle nerdeyse göze görünmez olmuş, kısa bir aranın ardından bir an yine parlayıp ışıldamış ve sonunda kararsız, sarsak bir pırıltıyla titremiş, sönmüştü. Başı göğsüne düşmüştü şimdi; kesintisiz bir horultu ile arızi bir tıkanma büyük insanın orada olduğunun yegâne kulağa çarpar belirtileriydi.   </p>
			<p class="paragraf">Tupman baloda hazır bulunmaya, Kent hanımlarının güzelliğini kendi gözleriyle görmeye can atıyordu. Yabancıyı yanında götürmeye de bir o kadar teşneydi. Şehirle ve sakinleriyle hiçbir tanışıklığı yoktu; yabancınınsa çocukluğundan beri orada yaşamışçasına her ikisi hakkında da bilmediği yok gibiydi. Winkle uyuyordu ve Tupman onun uyanır uyanmaz soluğu yatağında alacağından emindi. Bir türlü karar veremiyordu. “Doldur kadehini de uzat şu şarabı” dedi yorulmak bilmez ziyaretçi.   </p>
			<p class="paragraf">Tupman kendinden istenileni yaptı ve yuvarladığı içkiden aldığı aşırı şevkle kararını verdi.   </p>
			<p class="paragraf">“Winkle’ın yatak odasına benimkinden geçiliyor. Şimdi onu uyandırırsam ne istediğimi dünyada ona anlatamam. Ama yol denginin içinde bir takım elbisesi olduğunu biliyorum. Eğer baloya gitmek için giyer de döndüğümüzde çıkarırsanız, ben hiç bu işle onun başını ağrıtmadan elbiseyi gerisin geri yerine koyabilirim” dedi.   </p>
			<p class="paragraf">“Harika” dedi yabancı “Malum plan... çok antika durum... sandıklarda on dört takım kostümün olsun, bir başkasınınkini giymek zorunda kal... iyi fikir doğrusu... harika!”  </p>
			<p class="paragraf">“Biletlerimizi alalım” dedi Tupman.   </p>
			<p class="paragraf">“Altın lirayı bozdurmaya değmez” dedi yabancı. “Yazı tura atalım, bakalım kim ikisini de ödeyecek... ben söylüyorum... önce sen at... hadi bebeğim... hadi, yap bi kıyak” derken altın lira yere düştü: Nezaketen bebeğim diye ânılan Ejderha üstteydi.   </p>
			<p class="paragraf">Tupman çıngırağı çaldı, biletleri aldı, odaya kandil getirmelerini söyledi. Bir çeyrek saat sonra yabancı, Nathaniel Winkle’a ait mükellef bir takım elbiseyi kuşanmış, boy aynasında kendini beğenmeye durmuştu.   </p>
			<p class="paragraf">“Yeni bir paltodur” dedi Tupman. “Kulübümüzün düğmesiyle dikilen ilk paltodur.” Yaldızlı büyük düğmeyi gösterdi dostuna: Düğmenin ortasında Mister Pickwick’in bir portresi ve onun iki yanında “P.K.” harfleri vardı.   </p>
			<p class="paragraf">“P.K.” dedi yabancı, “Amma antika desen... İhtiyarın resmi ve ‘P.K.’ ‘P.K.’ ne demek oluyor ki? Ne biçim bir palto bu yahu! Ha?”   </p>
			<p class="paragraf">Tupman, gittikçe kafası bozularak ve büyük bir ciddiyetle, o gizemli sûretin anlamını açıkladı.   </p>
			<p class="paragraf">Yabancı, nerdeyse sırt hizasına kadar çıkmış bel düğmelerini görebilmek için arkasına dönüp aynaya baktı, “Bel azıcık kısa değil mi?” dedi. “Postacı paltosu gibi antika paltolar... hazır giyim, ölçü mölçü arama... takdiri ilahi işte... kısa boylulara hep uzun palto... uzun boylulara kısaları... ” Bu minval üzre konuşa konuşa Tupman’ın yeni arkadaşı elbisesinin –daha doğrusu Winkle’ın elbisesinin– orasını burasını çekiştire düzelte Tupman’la birlikte dans salonunun merdivenlerinden yukarı çıktı.   </p>
			<p class="paragraf">“İsimler, efendim?” dedi, kapıda duran hizmetli. Tracy Tupman kendi ünvanlarını saymaya davranıyordu ki yabancı onu susturdu.   </p>
			<p class="paragraf">“İsim yok” dedi. Sonra Tupman’ın kulağına eğildi: “İsim vermek doğru olmaz... Kimse tanımaz. Kendilerine göre çok kıyak isimler ama büyüsü eksik... küçük bir parti için çok iyi, büyük toplantılarda boşa gider... tebdil... tebdil... Londralı beyler, ya da mümtaz ecnebi şahsiyetler... hangisi olsa olur.” Kapı ardına dek açıldı. Tracy Tupman ile yabancı salona girdiler.   </p>
			<p class="paragraf">Kırmızı kumaş kaplı divanlar, kristal avizelerde yanan balmumu kandillerle süslenmiş uzun bir salondu. Çalgıcılar biraz yükseltilmiş içerlek bir yerde kuytuya alınmışlardı; dans edenler iki ya da üç takım hâlinde art arda kadrile kalkıyorlardı. Bitişikteki oyun odasında iki masa kurulmuş, birkaç yaşlı hanımla birkaç göbekli zât briçe oturmuştu.   </p>
			<p class="paragraf">Orkestra finali çaldı. Dans edenler salonu merasimle çepeçevre dolanırken Tupman ve arkadaşı dâvetlileri seyretmek için bir köşeyi tuttular.   </p>
			<p class="paragraf">“Kadınlar çok hoş” dedi Tupman.   </p>
			<p class="paragraf">“Durun hele, daha bekleyin” dedi yabancı, “birazdan tam cümbüş olacak. Ekâbir gelmedi daha... Garip yer... Üst tabaka tersane ahalisi alt tabaka tersane ahalisini tanımaz. Alt tabaka tersane ahalisi küçük eşrafı tanımaz... Küçük eşraf tüccar kısmısını tanımaz... Tersane Âmiri hiç kimseyi tanımaz.”   </p>
			<p class="paragraf">“Orda o karnaval elbisesi giymiş sarışın, gözü kızarmış, küçük oğlan kim?” diye sordu Tupman.   </p>
			<p class="paragraf">“Aman susun... pembe gözler... karnaval elbisesi... küçük oğlan... Ne diyorsunuz? Asteğmen, Doksan Yedinci Alay... Asaletli Wilmot Snipe... büyük aile Snipe’lar, çok büyük!”   </p>
			<p class="paragraf">“Sir Thomas Clubber, Lady Clubber ve kızları!” diye haykırdı kapıdaki adam davudi sesiyle. Parlak düğmeli mavi palto giymiş boylu boslu bir zât ve mavi satenler içinde iri yapılı bir hanımla aynı renk moda giysili, anneleriyle aynı yapıda iki genç kızın içeri girmesi salonda büyük heyecan yarattı.   </p>
			<p class="paragraf">“Tersane âmiri. Yaman adam, çok yaman!” diye Tupman’a fısıldadı yabancı. Hayırseverler komitesinin üyeleri Sir Thomas Clubber ve ailesini salonun başköşesine buyur etmekteydiler. Asaletli Wilmot Snipe ve diğer muhteremler, Clubber’ların kızlarına biat arzı için etraflarını sardılar. Sir Thomas Clubber sırık gibi boyuyla ayakta dikilip siyah boyunbağının üzerinden haşmetli bakışlarla dâvetliler topluluğunu şöyle bir süzdü.   </p>
			<p class="paragraf">Onların ardından, “Bay Smithie, Bayan Smithie ve kızları” takdim edildiler.   </p>
			<p class="paragraf">“Bay Smithie necidir?” diye sordu Tupman.   </p>
			<p class="paragraf">“Tersaneden biri” dedi yabancı. Bay Smithie, Sir Thomas Clubber’ın önünde saygıyla eğildi; Sir Thomas Clubber lûtfetti, onun selamını aldı. Lady Clubber kelebek gözlüğünün ardından Bayan Smithie ve ailesini teleskopik bir bakışla süzdü. Bayan Smithie de, o sırada, kocası tersaneden filan biri olmayan bir başka Bayan Falancayı süzüyordu.   </p>
			<p class="paragraf">Daha sonra, “Albay Bulder, Bayan Bulder ve Matmazel Bulder” teşrif ettiler.   </p>
			<p class="paragraf">Yabancı, Tupman’ın meraklı bakışına cevap olarak, “Garnizon kumandanı” dedi.   </p>
			<p class="paragraf">Bulder’ların kızı Clubber’ların kızları tarafından sevinç nidalarıyla karşılandı; Albay Bulder’ın hanımı ve Lady Clubber’ın selamlaşmaları aralarında büyük sevgi gösterisine vesile oldu; Albay Bulder ve Sir Thomas Clubber birbirlerine enfiye ikram ettiler. İkisi bir arada tıpkı bir çift Alexander Selkirk gibiydiler: “Gözünün değdiği her şeyin hükümdarı.”<span class="dipp"><a class="_idFootnoteLink" href="#footnote-225-9" id="footnote-225-9-backlink">9</a></span>  </p>
			<p class="paragraf">Mahallin soyluları –Bulder’lar Clubber’lar ve Snipe’lar– salonun baş köşesinde bu minval üzre çalımları sergilerken toplumun diğer sınıfları salonun başka köşelerinde onlara öykünüyorlardı. Doksan Yedinci Alayın daha az soylu subayları kendilerini tersanenin daha sıradan görevlilerinin ailelerine adamışlardı. Dâvâ vekillerinin karılarıyla şarap tacirinin karısı bir başka kademenin başını çekiyordu (biracının karısı Bulder’ları ziyarete giderdi); postaneye bakan Bayan Tomlinson da genel mutabakatla tüccarlar partisine önder seçilmiş gibiydi.   </p>
			<p class="paragraf">Orda hazır bulunanlar arasında kendi çevresinde en sevilen ve tutulan şahsiyetlerden biri, başının alt yanı gür siyah saçlarla çevrili, tepesi dımdızlak, kısa boylu, şişman bir adamdı: Doksan Yedinci Alay hekimi Dr. Slammer. Doktor herkesle enfiye çeker, herkese laf yetiştirir, güler, dans eder, şakalaşır, briç oynardı; elinden her bir şey gelirdi ve her bir yerde görünürdü. Bunca çeşit uğraşa bücür doktor hepsinden daha önemli bir başkasını katmaktan geri kalmamıştı: Ufacık tefecik bir yaşlı dula sonu gelmez bir ısrar ve sebatla kur yapmaktaydı. Kadının zengin giyim kuşamı ve mücevher bolluğu dar bir gelire imrenilecek bir katkı sağlayabileceğine alametti.   </p>
			<p class="paragraf">Gerek Tupman’ın gerekse arkadaşının gözleri bir süredir Doktorla dulun üzerinden ayrılmamıştı ki yabancı sessizliği bozdu:   </p>
			<p class="paragraf">“Dünya kadar para... yaş ileri... azametli doktor... fena fikir değil... gırgır...” dudaklarından dökülen anlaşılabilir cümleler oldu. Tupman merakla baktı ona.   </p>
			<p class="paragraf">“Dulla dans edeceğim” dedi yabancı.   </p>
			<p class="paragraf">“Kimdir?” diye sordu Tupman.   </p>
			<p class="paragraf">“Tanımıyorum, hiç görmedim... doktoru temize havale... haydi bakalım!” Ve bunu der demez salonun öteki ucuna geçip bir şöminenin kenarına yaslandı, yüzünde saygılı ve hüzünlü bir hayranlık ifadesiyle bodur yaşlı hanımın tombul çehresini seyre daldı. Tupman bakakalmıştı. Yabancı hızlı adımlarla ilerledi. Bücür doktor bir başka hanımla dans ediyordu. Yaşlı dul yelpazesini yere düşürdü, yabancı yelpazeyi yerden aldı ona uzattı... bir gülümseme... bir diz kırma... birkaç hoş beş. Yabancı kendinden emin adamlarla teşrifatçıbaşının yanına gitti, birlikte döndüler; tanışma bâbında ufak bir pandomim; yabancıyla Bayan Budger bir kadrilde yerlerini aldılar.   </p>
			<p class="paragraf">Bu kısacık sürede olup bitenler karşısında Tupman’ın duyduğu hayret Doktorun şaşkınlığı yanında hiçbir şeydi. Yabancı gençti, dulun gururu okşanmıştı; Doktorun iltifatlarına kulak asmıyordu artık. Doktorun tepesi atmaktayken soğukkanlı rakibinin kılı kıpırdamıyordu. Doktor Slammer’ın eli ayağı tutmaz oldu. O, Doksan Yedinci Alaydan Doktor Slammer, şimdiye kadar kimsenin görmediği, şimdi de kimsenin tanımadığı bir adam tarafından bir anda böyle saf dışı kılınsın! Dr. Slammer – Doksan Yedinci Alaydan doktor Slammer, reddedilsin! İmkânsız! Olamaz! Ama olmuştu, her şey ortadaydı. O da ne? Arkadaşını tanıştırıyordu şimdi de ona! Gözlerine inanamadı. Bir daha baktı ve görme duyusunun gerçeği yansıttığını büyük bir acıyla kabullenmek zorunda kaldı! Bayan Budger, Tracy Tupman’la dansa kalkmıştı. Basbayağı öyleydi işte. Yaşlı dul gözlerinin önünde, anlaşılmaz bir şevkle dipdiri, hoplayıp zıplıyordu. Tracy Tupman da (birçoklarının yaptığı gibi) yüzünde ciddi mi ciddi bir ifadeyle kendini oradan oraya atarak sanki kadril gülünç bir şey değilmiş de duyuların ancak sarsılmaz bir azimle üstesinden gelinebilir bir sınavıymış gibi dans ediyordu.   </p>
			<p class="paragraf">Sessizce ve büyük bir sabırla bütün bunlara ve bunları izleyen sıcak şarap ikramlarına, zamanında yetişebilmek için kadehleri tarassut altına almalara, bisküvi peşinde koşuşturmalara ve kırıştırmalara katlanan, Doktor, yabancının Bayan Budger’ı arabasına götürmek üzere gözden kaybolmasından birkaç saniye sonra o âna kadar içinde tıkalı kalan öfkesinin her zerresi yüzünün her yanında bir gazap teri hâlinde köpüre köpüre, salondan dışarı fırladı.   </p>
			<p class="paragraf">Yabancı geri dönüyordu, Tupman yanındaydı. Alçak sesle bir şeyler söylüyor, gülüyordu. Küçük doktor onun boğazına sarılmamak için kendini zor tuttu. Adamın etekleri zil çalıyordu. Zafer kazanmıştı.   </p>
			<p class="paragraf">“Beyfendi!” dedi Doktor, felaket bir sesle, cebinden bir kart-vizit çıkarıp koridorun bir köşesine çekilerek. “Adım Slammer, Doktor Slammer, efendim... Doksan Yedinci Alay... Chatham Kışlası. Kartım, beyfendi, kartım!” Dahasını da ekleyecekti ama hırsından tıkandı.   </p>
			<p class="paragraf">“Ya!” diye karşılık verdi yabancı, hiç oralı olmadı. “Slammer. Memnun oldum... Çok nâziksiniz ama şimdi bir şeyim yok, Slammer... Hastalanırsam, kapınızı çalarım.”  </p>
			<p class="paragraf">“Siz... siz bir düzenbazsınız, bayım!” dedi çılgına dönen Doktor, soluk soluğa. “Bir nâmert... bir korkak... bir yalancısınız... bir... bir... Hiçbir şey bana kartınızı vermeye sizi ikna etmeyecek mi?”   </p>
			<p class="paragraf">“Ha, anlıyorum” dedi yabancı, yanda birilerine seslenirmişçesine, “şarap sert kaçtı herhalde... cömert ev sahibi... büyük düşüncesizlik... olur şey değil. Limonata ne güne duruyor? Sıcak odalar... yaşlı beyler... sabaha çıkar acısı. Çok feci, canım.” Ve bir iki adım yürüdü.   </p>
			<p class="paragraf">“Bu handa konaklıyorsunuz, bayım” dedi öfkeden çılgına dönen küçük adam. “Şu anda içkilisiniz, sabah olsun, görüşeceğiz sizinle. Sizi nerede bulacağımı biliyorum, beyfendi, biliyorum.”  </p>
			<p class="paragraf">“Bilin de bulun öyleyse” dedi yabancı, hiç tınmadan.   </p>
			<p class="paragraf">Doktor Slammer şapkasını bir hışım başına geçirip tepesine bir şaplak indirdi. Kudurmuş gibiydi. Yabancı ile Tupman ödünç elbiseyi kendinden geçmiş Winkle’a iade etmek için Tupman’ın yatak odasına çıktılar.   </p>
			<p class="paragraf">Winkle mışıl mışıl uyuyordu. Elbisenin yerine konulması fazla zaman almadı. Yabancı yine son derece şakacıydı. Sıcak şaraptan, ışıklardan ve hanımlardan başı dönen Tracy Tupman da bütün olanlara harikulade bir şaka gözüyle bakıyordu. Yeni dostu çekti gitti. Kendisi, başa geçen yerini bulmakta bir süre güçlük çektiği uyku takkesini giymeye uğraşırken mumu devirdi ve bir dizi karışık manevranın sonunda nihayet yatağa girmeyi başararak hemen uyuyakaldı.  </p>
			<p class="paragraf">Ertesi sabah saat yediyi yeni çalmıştı ki Mister Pickwick’in danişment aklı uykuyla içine yuvarlanmış olduğu şuursuzluktan oda kapısının pat küt vurulmasıyla sıyrıldı.   </p>
			<p class="paragraf">Hemen yatağında doğrulup, “Kim var orda?” dedi Mister Pickwick.  </p>
			<p class="paragraf">“Kat hizmetlisi, efendim.”   </p>
			<p class="paragraf">“Ne istiyorsunuz?”  </p>
			<p class="paragraf">“Heyetinizden hangi beyfendinin, üstünde P.K. harfleri olan yaldız düğmeli açık mavi kostüm giydiğini söyler misiniz lütfen, efendim?”   </p>
			<p class="paragraf">“Fırçalanmaya verildi herhalde, adam kimin olduğunu unutmuş olmalı” diye düşündü Mister Pickwick. “Bay Winkle” diye dışarıya seslendi. “Sağda ikinci oda.”   </p>
			<p class="paragraf">“Sağolun, efendim” dedi hademe ve gitti.   </p>
			<p class="paragraf">“N’oluyor?” diye haykırdı Tupman, kapısının pat küt vurulması onu dünyadan bihaber uykusundan uyandırınca.   </p>
			<p class="paragraf">Hademe dışarıdan karşılık verdi: “Bay Winkle ile konuşmak istiyorum, efendim.”   </p>
			<p class="paragraf">Tupman iç odaya doğru, “Winkle... Winkle!” diye bağırdı. Yatağın içinden cılız bir ses duyuldu: “Ne var?” “Seni istiyorlar... Kapıda biri var... ” Bu kadarını söyleyebilmek için zorlukla gayrete gelen Tracy Tupman öbür yanına dönerek yine derin bir uykuya daldı.   </p>
			<p class="paragraf">“Beni mi istiyorlar?” dedi Winkle, birden yataktan fırlayıp üzerine bir şeyler giyerken. “Şehirden bu kadar uzakta... Kim beni arayabilir ki?”   </p>
			<p class="paragraf">“Yemek salonundaki bey, efendim” dedi hademe, Winkle kapıyı açıp karşısına çıktığında. “Bir dakikadan fazla vaktinizi almayacağını söylüyor, efendim, ama mutlaka görmeliymiş sizi, efendim.”   </p>
			<p class="paragraf">“Çok tuhaf!” dedi Winkle. “Hemen iniyorum.” Alelacele bir yol atkısı ve sabahlığa sarınıp aşağı indi. Yemek salonunda yaşlı bir kadınla birkaç garson temizlik yapıyorlardı. Seferi üniformalı bir subay pencereden dışarı bakıyordu. Winkle içeri girince döndü, sert bir hareketle başını eğdi, selam verdi. Hizmetkârlara dışarı çıkmalarını buyurduktan ve kapıyı büyük bir dikkatle kapadıktan sonra, “Bay Winkle zatı âlinizsiniz, sanıyorum?” dedi.   </p>
			<p class="paragraf">“Adım, evet, Winkle’dır, efendim.”   </p>
			<p class="paragraf">“Bu sabah buraya Doksan Yedinci Alay’dan dostum Doktor Slammer adına gelmiş olduğumu bildirmem sizi şaşırtmayacaktır herhalde beyefendi?”   </p>
			<p class="paragraf">“Doktor Slammer mı?” dedi Winkle.   </p>
			<p class="paragraf">“Doktor Slammer. Dün akşamki davranışınızın bir beyfendinin asla katlanamayacağı ve hiçbir beyfendinin bir başka beyfendiye reva görmeyeceği türden bir davranış olduğunu kendisi adına size bildirmemi benden rica etti.”  </p>
			<p class="paragraf">Winkle’ın şaşkınlığı Dr. Slammer’ın dostunun dikkatinden kaçmayacak kadar gerçek ve açıktı. Onun için subay, “Dostum Doktor Slammer” diye devam etti, “dün akşam bir ara aşırı içkili olduğunuza ve kendisine hakaret etmekle işlediğiniz suçun ağırlığını ola ki fark etmediğinize inandığını sözlerime eklememi benden rica etti. Eğer bu davranışınıza mazeret olarak bu yolda bir beyanda bulunulacaksa, zatı âlinize tarafımdan yazdırılacak bir tarziyeyi kabule razı olacağını size bildirmekle görevlendirilmiş bulunuyorum.”   </p>
			<p class="paragraf">“Yazılı tarziye mi!” diye tekrarladı Winkle, şaşkınlığın son perdesini ifade eden bir vurguyla.   </p>
			<p class="paragraf">“Tabii öbür şıkkın ne olduğunu biliyorsunuz” dedi ziyaretçi, buz gibi bir bakışla.   </p>
			<p class="paragraf">Bu sıradışı görüşmeden iyice serseme dönen Winkle, “Bu mesajı ismimi vererek mi bana iletmenizi istediler sizden?” diye sordu.   </p>
			<p class="paragraf">“Ben kendim olay yerinde değildim” dedi ziyaretçi. “Doktor Slammer’a kartınızı vermeyi kesinlikle reddetmeniz üzerine kendileri fevkalade acayip bir kostümün sahibini bulmamı benden istediler... Üzerinde bir baş resmi ile ‘P.K.’ harfleri olan yaldız düğmeli açık mavi bir frak.”   </p>
			<p class="paragraf">Winkle kendi giysisinin böylesine ince ayrıntılarıyla kendisine anlatıldığını görünce sendeledi. Doktor Slammer’ın dostu devam etti: “Az önce barda yaptığım soruşturma sonunda söz konusu kostümün sahibinin dün öğleden sonra yanında üç beyle buraya geldiğine kaani oldum. Derhal heyetin başkanı olduğu sanılan zata haber yolladım. O da beni doğru size gönderdi.”  </p>
			<p class="paragraf">Rochester Kalesinin orta kulesi ansızın temelinden kalkıp yürüseydi de gelip yemek salonunun penceresine dayansaydı Winkle bu kadar şaşırmazdı. Aklına gelen ilk şey, elbisenin çalınmış olduğu oldu. “Sizi bir dakika bekletebilir miyim?” dedi.   </p>
			<p class="paragraf">“Elbette” diye karşılık verdi tatsız ziyaretçi.   </p>
			<p class="paragraf">Winkle alelacele yukarı koştu, titreyen elleriyle yol çantasını açtı. Elbise orda, her zamanki yerindeydi; ama dikkatle bakıldığında, bir önceki gece giyilmiş olduğuna dair açık emareler taşıyordu.   </p>
			<p class="paragraf">Winkle elbiseyi elinden bıraktı. “Öyle olmalı” dedi. “Yemekten sonra şarabı fazla kaçırdım. Bir ara sokaklarda dolaşıp durduğumu, sonra bir puro içtiğimi belli belirsiz hatırlar gibiyim. Gerçek şu ki çok sarhoştum. Herhalde üstümü değiştirdim... bir yerlere gittim... birisine hakaret ettim... öyle oldu mutlaka. Bu mesaj da işte bunun korkunç sonucu!” Böyle diyerek, savaş canlısı Doktor Slammer’ın dâvetini kabul etme ve bundan doğabilecek feci sonuçlara katlanma kararıyla yüreği karara karara yemek salonuna döndü.   </p>
			<p class="paragraf">Winkle’ı bu kararı almaya iten çeşitli düşünceler arasında başta geleni, Kulüp’teki şöhretiydi. Öteden beri eğlenceye ilişkin konuların yanı sıra, saldırı ve savunmayla ilgili ya da ilgisiz her türlü el becerisinde üstad sayılmıştı: Eğer şimdi karşılaştığı tam da bu ilk sınavda önderinin gözünde kendini ispattan kaçınacak olursa o şöhret de, o saygınlık da ebediyen elden gidecekti. Kaldı ki, şahitlerin aralarında önceden anlaşmalarıyla çoğu kez tabancaların doldurulmamış olabileceğinin bu gibi konuların acemisi kişilerce sık sık ileri sürüldüğünü işitmiş olduğunu da hatırladı. Hattâ, kendisinin şahidi olması için Snodgrass’a başvurur da tehlikeyi abartılı sözlerle anlatırsa onun her ihtimalde bu haberi Mister Pickwick’e ileteceğini, onun da elbette mahalli makamları haberdar etmekte gecikmeyerek müridinin öldürülmesi ya da sakatlanmasının önüne geçeceğini düşündü.   </p>
			<p class="paragraf">Yemek salonuna dönerek Doktor’un düello dâvetini kabul etme niyetini açıklarken aklından bunlar geçiyordu.   </p>
			<p class="paragraf">“Buluşmanın zamanını ve yerini kararlaştırmak için bir dostunuzla görüşmemi sağlayacak mısınız?” dedi subay.   </p>
			<p class="paragraf">Winkle, “Hiç gereği yok” diye karşılık verdi. “Siz yeri ve zamanı bana bildirin, ben bir dostun hazır bulunmasını sağlarım.”   </p>
			<p class="paragraf">“Ne dersiniz... bu akşam, gün batarken?” diye kayıtsızca sordu subay.   </p>
			<p class="paragraf">“Çok iyi” dedi Winkle, içinden çok kötü olduğunu düşünerek.   </p>
			<p class="paragraf">“Pitt Kalesi’ni biliyor musunuz?”   </p>
			<p class="paragraf">“Evet, dün görmüştüm.”   </p>
			<p class="paragraf">“Zahmet olmazsa orda hendekle hemhudut olan tarlaya girin, Kale’nin köşesine vardığınızda soldaki patikaya sapın ve beni görünceye kadar dosdoğru yürüyün. Ben sizi bu işin herhangi bir müdahaleye mahal kalmadan görülebileceği kuytu bir yere götüreceğim.”   </p>
			<p class="paragraf">“Müdahale!” diye düşündü bir an Winkle.   </p>
			<p class="paragraf">“Daha başka yapacağımız bir şey kalmadı sanıyorum” dedi subay.   </p>
			<p class="paragraf">“Benim bildiğim kadarıyla yok.”   </p>
			<p class="paragraf">“Hoşçakalın.”   </p>
			<p class="paragraf">“Siz de.”   </p>
			<p class="paragraf">Subay ıslıkla kıvrak bir hava tutturarak uzun adımlarla yürüdü gitti.   </p>
			<p class="resim"><span><img alt="005.tif" class="_idGenPageitem-8" src="image/005_fmt.jpeg"/></span>  </p>
			<p class="paragraf">O sabah kahvaltı çok sıkıcıydı. Önceki gecenin alışılmadık işretinden sonra Tupman’da yataktan kalkacak hal kalmamıştı; Snodgrass şairane bir ruh çöküntüsünün pençesinde kıvranıyor gibiydi; Mister Pickwick’de dahi suskunluğa ve sodaya teşne alışılmadık bir hal seziliyordu. Winkle helecan içinde bir fırsat kolluyordu ki fazla beklemesine gerek kalmadı. Snodgrass Kale’yi gezmeye gitmelerini önerdi. Winkle’dan başkası yürüyüş yanlısı olmayınca ikisi birlikte yola çıktılar.   </p>
			<p class="paragraf">Caddeyi arkalarında bıraktıklarında Winkle, “Snodgrass... ” dedi, “Snodgrass, aziz dostum, senin ketumluğuna güvenebilir miyim?” Bunu söylerken bütün yüreğiyle ve içtenlikle, güvenmese ne kadar daha iyi olur diye düşünüyordu.   </p>
			<p class="paragraf">“Güvenebilirsin” dedi Snodgrass. “Yemin ederim ki... ”   </p>
			<p class="paragraf">“Yok, hayır” diye Winkle onun sözünü kesti. Arkadaşının daha bir şey bilmeden hiçbir şey söylememeyi yüklenmesinden dehşete kapıldı. “Yemin etme, yemin etme! Hiç gereği yok!”   </p>
			<p class="paragraf">Snodgrass, “Yemin ederim ki... ” dediği sırada şairane bir coşkuyla bulutlara doğru kaldırmış olduğu elini indirerek dikkat kesildi.   </p>
			<p class="paragraf">“Bir namus meselesinde yardımına muhtacım da aziz dostum” dedi Winkle.   </p>
			<p class="paragraf">Snodgrass dostunun eline sarıldı. “Yardım senin!” dedi.   </p>
			<p class="paragraf">“Bir doktorla... Doktor Slammer, Doksan Yedinci Alaydan” dedi Winkle, meseleyi olabildiğince resmiyete büründürmeye çalışarak. “Bir subayla bir sorun var da. Şahidi bir başka subay. Bu akşam güneş batarken, Pitt Kalesi’nin arkasında ıssız bir tarlada... ”   </p>
			<p class="paragraf">“Beni yanında bil” dedi Snodgrass.   </p>
			<p class="paragraf">Şaşırmıştı ama hiç tasalanmamıştı. Böyle durumlarda düelloyu yapacak olandan başka herkesin ne kadar soğukkanlı olabildiği doğrusu şaşılacak şeydir. Winkle bunu unutmuştu. Dostunun duygularını kendi duygularının ölçüsüne vurmuştu.   </p>
			<p class="paragraf">“Bu işin sonu çok feci olabilir” dedi.   </p>
			<p class="paragraf">“Umarım olmaz.”   </p>
			<p class="paragraf">“Doktor keskin nişancıymış galiba?”   </p>
			<p class="paragraf">“Bu askerlerin çoğu iyi nişancıdır” dedi Snodgrass, sükûnetle. “Ama sen de iyi nişancısındır, öyle değil mi?”   </p>
			<p class="paragraf">Winkle bunu doğrularken dostunu yeterince telaşa salamadığını anlayarak hücum taktiğini değiştirdi.   </p>
			<p class="paragraf">Heyecandan titreyen bir sesle, “Snodgrass” dedi, “Snodgrass, eğer ölürsem, sana emanet edeceğim bir paketin içinde bir not bulacaksın... babam için.”   </p>
			<p class="paragraf">Bu hücum da işe yaramadı. Snodgrass etkilenmekle birlikte notu yerine ulaştırmayı sıradan bir postacı hevesiyle üstlendi.   </p>
			<p class="paragraf">“Eğer ölürsem” dedi Winkle, ya da doktor ölürse, sen, aziz dostum, birinci derecede suç ortağı olarak yargılanacaksın. Dostum benim yüzümden sürgünlerde mi sürünsün... Hayat boyu, belki de?”   </p>
			<p class="paragraf">Snodgrass bunu duyunca biraz irkildiyse de yiğitliği elden bırakmadı. “Dostluk uğruna bütün tehlikelere göğüs gererim!” diye coşarak haykırdı.   </p>
			<p class="paragraf">Birkaç dakika hiç konuşmadan yan yana yürüdüler. Her biri kendi düşüncelerine dalmıştı. Winkle dostunun dostça sadakatine içinden lanet okuyordu. Sabah ilerliyordu; çaresizlik başına vurdu.   </p>
			<p class="paragraf">Durdu birden. “Snodgrass” dedi, “bu meselede gözümün yılmasına müsaade etmeyeceksin... mahalli makamlara haber vermeyeceksin... beni ya da şu sırada Chatham Kışlası’nda kalan Doksan Yedinci Alay’dan Doktor Slammer’ı tutuklayıp bu düellonun yapılmasını önlemeleri için polislere başvurmayacaksın. Tamam mı?”  </p>
			<p class="paragraf">Snodgrass arkadaşının elini kavrayıp hararetle sıktı. “Dünyayı verseler öyle bir şey yapmam!” dedi.   </p>
			<p class="paragraf">Arkadaşının endişe duymasından umabileceği hiçbir şey kalmadığı, canlı hedef olmanın alnına yazılı olduğu kanısı kafasına dank edince Winkle tepeden tırnağa ürperdi.   </p>
			<p class="paragraf">Mesele Snodgrass’a resmen açıklandıktan, bir kutu düello tabancası ile yeter mikdarda barut, kurşun ve kovan Rochester’de bir imalatçıdan kiralandıktan sonra, iki dost kaldıkları hana döndüler. Orada Winkle önündeki mücadele üzerine tefekküre daldı, Snodgrass savaş silahlarını hemen kullanılmaya hazır hâle getirmeye koyuldu.   </p>
			<p class="paragraf">O akşamüzeri iki arkadaş tatsız randevularına yetişmek için tekrar dışarı savlet ettiklerinde hava kapalı ve sıkıntılıydı. Winkle gözlerden sakınma kastıyla kocaman bir pelerine sarınmıştı; Snodgrass kendi pelerininin altında kıyım araçlarını taşıyordu.   </p>
			<p class="paragraf">“Her şeyi aldın mı?” dedi Winkle, helecan içinde.   </p>
			<p class="paragraf">“Aldım” dedi Snodgrass. Belki ilk atışlarda boşa kurşun sıkılır diye bol cephane aldım. Kutuda iki yüz gram barut var. Silahları doldurmak için de iki gazete koydum cebime.”   </p>
			<p class="paragraf">Bunlar, her insanda minnet duygusu uyandırmaktan geri kalmayacak dostluk nişaneleriydi. Winkle’ın minnet duygusu ise kelimelerle ifade edilemeyecek kadar güçlü olmalıydı, zira biraz ağırdan alarak da olsa, hiç konuşmadan yürüyordu.   </p>
			<p class="paragraf">“Tam zamanında geldik” dedi Snodgrass, ilk tarlanın çitini tırmanıp aşarlarken. “Güneş batıyor.”   </p>
			<p class="paragraf">Arkadaşı gözlerini ufka çevirip orda alçalan küreye baktı, yüreği karararak; kendisinin de belki birazdan “batacağı” geçti aklından.   </p>
			<p class="paragraf">Birkaç dakika kadar yürümüşlerdi ki “İşte subay orda!” diye haykırdı.   </p>
			<p class="paragraf">“Nerde?”   </p>
			<p class="paragraf">“Orda... mavi pelerinli bey.” Snodgrass arkadaşının işaret parmağının gösterdiği yere bakınca onun dediği gibi örtünmüş bir karaltı gördü. Subay küçük bir el hareketiyle onların farkına vardığını belli etti, sonra ileri doğru yürüdü; iki arkadaş az geriden onu izlediler.   </p>
			<p class="paragraf">Akşamın kasveti her geçen dakika artıyor, bomboş tarlalarda uzaktan ıslıkla köpeğini çağıran bir dev gibi hüzün yüklü bir rüzgâr uğulduyordu. Manzaranın hüznü Winkle’ın içini kararttı. Hendeğin köşesini dönerlerken birden irkildi: Koskocaman bir mezarı andırıyordu hendek.   </p>
			<p class="paragraf">Subay tam o sırada patikadan ayrıldı. Önce bir çitin, sonra bir çalının üzerinden aşıp kuytu bir tarlaya daldı. Tarlada iki kişi bekliyordu: Biri siyah saçlı, kısa boylu, şişman bir adamdı; öbürü – örgü işlemeli pardösü giymiş kelli felli bir zat– portatif bir taburenin üstünde hiç kıpırdamadan oturuyordu.   </p>
			<p class="paragraf">“Karşı taraf ve bir hekim, herhalde” dedi Snodgrass. “Bir yudum boğma içmez misin?” Winkle arkadaşının uzattığı hasır kaplı şişeye el atıp iç açıcı sıvıdan uzun bir yudum aldı.   </p>
			<p class="paragraf">Subay yanlarına gelince Winkle, “Arkadaşım, efedim... Bay Snodgrass” dedi. Dr. Slammer’ın arkadaşı başıyla selam verdi.   </p>
			<p class="paragraf">Snodgrass’ın taşıdığı kutuya benzer bir kutunun kapağını açarken, “Sanırım söyleyeceğimiz bir şey kalmamıştır, beyfendi” diye konuştu, soğuk bir yüzle. “Özür dilemeye kesinlikle yanaşılmamıştır.”   </p>
			<p class="paragraf">“Hiçbir şey yok, beyfendi” dedi, kendisi de az buçuk tedirgin olmaya başlayan Snodgrass.   </p>
			<p class="paragraf">“Şöyle ileri çıkar mısınız?” dedi subay.  </p>
			<p class="paragraf">“Hay hay!” dedi Snodgrass. Düello alanı ölçüldü, hazırlıklar yapıldı.   </p>
			<p class="paragraf">Karşı tarafın şahidi tabancalarını çıkarıp ortaya serdi. “Bunları sizinkilere yeğleyeceğinizi, sanıyorum” dedi. “Onları doldurduğumu gördünüz. Kullanmaya bir itirazınız var mı?”   </p>
			<p class="paragraf">“Hiçbir sûrette” dedi Snodgrass. Teklif onu bir hayli rahatlatmıştı, zira. Tabanca doldurmanın ne olduğuna dair ne bildiğini kendi de tam bilmiyordu.   </p>
			<p class="paragraf">“O halde adamlarımızı yerlerine götürebiliriz sanıyorum” dedi subay, düellocular satranç taşı, şahitler oyuncularmış gibi kayıtsızca.   </p>
			<p class="paragraf">Bu konuda hiçbir şey bilmediğinden her öneriyi kabule hazır olan Snodgrass, “Sanırım götürebiliriz” dedi. Subay, Doktor Slammer’a doğru yürüdü; Snodgrass Winkle’a yaklaştı.   </p>
			<p class="paragraf">Tabancayı ona uzatarak, “Ateşe hazır” dedi. “Pelerinini bana ver.”   </p>
			<p class="paragraf">“Paket sende, biliyorsun, değil mi, aziz dostum?” dedi biçare Winkle.   </p>
			<p class="paragraf">“Tamam, tamam” dedi Snodgrass. Sen sağlam dur yerinde. Yarala onu!”  </p>
			<p class="paragraf">Bu öğüt, bir sokak kavgasında seyircilerin her zaman çocukların en küçüğüne verdikleri “Haydi giriş ve bitir şunun işini” öğüdüne pek benziyormuş gibi geldi Winkle’a. Tam tutulacak bir öğüt... yeter ki insanın elinden gelsin! Yine de sessizce çıkardı pelerinini –düğmelerini çözmek de her zaman dünya kadar vakit alıyordu– ve tabancayı eline aldı. Şahitler yerlerine çekildiler, portatif taburede oturan adam da çekildi; iki hasım birbirlerine doğru yürüdüler.   </p>
			<p class="paragraf">Winkle öteden beri aşırı insanseverliği ile tanınmıştı. O ölümcül noktaya ayak bastığında gözlerini yummasının, hemcinslerinden birini taammüden incitmek istemeyişinden ileri geldiği, gözlerinin yumulu olmasının da Doktor Slammer’ın pek acayip ve anlaşılmaz davranışını görmesine engel oluşturduğu tahmin ediliyor. O zât birden irkildi; gözleri faltaşı gibi açıldı, geriye bir adım attı, gözlerini oğuşturdu, yeniden dikkatle baktı ve sonunda, “Durun, durun!” diye bağırdı.   </p>
			<p class="paragraf">“N’oluyor burda böyle?” diye sordu, dostu ile Snodgrass koşarak yanına vardıklarında. “Bu adam o adam değil!”  </p>
			<p class="paragraf">“O adam değil mi?” dedi Doktor Slammer’ın şahidi.   </p>
			<p class="paragraf">“O adam değil mi?” dedi Snodgrass.   </p>
			<p class="paragraf">“O adam değil mi?” dedi portatif tabureyi eline almış gelen adam.   </p>
			<p class="paragraf">“Tabii ki değil!” dedi bodur doktor. “Dün gece bana hakaret eden şahıs değil bu.”  </p>
			<p class="paragraf">“Çok acayip ama!” diye haykırdı subay.   </p>
			<p class="paragraf">“Hakkaten” dedi portatif tabureli adam. “Ama yine de, beyfendi sahiden o şahıs olsun ya da olmasın, bir kere düello alanında olduğuna göre, şekli olarak, dün akşam dostumuz Doktor Slammer’a hakaret eden kimse sayılması gerekmez mi acaba?” Ve bu son derece ârifâne öneriyi esrarengiz bir edâyla ortaya attıktan sonra burnuna koca bir tutam enfiye çekip, böyle konularda söz sahibi bir kimsenin bilgiç bakışlarıyla çevresini süzdü.   </p>
			<p class="paragraf">Bu arada Winkle, hasmının çatışmayı durdurma çağrısını duyar duymaz yumulu gözlerini ve de kulaklarını açıvermişti; sonradan söylediğine göre, işin içinde besbelli bir yanlışlık olduğunu hemen anlayarak, düelloyu kabullenişinin gerçek nedeninin gizli kalmasıyla mutlaka saygınlığına saygınlık katılacağını kestirmişti. O yüzden korkusuzca öne atıldı:   </p>
			<p class="paragraf">“Ben o şahıs değilim, biliyorum” dedi.   </p>
			<p class="paragraf">“O halde bu Doktor Slammer’a bir hakarettir ve derhal işi sürdürüp bitirmemiz için yeter sebeptir” dedi portatif tabureli adam.   </p>
			<p class="paragraf">“Sen lütfen kes sesini, Payne!” dedi Doktor’un şahidi ve devam etti: “Bunu niçin bana bu sabah bildirmediniz, beyfendi?”  </p>
			<p class="paragraf">“Ya, ya!” dedi portatif tabureli adam, öfkeli bakışlarla.   </p>
			<p class="paragraf">“Rica ediyorum, kes sesini, Payne!” dedi öbürü. “Sorumu tekrarlayabilir miyim, efendim?”   </p>
			<p class="paragraf">Ne cevap vereceğini o arada düşünmeye vakit bulan Winkle, “Çünkü, beyfendi” diye söze başladı, “Çünkü siz bana sırtında benim sadece giymekten değil, icad etmiş olmaktan da şeref duyduğum bir palto ile dolaşan sarhoş ve saygısız bir şahsı tarif ettiniz... Londra’da Pickwick Kulübü’nün müstakbel üniforması, efendim. O üniformanın şerefini korumakla kendimi yükümlü saydığımdan düello dâvetinizi hiç soruşturmadan kabul ettim.”  </p>
			<p class="paragraf">“Aziz efendim” dedi iyi huylu küçük doktor, elini uzatıp ilerleyerek, “şecaatinizi kutlarım. Davranışınızı büyük takdirle karşıladığımı ve sizi bu beyhude randövuyla rahatsız etmiş olduğum için fevkalade üzüldüğümü söylememe izin verin, efendim.”  </p>
			<p class="paragraf">“İstirham ederim, beyfendi, ehemmiyeti yok” dedi Winkle.   </p>
			<p class="paragraf">“Sizinle tanış olmaktan kıvanç duyacağım, beyfendi” dedi küçük doktor.   </p>
			<p class="paragraf">“Sizi tanımış olmak benim için büyük mutluluk, efendim” diye karşılık verdi Winkle. Bunun üzerine Doktor’la Winkle, sonra Winkle’la Teğmen Tappleton (doktorun şahidi), ondan sonra Winkle’la portatif tabureli adam, en sonra da Winkle’la Snodgrass el sıkıştılar... En son adı ânılan zat, kahraman dostunun soylu davranışını nasıl takdir edeceğini bilemiyordu.   </p>
			<p class="paragraf">“Artık burdan ayrılabiliriz, bana kalırsa” dedi Teğmen Tappleton.   </p>
			<p class="paragraf">“Elbette” diye ekledi Doktor.   </p>
			<p class="paragraf">Portatif tabureli adam, “Yeter ki Bay Winkle düello dâvetinden rencide olmuş olmasın” diyerek araya girdi. “O durumda, bence, kendisinin düello isteme hakkı vardır.”   </p>
			<p class="paragraf">Winkle, büyük bir özveriyle, bu kadarının kendisine yettiğini söyledi.   </p>
			<p class="paragraf">“Ya da, belki, beyfendinin şahidi bu buluşmanın başlarında benim ağzımdan kaçan bazı sözlerden gocunmuş olabilir. O takdirde onun bir talebi varsa ben yerine getirmeye hazırım” dedi portatif tabureli adam.   </p>
			<p class="paragraf">Snodgrass nâzik teklifinden ötürü o zata minnettar olduğunu, söz konusu teklifi, sadece, her hususta tamamiyle tatmin olmuş olduğu için kabul edemeyeceğini alelacele beyan etti. İki şahit kutuları topladılar, hepsi birden geldiklerinden çok daha neşeli bir hava içinde düello alanından ayrıldılar.   </p>
			<p class="paragraf">Bir hayli sıcak ve yakın dostluk duyguları içinde yan yana yürürlerken Doktor Slammer, “Burda çok kalacak mısınız?” diye sordu Winkle’a.   </p>
			<p class="paragraf">“Galiba yarından sonra ayrılıyoruz” dedi Winkle.   </p>
			<p class="paragraf">“Sizi ve arkadaşlarınızı dairemde ağırlama ve bu tatsız yanlışlıktan sonra sizlerle hoş bir akşam geçirme zevkini benden esirgemeyeceğinizi umarım” dedi küçük doktor. “Bu akşam müsait misiniz?”   </p>
			<p class="paragraf">Winkle, “Burda bazı dostlarımız var” diye karşılık verdi, “bu gece onlardan ayrılmasam iyi olur. Belki siz ve dostunuz, Boğa’da bize katılırdınız?”  </p>
			<p class="paragraf">“Çok sevinirim” dedi küçük doktor. “Saat onda yarım saatliğine bir uğrasak acaba çok mu geç olur?”   </p>
			<p class="paragraf">“Ne diyorsunuz, hiç de olmaz!” dedi Winkle. “Sizi dostlarım Mister Pickwick ve Bay. Tupman’la tanıştırmayı çok isterim.”   </p>
			<p class="paragraf">“Sevinirim, çok tabii” dedi Doktor Slammer, Bay Tupman’ın kim olduğunu bilmeden.   </p>
			<p class="paragraf">“Muhakkak geleceksiniz, değil mi?”   </p>
			<p class="paragraf">“Elbette, elbette.”  </p>
			<p class="paragraf">Bu arada yola varmışlardı. Candan dileklerle vedalaşıp ayrıldılar. Doktor Slammer ve dostları kışlanın yolunu tuttular, Winkle’la dostu Snodgrass konaklamakta oldukları hana döndüler.   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-5-backlink" id="footnote-225-5">5</a>	İngiltere kralı I. Charles’ın idam sehpası Whitehall Sarayı’nın duvar dibine kurulmuştu. Kralı sehpaya bir pencereden çıkarmışlardı. </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-6-backlink" id="footnote-225-6">6</a>	Bay Jingle’ın muhayyele gücünün dikkate değer bir örneği: Bu konuşma 1827 yılında geçiyordu. Fransa’da Temmuz devrimi 1830 yılında oldu. (ç.n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-7-backlink" id="footnote-225-7">7</a>	Londra’nın güneyinde bir bölge. (ç.n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-8-backlink" id="footnote-225-8">8</a>	İngilizce metinde, <span class="CharOverride-7">guinea</span>: 21 şilinlik altın sterlin. (ç.n.) </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-9-backlink" id="footnote-225-9">9</a>	Dickens, şair William Cowper’in İskoçyalı denizci Selkirk üzerine yazdığı bir şiire atıf yapıyor. Selkirk, içinde bulunduğu geminin kaptanı tarafından çıplak ve ıssız bir adaya bırakılmış, orda dört yıl tek başına yaşamıştı. Daniel Defoe, Robinson Crusoe romanını ondan ilham alarak yazmıştır. (ç.n.)</p>
				</div>
			</div>
		</div>
	</body>
</html>