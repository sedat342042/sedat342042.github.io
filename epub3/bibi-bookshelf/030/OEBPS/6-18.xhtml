<html xmlns="http://www.w3.org/1999/xhtml">
	<head>
		<title>6-18</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-20">FASIL 19  </p>
			<p class="arabaslik_orta">Tatsız biten güzel bir gün  </p>
			<p class="paragbas">Kuşlar 1 Eylül’de onları iç huzurları ve rahatlarından edip şaşkına çevirecek hazırlıklardan bihaberdiler ve hiç şüphe yok ki o günü mevsimin en güzel günlerinden biri olarak selamlamışlardı.  </p>
			<p class="paragraf">Ekin dipleri arasında burnu havalarda çalım satan birçok yakışıklı genç keklikle onların o hoppa hallerini küçük tespih tanesi gözler ve güngörmüş akıllı kuşlardan beklenir bir küçümsemeyle seyreden daha yaşlı kimileri, yaklaşan felaketin hiç farkında olmaksızın şen duygular içinde sabah serinliğinin tadını çıkarmaktaydılar. Birkaç saat sonra hepsi birden yerlere serildiler... Amma duygusallaşıyoruz; işimize baksak iyi olacak.  </p>
			<p class="paragraf">Yani, sıradan ve basit bir deyişle, güzel bir sabahtı, o kadar güzeldi ki, birkaç ay ancak süren bir İngiliz yazının geçip gitmiş olduğuna zor inanırdınız. Çitler, tarlalar ve ağaçlar, tepeler, çayırlar, hepsi, her perdeden yeşile çalmıştı; güzün başlamış olduğunu haber vermek için neredeyse tek bir yaprak bile toprağa düşmemiş, tek bir nebze sarı serpinti yaz renklerine karışmamıştı. Gökyüzü bulutsuz, güneş parlak ve ılıktı; hava kuş sesleriyle, sayısız yaz böceği vızıltısıyla çınlıyordu; köy evlerinin bin bir renkli çiçeklerle dolup taşan bahçeleri bol çiy altında mücevher tarhları gibi pırıltılar saçıyordu. Yer gök yazdı; yazın o güzel renklerinden hiçbiri henüz solmamıştı.  </p>
			<p class="paragraf">Böyle bir sabahtı işte. Üç Pickwickçi (Snodgrass evde kalmayı yeğlemişti) ile Bay Wardle ve Bay Trundle ve sürücü yanında Sam Weller’ı taşıyan üstü açık araba yol kenarında bir bahçe kapısının önünde durdu. Orada boylu boslu, iri kemikli bir avlak bekçisi ile kısa konçlu çizmeler giymiş, deri tozluk kuşanmış bir oğlan duruyordu. Her birinin sırtında geniş hacimli bir çanta, yanında bir çift zağar vardı.  </p>
			<p class="paragraf">Adam arabanın basamaklarını indirirken Winkle, “Şuraya bakın, o çantaları dolduracak kadar kuş vuracağımızı düşünmüyorlar herhalde” diye fısıldadı Wardle’a.  </p>
			<p class="paragraf">“Çantaları doldurmak mı?” dedi Wardle. “Elbette, ne sandınız! Birini siz doldurursunuz, öbürünü ben. Bir o kadarını da avcı ceketlerimizin ceplerine sıkıştırırız, olur biter.”  </p>
			<p class="paragraf">Winkle bu söylenenlere karşılık vermeden indi arabadan. İçinden, kendisi o çantalardan birini dolduruncaya kadar açık havada kalacak olurlarsa mutlaka şifayı kapacaklarını düşünüyordu.  </p>
			<p class="paragraf">“Merhaba, Jano, kız... Nassın, kerata? İndir patilerini, hadi, sen de, Daph, indir diyorum!” diyerek Wardle köpekleri okşadı. “Sir Geoffrey hâlâ İskoçya’da, değil mi, Martin?”  </p>
			<p class="paragraf">Uzun boylu bekçi soruya olumlu karşılık verdi; sonra tetiği çekme zahmetinden paltosunun cebi sayesinde kurtulmak istiyormuş gibi tüfeğini tutan Winkle’a, sonra da kendininkini sanki tüfekten korkuyormuş gibi tutmakta olan –korktuğundan şüphe etmek için de hiçbir sebep yoktu hani– Tupman’a şaşkın gözlerle baktı.  </p>
			<p class="paragraf">“Dostlarım bu tür işlere henüz pek alışkın değiller, Martin” dedi, o bakışı fark eden Wardle. “Yaşayan öğrenir derler ya hani... Yakında çok iyi nişancı olacaklar ikisi de. Dostum Winkle’dan özür dilemeliyim ama; o bir şeyler biliyor.”  </p>
			<p class="paragraf">Winkle mavi boyun atkısının üzerinden cılız bir tebessümle iltifata teşekkür ederken, mahcubiyetten tüfeğini nereye koyacağını bilemedi ve öyle şaşırdı ki, silah dolu olmuş olsaydı hemen oracıkta kendini vurup öldürmesi kaçınılmaz olacaktı.  </p>
			<p class="paragraf">“Silahınızı doluyken öyle tutmasanız iyi olur, yoksa içimizden biri öbür dünyayı boylayacak” diye homurdandı uzun boylu bekçi.  </p>
			<p class="paragraf">Winkle bu uyarı üzerine hemen tüfeğin konumunu değiştirdi ve öyle yapmakla namluyu tam da Weller’ın başına değer bir hale getirmeyi başardı.  </p>
			<p class="paragraf">“Heey” dedi Sam, devrilen şapkasını yerden alıp şakağını ovuştururken. “Heey, bayım! Böyle giderseniz o çantalardan birni tek atışta dolduruverceksiniz de o da yetmiycek.”  </p>
			<p class="paragraf">Deri tozluklu oğlan buna çok güldü ve gülen sanki başkasıymış gibi bir tavırlar takınınca Winkle celallenip kaşlarını çattı.  </p>
			<p class="paragraf">O sırada Wardle, “Martin, bizi kumanya ile nerede beklemesini söyledin sen çocuğa?” diye sordu.  </p>
			<p class="paragraf">“Tek Ağaçlı Tepe’nin yanı, efendim, saat 12’de.”  </p>
			<p class="paragraf">“Orası Sir Geoffrey’in arazisi değil, değil mi?”  </p>
			<p class="paragraf">“Değil, efendim, oraya yakın bir yer. Yüzbaşı Boldwig’e ait. Ama bize engel olacak kimse olmaz orda. Güzel çim de vardır bir yerinde.”  </p>
			<p class="paragraf">“İyi öyliyse” dedi ihtiyar. “Ne kadar çabuk yola çıkarsak o kadar iyi olacak. Saat 12’de buluşmak üzere o halde, ha, Pickwick?”  </p>
			<p class="paragraf">Mister Pickwick av partisini izlemeye pek istekliydi; zira Winkle’ın başına bir kaza geleceğinden de bilhassa endişe duyuyordu. Kaldı ki, böylesine güzel bir sabah vakti geri dönüp dostlarının onsuz eğlenmelerine dünyada katlanamazdı. Yüzünde çok acınaklı bir ifadeyle, “Yaa, buluşmamız lazım, herhalde” diye karşılık verdi.  </p>
			<p class="paragraf">“Bey avcı değil mi, efendim?” diye sordu uzun bekçi.  </p>
			<p class="paragraf">“Değil” dedi Wardle. “Topallıyor da, üstelik.”  </p>
			<p class="paragraf">“Ben de gitmek istiyorum, çok istiyorum” dedi Mister Pickwick.  </p>
			<p class="paragraf">Öbürleri kısa bir süre acıyarak baktılar ona.  </p>
			<p class="paragraf">“Çitin öbür yanında bir el arabası var” dedi oğlan. “Beyin hizmetkârı onu iterek gelirse, bize yakın olur, kapılarda hep beraber kaldırır öbür tarafa aşırırız onu.”  </p>
			<p class="paragraf">“Evet, öyle yapalım, tabii” dedi Weller, öyle yapacak olanlardan biri olarak. Avda neler olup bittiğini görmeyi o da çok istemekteydi çünkü. “Tam öyle, tabii. İyi dedin, kerata! Ben hemen gidip getireyim el arabasını.”  </p>
			<p class="paragraf">Ne ki burda bir güçlükle karşılaştılar. Uzun boylu avlak bekçisi, el arabası içinde bir beyfendinin bir av partisine dâhil edilmesine, kurallara ve teamüllere aykırı düşeceği gerekçesiyle, itiraz etti.  </p>
			<p class="paragraf">İtiraz ciddi olmakla birlikte üstesinden gelinemez değildi. Uzun korucu biraz sırtı sıvazlanıp cebine bir şeyler konularak yola getirilip, ayrıca o makineyi kullanmayı ilk öneren cin fikirli oğlanın kafasına “bi tane” patlatıp rahat edince, Mister Pickwick’i el arabasına yerleştirdiler ve yola koyuldular. Wardle ile uzun korucu, başı çekiyorlardı; Sam’in iteleyip götürdüğü el arabasının içinde Mister Pickwick arkalarından geliyordu.  </p>
			<p class="paragraf">Hemen önlerindeki tarlanın orta yerine vardıklarında Mister Pickwick, “Dur, Sam!” dedi.  </p>
			<p class="paragraf">“Ne var şimdi?” dedi Wardle.  </p>
			<p class="paragraf">“Winkle tüfeğini başka türlü tutmazsa bu el arabası bir adım daha ileri gidemez. Bırakmam.”  </p>
			<p class="paragraf">“Nasıl tutmam gerekiyor ki?” dedi zavallı Winkle.  </p>
			<p class="paragraf">“Namlu ağzını yere dönük tutun” dedi Mister Pickwick.  </p>
			<p class="paragraf">Winkle itiraz etti. “Ama bu hiç de sportmence değil.”  </p>
			<p class="paragraf">“Sportmence olup olmadığı beni ilgilendirmiyor. Birilerinin gösteriş merakı uğruna ben bir el arabası içinde vurulmak istemiyorum.”  </p>
			<p class="paragraf">“Sonunda içimizden birini haklayacak ya o bey, eminim” diye homurdandı uzun adam.  </p>
			<p class="paragraf">“Eh, n’apalım, zararı yok” dedi çaresiz kalan Winkle. Silahının mekanizmasını yukarı doğru çevirdi. “Böyle işte.”  </p>
			<p class="paragraf">“Her şey uyum olsun diye” dedi Sam. Yola devam ettiler.  </p>
			<p class="paragraf">Birkaç metre kadar gitmişlerdi ki, Mister Pickwick, “Durun!” diye bağırdı.  </p>
			<p class="paragraf">“Yine ne var?” dedi Wardle.  </p>
			<p class="paragraf">“Tupman’ın o tüfeği emniyetli değil... Değil, biliyorum!”  </p>
			<p class="paragraf">Tupman telaşlandı. “Ne? Emniyetli değil mi?”  </p>
			<p class="paragraf">“Sizin elinizdeki hâliyle, değil” dedi Mister Pickwick. “Hep itiraz ettiğim için üzgünüm ama, Winkle gibi tutmazsanız daha ileri gitmeye razı olamam.”  </p>
			<p class="paragraf">Uzun korucu da, “Bence öyle yapsanız iyi olur, efendim” diye konuştu. “Yoksa her şey gibi siz kendiniz de saçmalara hedef olacaksınız.”  </p>
			<p class="paragraf">Tupman hemen söz dinleyip tüfeğini istenildiği gibi tuttu. Hep birden yola devam ettiler. Namluları yere bakan silahlarıyla iki amatör avcı, bir kraliyet cenaze merasiminde yan yana yürüyen iki er gibiydiler.  </p>
			<p class="paragraf">Birden köpekler zınk diye durdu; avcılar da sessizce bir adım daha ilerleyip oldukları yerde kaldılar.  </p>
			<p class="paragraf">“Köpeklerin bacaklarında ne var öyle?” diye fısıldadı Winkle. “Niçin öyle bir tuhaf duruyorlar?”  </p>
			<p class="paragraf">“Şış, susamaz mısın?” dedi Wardle, usulca. “Görmüyor musun, haber veriyorlar?”  </p>
			<p class="paragraf">“Haber mi veriyorlar?” O akıllı hayvanların ortalıkta herkesin dikkatine sundukları şahane bir güzelliği keşfedecekmiş gibi etrafa bakınarak konuştu Winkle. “Haber vermek! Ne haberi?”  </p>
			<p class="paragraf">“Gözünü aç da bak” dedi Wardle, o heyecan ânında soruyu boş vererek. “Hadi, şimdi!”  </p>
			<p class="paragraf">Keskin bir kanat sesi işitildi, Winkle kendisi vurulmuş gibi geriye sıçradı. Bang, bang... birkaç silah sesi. Tarlanın üzerine hızla yayılan duman kıvrıla kıvrıla havaya yükseldi.  </p>
			<p class="paragraf">“Neredeler?” dedi Winkle, heyecandan boğulurcasına, dört bir yana fır dönerek. “Neredeler? Ne zaman ateş edeceğimi söylesenize bana! Nerede onlar... neredeler?”  </p>
			<p class="paragraf">“Neredeler mi?” dedi Wardle, köpeklerin getirip ayaklarının dibine bıraktığı bir çift kuşu havaya kaldırarak. “Nerede olacaklar, burdalar işte!”  </p>
			<p class="paragraf">“Yok, yok. Öbürlerini kastettim ben” dedi Winkle, şaşakalmış bir halde.  </p>
			<p class="paragraf">Wardle istifini bozmadan tüfeğini yeniden doldurdu. “Şu anda kim bilir nerdedirler” dedi.  </p>
			<p class="paragraf">“Beş dakikaya kalmaz bir parti daha kalkacak, büyük ihtimalle” dedi uzun bekçi. “Beyfendi hemen şimdi tetiğe davranırsa, onlar havalanıncaya kadar fişeği namludan çıkmış olur belki!”  </p>
			<p class="paragraf">“Hah! Hah! Hah!” diye yüksek sesle güldü Sam Weller.  </p>
			<p class="paragraf">“Sam!” dedi Mister Pickwick. Müridinin şaşkın mahcubiyeti içine dokunmuştu.  </p>
			<p class="paragraf">“Buyrun, beyim?”  </p>
			<p class="paragraf">“Gülme!”  </p>
			<p class="paragraf">“Gülmüyorum, beyim.” Weller, karşılığını ödercesine el arabasının ardında yüzünü buruşturdu. Tozluklu oğlan, bir tek o, kendini tutamayıp kahkahalarla güldü buna ve kendi gülüşünü saklamak için arkasına dönmeye bahane arayan avlak bekçisinden tokatı yedi.  </p>
			<p class="paragraf">“Aferin, aslanım” dedi Wardle, Tupman’a. “Hiç değilse ateş ettin bu defa.”  </p>
			<p class="paragraf">“Ya, evet” dedi Tupman, utangaç bir gururla. “Verdim gitti kurşunu.”  </p>
			<p class="paragraf">“İyi ettin. Bir dahaki sefere gözünü açarsan bir şeyler vuracaksın. Çok kolay olduğunu gördün, değil mi?”  </p>
			<p class="paragraf">“Evet, çok kolay. İnsanın omuzunu fena acıtıyor ama. Az kalsın sırt üstü deviriyordu beni. Bu ufak silahların böyle tepisi olduğunu bilmiyordum.”  </p>
			<p class="paragraf">“Ah” dedi ihtiyar, gülümseyerek, “zamanla alışacaksın. Hadi şimdi... Herkes geliyor mu...? El arabası hazır mı orada?”  </p>
			<p class="paragraf">“Hazır, efendim” dedi Sam.  </p>
			<p class="paragraf">“Hadi gidelim, öyleyse.”  </p>
			<p class="paragraf">“Sıkı tutunun, beyim” diyerek Sam el arabasını sürmeye koyuldu.  </p>
			<p class="paragraf">“Ha şöyle... ” dedi Mister Pickwick. Olabildiğince hızlı ilerlediler.  </p>
			<p class="paragraf">El arabası bir çit kapısı üzerinden daha aşırılıp bir başka tarlaya indirildikten ve Mister Pickwick içine yerleştirildikten sonra, “Orada bırakın arabayı şimdi” dedi Wardle.  </p>
			<p class="paragraf">“Tamam, efendim” dedi Sam. Olduğu yerde durdu.  </p>
			<p class="paragraf">“Şimdi, Winkle, sen usulca beni izle ve çok gecikme bu defa, tamam mı?” dedi ihtiyar.  </p>
			<p class="paragraf">“Hiç merak etmeyin... Haber mi veriyorlar?”  </p>
			<p class="paragraf">“Yok, daha değil. Ağır ol şimdi, ağır ol, yavaş.”  </p>
			<p class="paragraf">İhtiyatlı adımlarla ilerlediler; aynı sessizlik içinde daha da gideceklerdi, Winkle tüfeğini nerede nasıl tutacağına karar vermeye uğraşırken en kritik anda, çocuğun başının üzerinden, tam da onun yerinde olmuş olsaydı uzun adamın beyninin bulunacağı noktaya doğru kazara silahını ateşledi!  </p>
			<p class="paragraf">Kuşlar sağ salim uçup giderken ihtiyar Wardle, “Ne halt yemeye öyle yaptın şimdi?” dedi.  </p>
			<p class="paragraf">“Bu tüfek gibisini de hayatımda ilk kez görüyorum” diye karşılık verdi zavallı Winkle, sanki bir işe yararmış gibi tüfeğin emniyet tertibatını kurcalayarak. “Kendi kendine ateş ediyor bu. Önlemenin imkânı yok ki!”  </p>
			<p class="paragraf">“İmkânı yok, öyle mi?” dedi Wardle, sesinde asabi bir tınıyla. “Kendi kendine bir şey öldürse hiç fena olmazdı, değil mi?”  </p>
			<p class="paragraf">“Birazdan o da olacak, efendim” dedi uzun adam, gaipten haber verircesine, kısık bir sesle.  </p>
			<p class="paragraf">Winkle kızdı. “Ne demek istiyorsunuz o sözle siz?” dedi.  </p>
			<p class="paragraf">“Boş verin, aldırmayın. Benim ailem yok ama, bu oğlan Sir Geoffrey’in arazisinde ölecek olursa anasının eline epey bi şeyler geçecek de onun için efendim. Doldurun silahınızı siz, doldurun!” diye konuştu uzun bekçi.  </p>
			<p class="paragraf">Mister Pickwick el arabasının içinden, “Alın elinden tüfeğini!” diye sesini yükseltti. Uzun adamın karanlık imalarından dehşete kapılmıştı. “Tüfeğini alın elinden diyorum, işitiyor musunuz beni!”  </p>
			<p class="paragraf">Kimse bu emre uymaya gönüllü olmadı. Winkle, Mister Pickwick’e isyankâr bir bakış fırlattıktan sonra silahını yeniden doldurdu ve diğerleriyle birlikte ileri doğru yürüdü.  </p>
			<p class="paragraf">Mister Pickwick’in anlattıklarına dayanarak şunu belirtmeliyiz ki, Bay Tupman’ın davranışı Winkle’ınkinden çok daha ihtiyatlı ve tedbirliydi ama bu, Winkle’ın sporla ilgili her konuda haiz olduğu yüksek otoriteye hiçbir sûrette gölge düşürmemelidir; zira, Mister Pickwick’in pek güzel belirttiği gibi, teori alanında bilime ışık saçmış en müstesna ve yetenekli filozofların bile teorilerini pratiğe indirgemekte hepten zaafa düştükleri –şöyle ya da böyle– çok görülmüştür.  </p>
			<p class="paragraf">Tupman’ın yöntemi, en yüce keşiflerimizin birçoğunda olduğu gibi, son derece basitti. Dâhiyane bir sezgi ve kavrayış çabukluğu ile ulaşılması gereken iki büyük hedeften birinin, kendini yaralamadan silahını ateşlemek, ikincisinin ise, bunu etraftakilerin hayatını tehlikeye sokmadan yapmak olduğunu hemen görmüştü. Bunun için de, besbelli, tetiği çekmenin zorluğunu aştıktan sonra gözlerini sımsıkı yumup havaya ateş etmek gerekiyordu.  </p>
			<p class="paragraf">Bir defasında, tam da bunu başardıktan sonra gözlerini açınca, semiz bir kekliğin yaralanmış bir halde yere düşmekte olduğunu gördü. Bay Wardle’ı bu başarısından dolayı tebrik etmek üzereyken, Wardle ona doğru gelip hararetle eline sarıldı.   </p>
			<p class="paragraf">“Tupman, o kuşu siz hedef almıştınız sanıyorum?”   </p>
			<p class="paragraf">“Yoo... hayır.”  </p>
			<p class="paragraf">“Siz hedef aldınız, siz! Gördüm onu nasıl seçtiğinizi. Silahınızı doğrultup nişan almanız dikkatimi çekti. Bakın söylüyorum, dünyanın en keskin nişancısı bundan iyisini yapamazdı. Zannettiğimden daha tecrübeliymişsiniz siz bu işte, Tupman; bu sizin ilk ava çıkışınız değil, hiç değil.”   </p>
			<p class="paragraf">Tupman alçakgönüllü bir tebessümle daha önce hiç ava çıkmamış olduğunda ne kadar ısrar ettiyse de dinletemedi. Hattâ o tebessüm bile tersine kanıt sayıldı ve o dakikadan itibaren ünlü bir avcı olarak tanınmaya hak kazandı ama bu kadar kolay kazandığı ün o kadarla kalmadı: Keklik avından başka alanlarda da şansı yâver gider oldu.   </p>
			<p class="paragraf">Bu arada Winkle kayda değer herhangi bir yararlı sonuç elde etmeksizin vaktini kan ter içinde ahlayıp oflamakla geçirmekteydi. Bazen mermilerini havaya boşaltıyor, bazen iki köpeğin hayatını tehlikeye sokacak kadar yere teğet bir istikamete yolluyordu. Fantezi nişancılık gösterisi olarak, yaptıkları son derece değişik ve tuhaf şeylerdi; belirli bir hedefe ateş etme gösterisi olarak ise, esas itibariyle başarısızlığın ta kendisiydi. Ünlü sözdür: “Her mermiye konaklayacağı bir yer bulunur” derler. Avcı saçması için de aynısı geçerliyse eğer, Winkle’ınkiler, tabii haklarından yoksun bırakılıp başıboş dünyaya salınmış yersiz yurtsuz bahtsızlardı.   </p>
			<p class="paragraf">“Amma da sıcak bir gün, değil mi?” dedi Wardle, el arabasına yanaşıp, kızarmış güleç yüzünden akan terleri silerek.   </p>
			<p class="paragraf">“Hem de nasıl!” dedi Mister Pickwick. “Güneş çok fena yakıyor. Ben bu haldeyken siz nasıl tahammül ediyorsunuz, bilemiyorum.”   </p>
			<p class="paragraf">“Çok sıcak, evet. Ama saat on ikiyi geçiyor! Şu ilerdeki yeşillik tepeyi görüyor musunuz?”   </p>
			<p class="paragraf">“Elbette.”   </p>
			<p class="paragraf">“Öğle yemeğini yiyeceğimiz yer orası. Bizim oğlan da, şu işe bakın, tam saatinde yemek sepetiyle orada değil mi?”   </p>
			<p class="paragraf">“Orada ya!” dedi Mister Pickwick. Neşesi yerine geldi. “Aferin ona. Birazdan bir şilin alır benden. Hadi bakalım, Sam, ittir arabayı.”   </p>
			<p class="paragraf">“Sıkı tutunun, efem” dedi Weller, bir şeyler atıştıracak olmanın şevkiyle. “Çekilin yolumdan hayatımın değerini bilenler, devirmeyin beni!” Tyburn’e götürülen<span class="dipp"><a class="_idFootnoteLink" href="#footnote-225-25" id="footnote-225-25-backlink">25</a></span> soylu kişinin arabacıya dediği gibi.” Sonra koşar adım hızlandı ve o hızla efendisini yeşil tepeye kadar taşıyıp yemek sepetinin tam yanı başına ustaca boca etti; ondan sonra da hemen sepeti boşaltmaya koyuldu.   </p>
			<p class="resim"><span><img alt="017.tif" class="_idGenPageitem-21" src="image/017_fmt.jpeg"/></span>  </p>
			<p class="paragraf">“Dana etli börek... ” diyordu kendi kendine, yenilebilir ne varsa çimin üzerine koyarken. “Aşçı kadını tanıyorsan ve de kedi yavrusu olmadığı kesinse nefis olur dana etli börek. Hem zaten öyle de olsa n’olur ki, danadan farkını börekçiler bile bilebilemezken!”   </p>
			<p class="paragraf">“Bilemezler mi, Sam?” diye sordu Mister Pickwick.   </p>
			<p class="paragraf">“Onlar mı? Hiç bilemezler, beyim.” Eliyle şapkasına dokundu Sam. “Bi zamanlar bi börekçiyle aynı evde kaldım da... Çok iyi bir adamdı, pek de becerikliydi hani, var ya... Her şeyin böreğini yapıyordu. Onu daha yakından tanıyınca, ‘Ne çok kedi besliyorsunuz siz burda böyle, Bay Brooks’ dedim bir gün ona. ‘Ya, evet, epey’ dedi. ‘Kedileri çok seviyor olmalısınız’ dedim. Ben öyle deyince o, ‘Başkaları seviyor onları’ deyip bana göz kırptı. ‘Ama’ dedi, ‘kış gelmeden’ dedi, ‘baharını aceleye getirmek olmaz’ dedi. ‘Baharı mı?’ dedim. ‘Yani, işte meyve mevsimi kedilere uymaz’ dedi. ‘Nasıl yani’ dedim, ‘ne demek o?’ ‘Ne mi demek’ dedi, ‘şu demek ki, kasapların et fiyatını yüksek tutmak için dayanışmalarına ben yokum, asla!’ dedi. ‘Bay Weller’ dedi sonra bana, elime fena bir çimdik atıp kulağıma, ‘Bi daha hiç sözünü etme ama... bütün iş baharatındadır’ diye fısıldadı. ‘Hepsi bu asil hayvanlardan yapılır’ diyerek minnoş bir tekir yavrusu gösterdi bana. ‘Bifteğe, danaya, böreğe neye baharını katmama bakar... ’ dedi, ‘arzuya göre yani... Üstelik danayı biftek, bifteği börek yaparsın ya da hepsinden koyun eti de çıkarırsın... hepsi hemencecik, ânında... piyasada ne geçiyorsa o ara ya da damak zevki ne yana döndüyse!’”   </p>
			<p class="paragraf">“Pek becerikli bir gençmiş, desene Sam?” dedi Mister Pickwick, az biraz ürpererek.   </p>
			<p class="paragraf">Sam, “Hem de nasıl!” diyerek yemek sepetini boşaltmayı sürdürdü. “Börekleri pek nefisti hani... Dil. Bak bu iyi işte, yeter ki bir kadının olmasın! Ekmek... domuz paçası, jambon... Dilimlenmiş söğüş et de var. Yeme de yanında yat! O porselen şişelerde ne ola ki, hızlı delikanlı?”   </p>
			<p class="paragraf">“Bunda bira” dedi oğlan, kayışla birbirine bağlanmış iki büyük porselen şişeyi sırtından indirerek, “öbüründe soğuk panç var.”   </p>
			<p class="paragraf">“Muhteşem bi öğle yemeği işte size” dedi Weller. Yiyecekleri nasıl düzenlediğine bakıp bakıp keyiflendi. “Evet, beyleeer... ‘Hadi buyrun bakalım!’ Harbiler top namlularına sokulup bastırılınca İngilizlerin Fransızlara dedikleri gibi.”   </p>
			<p class="paragraf">Avcıların yemeğin hakkını vermeye oturmaları için ikinci bir dâvete, Bay Weller, uzun avlak bekçisi ve iki çocuğun ise daha ötede çimlere ilişerek etlerin okkalı bir bölümünü mideye indirmeleri için de fazla ısrara gerek kalmadı. Yaşlı bir meşe hoş bir sığınak oldu hepsine; ayaklarının altında, orada burada gümrah çitlerle kesili bol ağaçlı koruların süslediği ekin tarlaları, otlaklar seriliydi.   </p>
			<p class="paragraf">“Pek hoş... fevkalade!” dedi ifadeli yüzünün derisi güneşte kalmaktan soyulmaya başlayan Mister Pickwick.   </p>
			<p class="paragraf">“Öyle ya, elbette” dedi Wardle. “Şimdi sıra bir bardak pançta.”   </p>
			<p class="paragraf">“Memnuniyetle.”   </p>
			<p class="paragraf">Pançı içtikten sonra yüzünde beliren hoşnutluk ifadesi Mister Pickwick’in cevabındaki samimiyetin nişanesiydi.   </p>
			<p class="paragraf">“Güzel” dedi, dudaklarını yalayarak, “çok güzel. Bir tane daha alsam iyi olacak. Serin serin, ne iyi! Hadi beyler” diye devam etti, şişeyi elinden bırakmadan. “Şerefe içelim. Dingley Dell’deki dostlarımıza!”   </p>
			<p class="paragraf">İçkiler bir şamata kafaya dikildi.   </p>
			<p class="paragraf">“Bakın, avcılığımı ilerletmek için ne yapacağımı söyleyeyim size” dedi, elinde bir çakıyla jambonlu ekmek yemekte olan Winkle. “Bir sopanın ucuna doldurulmuş keklik koyup ona nişan alayım diyorum. Önce yakından, sonra gitgide daha uzaktan. Çok iyi bir antreman olduğunu söylüyorlar.”   </p>
			<p class="paragraf">“Ben onu yapan bir bey biliyorum, efendim” dedi Sam. “İki metreden başladıydı o, ama bi daha hiç denemedi, çünkü daha ilk elde kuşu hepten dağıttı... Tüy müy hak getire... ”   </p>
			<p class="paragraf">“Sam” dedi Mister Pickwick.   </p>
			<p class="paragraf">“Efendim” dedi Weller.   </p>
			<p class="paragraf">“Anlatman isteninceye kadar hikâyelerini kendine saklasan iyi olur.”   </p>
			<p class="paragraf">“Başüstüne, efendim.”   </p>
			<p class="paragraf">Tam burda Sam, dudaklarına götürmekte olduğu bira kupasının arkasında kalan gözünü öyle hergelece bir bakışla kırptı ki, iki oğlan kahkahadan kırıldılar, uzun adam bile gülümsemeye tenezzül etti.   </p>
			<p class="paragraf">Mister Pickwick iştahlı bakışlarla porselen şişeyi kesiyordu. “Yaa, işte... bu soğuk pança da diyecek yok doğrusu” dedi. “Hava da öyle sıcak ki... Tupman, aziz dostum, bir bardak pança ne dersiniz?”   </p>
			<p class="paragraf">Tupman “Çok memnun olurum” dedikten sonra Mister Pickwick kendine bir bardak daha doldurdu: Pançta portakal kabuğu var mı acaba diye bakmak için. Portakal kabuğuyla öteden beri başı hoş olmamıştı da... Pança portakal kabuğu konulmamış olduğunu görünce, orada bulunmayan dostlarının sağlığına bir bardak daha yuvarladı, ardından bir tane de pançı yapan meçhul kişinin şerefine içmeyi önermekten kendini alamayacağı duygusuna kapıldı.   </p>
			<p class="paragraf">Ardı arkası gelmeyen içkiler Mister Pickwick’i bir hayli etkilemişti. Yüzünden parlak tebessümler saçılıyor, dudaklarının çevresinde gülücükler dolaşıyor, hoşgörülü neşveden gözlerinin içi parıldıyordu. İçkinin ve –ondan da çok– sıcağın artan etkisiyle, çocukken dinlediği bir şarkıyı ne çok hatırlamak istediğini söylerken bunu başaramayınca, hâfızasını daha da çok panç içerek uyarmaya kalktı ama o da ters tepti; şarkının sözlerini unutmakla başlayıp hiçbir kelimeyi telaffuz edemez hâle geldi ve en sonunda oradakilere kıvrak bir nutuk çekmek için ayağa kalktıktan hemen sonra el arabasının içine düştüğü gibi orada uyuyakaldı.   </p>
			<p class="paragraf">Sepet toplanmış ve Mister Pickwick’in kendine getirilmesinin imkânsızlığı anlaşılmış olmakla, Bay Weller’ın efendisini el arabasında gerisingeri taşımasının mı, yoksa hep birlikte geri dönecekleri vakte kadar onu olduğu yerde bırakmanın mı daha uygun olacağı üzerine bir tartışma açıldı. Sonunda, bu ikinci şık üzerinde anlaşmaya varılarak gezinin bundan sonrası bir saatten fazla sürmeyeceği ve Bay Weller da onlarla birlikte kalmakta çok istekli olduğu için, Mister Pickwick’in dönüşte onlara katılmak üzere el arabasında uyur halde bırakılması kararlaştırıldı. Mister Pickwick’i gölgelik yerde rahat rahat horuldamaya bırakarak çekip gittiler.   </p>
			<p class="paragraf">Mister Pickwick’in dostları dönene ya da, hadi o olmadı diyelim, alacakaranlık bastırana kadar o gölgede horlayıp duracağından şüphe duymak için hiçbir makul neden olmasa gerekti; tabii, orada rahatsız edilmeden kalmasına müsaade edileceği varsayımıyla. Oysa orada rahatsız edilmeden kalmasına müsaade edilmedi. Nasıl mı? Şöyle.   </p>
			<p class="paragraf">Yüzbaşı Boldwig siyah kolalı boyunbağı ve mavi redingotuyla ufak tefek, pek asabi bir adamdı; lütfedip arazisini dolaşmaya her çıktığında mutlaka yanına ucu pirinç yüksüklü kalın kamış bastonu ile haşmetinden ve acımasızlığından sual olunmaz bir edâyla habire emirler yağdırdığı mazlum suratlı bahçevanını ve bahçevan yardımcısını da alırdı. Çünkü Yüzbaşı Boldwig’in karısının kız kardeşi bir Markizle evliydi, Yüzbaşı’nın evi bir villa, arazisi “malikâne” idi ve ona ait ne varsa hep öyle büyük, kudretli ve yanına yanaşılmazdı.   </p>
			<p class="paragraf">Mister Pickwick daha yarım saat bile uyumamıştı ki Yüzbaşı Boldwig, peşinde iki bahçevanıyla boyu ve önemi izin verdiği kadar hızla yürüyerek çıkageldi. Meşe ağacına yaklaşınca durdu ve derin bir soluk aldı; manzaranın onun manzarayı görmezden gelmemiş olmasına minnettar olmuş olması gerekiyormuş gibi şöyle bir baktı çevresine, sonra bastonunu kendine has bir vuruşla yere vurarak bahçevanını yanına çağırdı.   </p>
			<p class="paragraf">“Hunt!” dedi.   </p>
			<p class="paragraf">“Buyrun, efendim” dedi bahçevan.   </p>
			<p class="paragraf">“Yarın sabah burayı elden geçireceksin... İşittin mi, Hunt?”   </p>
			<p class="paragraf">“Evet, efendim.”   </p>
			<p class="paragraf">“Ve de burası hep derli toplu olacak, tamam mı... İşitiyor musun, Hunt?”   </p>
			<p class="paragraf">“Evet, efendim.”   </p>
			<p class="paragraf">“Bana hatırlat, yabancılar ve gazlı tüfeklere filan dair bir tabela yaptırılacak, ayaktakımı girmesin diye buralara. İşitiyor musun, Hunt, işitiyor musun?”   </p>
			<p class="paragraf">“Unutmam, efendim.”   </p>
			<p class="paragraf">“Afedersiniz, efendim” dedi o sırada öbür bahçevan, elini şapkasına götürüp yakına gelerek.   </p>
			<p class="paragraf">“Sen ne istiyorsun, bakalım, Wilkins?” dedi Yüzbaşı.   </p>
			<p class="paragraf">“Afedersiniz ama, efendim... sanırım buradan geçenler olmuş bugün”  </p>
			<p class="paragraf">“Yaa?” dedi Yüzbaşı, çevreye bir göz atıp homurdandı.   </p>
			<p class="paragraf">“Olmuş, beyim... Burda yemek yemişler galiba.”  </p>
			<p class="paragraf">“Sahi, öyle yapmışlar hakikaten, Allahın cezaları! Bu ne cüret!” dedi Yüzbaşı Boldwig, çimlere saçılmış kalıntılar ve artıklar gözüne ilişince. “Burda karınlarını doyurmuşlar, şu işe bak! Bi yakalarsam onları!” Kalın bastonunu elinde sımsıkı sıktı.   </p>
			<p class="paragraf">“Afedersiniz, efendim” dedi Wilkins, “fakat... ”   </p>
			<p class="paragraf">“Fakat ne?” diye kükredi Yüzbaşı ve Wilkins’in ürkmüş bakışlarını izleyerek el arabasını ve Mister Pickwick’i gördü.   </p>
			<p class="paragraf">Kalın bastonuyla dürtükledi onu. “Kimsin sen, pis herif? Adın ne?”   </p>
			<p class="paragraf">“Soğuk panç” diye mırıldandı Mister Pickwick, yeniden uykuya dalmadan önce.   </p>
			<p class="paragraf">“Ne?”   </p>
			<p class="paragraf">Cevap yoktu.   </p>
			<p class="paragraf">“Neymiş dedi adı? Ha?” dedi Yüzbaşı.   </p>
			<p class="paragraf">“Punch<span class="dipp"><a class="_idFootnoteLink" href="#footnote-225-26" id="footnote-225-26-backlink">26</a></span> dedi galiba, efendim.”   </p>
			<p class="paragraf">“Bak sen şu küstaha, lanet olası!” Yüzbaşı Boldwig köpürdü. “Uyuyor numarası yapıyor” dedi. “Sarhoş bu, kafayı bulmuş... sokak süprüntüsünün teki. Sür gitsin burdan, Wilkins.”   </p>
			<p class="paragraf">“Nereye süreyim, efendim?” dedi Wilkins, ürküntü içinde.   </p>
			<p class="paragraf">“Cehenneme kadar yolu var!” dedi Yüzbaşı.   </p>
			<p class="paragraf">“Peki, efendim.”   </p>
			<p class="paragraf">“Dur!”   </p>
			<p class="paragraf">Wilkins durdu.   </p>
			<p class="paragraf">“Sür götür onu köy ağılına<span class="dipp"><a class="_idFootnoteLink" href="#footnote-225-27" id="footnote-225-27-backlink">27</a></span>. Görelim bakalım ayılınca hâlâ kendine Punch diyecek mi? Benimle eğlenemez, eğlendirtmem kimseyi kendimle. Sür gitsin onu!”   </p>
			<p class="paragraf">Bu kesin buyruk uyarınca Mister Pickwick’e el arabası içinde yol göründü ve yüce Yüzbaşı Boldwig öfkeden şişmiş bir halde yürüyüşe geçti.   </p>
			<p class="paragraf">Döndüklerinde Mister Pickwick’in ve el arabasının kayıplara karışmış olduğunu gören dostlarının şaşkınlığı anlatılabilir gibi değildi. Böyle gizemli ve karanlık bir olay ne görülmüş, ne de işitilmişti. Ayağı aksayan bir insanın kimsenin ruhu duymadan kalkıp yürümesi yeterince olağanüstü bir şeydi; ama ağır bir el arabasını eğlence olsun diye önü sıra iterek gitmiş olması tam bir mucize değilse neydi? Her yeri köşe bucak aradılar: Ayrı ayrı aradılar, hep birden aradılar, bağırıp çağırarak, ıslık çalarak, gülerek aradılar... Sonuç değişmedi. Mister Pickwick bulunamıyordu. Saatler süren aramalar sonunda ister istemez hana o olmadan dönmeye karar verdiler.   </p>
			<p class="paragraf">O arada Mister Pickwick el arabasının içinde köy ağılına götürülmüş, mışıl mışıl uyur halde orada emanete alınmıştı. Köydeki çocukların tümü ile bütün köy nüfusunun dörtte üçü etrafına toplanmış, uyanmasını bekliyordu. El arabasıyla getirilişini görmekten duydukları keyif, Mister Pickwick birkaç belirsiz “Sam!” seslenişi ardından arabanın içinde doğrulup önündeki yüzlere tarife sığmaz bir şaşkınlıkla bakakaldığı zaman büsbütün arttı.   </p>
			<p class="paragraf">Hep bir ağızdan bir bağrışma Mister Pickwick’in uyandığının işareti oldu. Elinde olmadan ağzından çıkan “Ne oluyor?” sorusunu ise ilkinden de –neredeyse– daha güçlü bir haykırış izledi.   </p>
			<p class="paragraf">“Matrağa gelin, matrağa!” diye haykırdı ahaliden birileri.   </p>
			<p class="paragraf">Mister Pickwick, “Neredeyim ben?” diye sesini yükseltti.   </p>
			<p class="paragraf">“Ağılda” diye karşılık verdi insan kalabalığı.   </p>
			<p class="paragraf">“Nasıl geldim ben buraya? Ne yapıyordum ki? Nerden getirildim?”   </p>
			<p class="paragraf">“Boldwig! Yüzbaşı Boldwig!” haykırışlarından başka bir söz duyulmadı.  </p>
			<p class="paragraf">“Çıkarın beni buradan!” diye haykırdı Mister Pickwick. “Hizmetkârım nerede? Dostlarım neredeler?”  </p>
			<p class="paragraf">“Dostun filan yok senin. Hurra!”   </p>
			<p class="paragraf">Üzerine bir şalgam fırlattılar; ardından bir patates, bir yumurta ve herkesi neşeye garkeden ufak tefek başka şeyler.   </p>
			<p class="paragraf">Bu sahnenin ne kadar daha süreceğini ya da Mister Pickwick’in başına daha neler geleceğini kimse bilemezdi; neyse ki, o sırada hızla oradan geçmekte olan bir araba birdenbire durdu ve içinden Wardle ile Sam Weller çıktılar. Wardle hızla –ne olduğunu okumak için değilse de yazmak için gerekenden az bir sürede– kalabalıkta kendine yol açıp Mister Pickwick’in yanına koştu ve onu tam da Weller’ın köy korucusuyla teke tek giriştiği üçüncü ve son didişmenin sonuna gelindiği anda arabaya koyup yerleştirdi.   </p>
			<p class="paragraf">“Yargıca! Yargıca koşun!” diye bağırdı bir düzine ses birden.  </p>
			<p class="paragraf">“Koşun gidin, hadi!” dedi Sam, fırlayıp sürücünün yanına çıkarken. “Benden de selam söyleyin! Bay Weller’ın saygılarıyla dersiniz. Söyleyin ona, korcusunun pestilini çıkarttığımı söyleyin, deyin ki yerine bir yenisini koyacak olursa yarın gelip onun da pestilini çıkarcakmış deyin. Sür hadi, ahbap, sür gidelim!”   </p>
			<p class="paragraf">Araba şehir dışına çıkar çıkmaz Mister Pickwick, “Londra’ya varınca ilk işim bu Yüzbaşı Boldwig aleyhine kanunsuz tutuklama suçundan dâvâ açılması için başvurmak olacak” dedi.   </p>
			<p class="paragraf">“Mülkiyete tecavüz söz konusu, galiba?” dedi Wardle.   </p>
			<p class="paragraf">“Olsun. Ben dâvâ açacağım.”  </p>
			<p class="paragraf">“Açmayacaksınız. Hayır.”   </p>
			<p class="paragraf">“Açacağım... hem öyle bi... ” Wardle’ın yüzünde eğlenceli bir ifade belirince Mister Pickwick tuttu kendini. “Niçin açmayacakmışım?” dedi.  </p>
			<p class="paragraf">“Çünkü” dedi ihtiyar Wardle, gülmekten katılmamak için epey çaba harcayarak, “çünkü içimizden bazılarını hedef alıp, soğuk pançı fazla kaçırmış olduğumuzu iddia edebilirler.”   </p>
			<p class="paragraf">Mister Pickwick elinde olmadan gülümsedi; gülümsemesi giderek gülmeye, o da kahkahaya dönüştü; kahkaha herkese sirayet etti. O neşeyle, yolda önlerine çıkan ilk handa mola verdiler. Herkese birer bardak sulu katılı boğma, Samuel Weller’a ise bir o kadar daha serti söylendi.   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-25-backlink" id="footnote-225-25">25</a>	İdam edilmeye. Tyburn, Londra’da idam sehpalarının kurulduğu alanın adıydı. (ç. n.) </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-26-backlink" id="footnote-225-26">26</a>	“Punch”, İngiliz geleneksel kukla tiyatrosunun popüler karakterinin adıydı. (ç.n.) </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-27-backlink" id="footnote-225-27">27</a>	“Köy ağılı”: Başıboş hayvanların konulduğu yer. (ç. n.)</p>
				</div>
			</div>
		</div>
	</body>
</html>