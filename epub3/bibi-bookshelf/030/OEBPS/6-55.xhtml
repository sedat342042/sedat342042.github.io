<html xmlns="http://www.w3.org/1999/xhtml">
	<head>
		<title>6-55</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-57">FASIL 56  </p>
			<p class="arabaslik_orta ParaOverride-9">Mister Pickwick ile Samuel Weller arasında Bay Weller’ın   </p>
			<p class="arabaslik_orta ParaOverride-9">da hazır bulunduğu önemli bir görüşme sürerken   </p>
			<p class="arabaslik_orta">tütün rengi elbiseli yaşlı bir bey peyda olur   </p>
			<p class="paragbas">Mister Pickwick yalnız başına oturmuş, zihnini işgal eden çeşitli meseleler arasında kendisini sürekli kaygılandıran birini, durumları hâlâ karışıklığını koruyan genç çifte en iyi nasıl yardımcı olabileceğini düşünmekteydi. Mary usulca içeri girdi, masaya yaklaştı ve belli bir telaşla, “Afedersiniz, efem, Samuel gelmiş aşağıda bekliyor. Babası sizinle görüşebilir mi diyor” dedi.  </p>
			<p class="paragraf">“Elbette” dedi Mister Pickwick.  </p>
			<p class="paragraf">“Sağ olun, efem” dedi Mary ve yine öyle usulca gerisin geri kapıya yürüdü.  </p>
			<p class="paragraf">Mister Pickwick, “Sam çoktandır buralarda mı?” diye sordu.  </p>
			<p class="paragraf">“Değil, efem” dedi Mary, dışarı çıkarken. “Yeni döndü. Bir daha sizden izin istemeyeceğini söyledi.”  </p>
			<p class="paragraf">Mary bu son bilgiyi gerektiğinden biraz fazla sıkılarak iletmiş olduğunu fark etmiş, ya da sözlerinin sonunda Mister Pickwick’in kendisine bakarkenki yürekten gülümser hâlini görmüş olmalıydı; başını eğerek, şıklığıyla göz alan önlüğünün bir köşesini gerektiğinden çok daha büyük bir özenle incelemeye koyuldu.  </p>
			<p class="paragraf">“Söyle onlara, hemen gelebilirler” dedi Mister Pickwick.  </p>
			<p class="paragraf">Çok rahatlamış görünen Mary, haberi iletmek için koştu gitti.  </p>
			<p class="paragraf">Mister Pickwick odanın içinde iki üç kere gitti geldi; bunu yaparken sol eliyle çenesini ovuşturmasından zihninin çok meşgul olduğu anlaşılıyordu.  </p>
			<p class="paragraf">“Ee, n’apalım” dedi, en sonunda, biraz üzgünce, “şimdiye kadar gösterdiği yakınlığı ve sadakati en iyi o şekilde mükâfatlandırabilirim. Öyle olsun, madem! Hayatta kimsesi olmayan bir ihtiyarın kaderi, işte! Etrafındakiler yepyeni, değişik ilişkiler kurup onu bırakıyorlar. Bunun benim de başıma gelmemesini istemeye ne hakkım var? Ama” diye ekledi, neşesi biraz geri gelerek, “öylesi bencillik ve nankörlük olurdu. Geçimimi sağlamakta hiçbir eksiğim yok; buna sevinmeliyim. Nitekim seviniyorum da. Elbette seviniyorum!”  </p>
			<p class="paragraf">Bu düşüncelere öylesine dalmış gitmişti ki, kapıya vurulduğunu neden sonra, üçüncü ya da dördüncü vuruştan sonra işitti. Yüzünde her zamanki cana yakın ifade belirirken, istenilen müsaadeyi verdi; ardından babasıyla Sam Weller içeri girdi.  </p>
			<p class="paragraf">“Seni tekrar gördüğüme sevindim, Sam” dedi Mister Pickwick. “Siz nasılsınız, Bay Weller?”  </p>
			<p class="paragraf">“Turp gibiyim, efendim, sağ olun” dedi Weller. “Siz de iyisiniz, umarım?”  </p>
			<p class="paragraf">“İyiyim, iyiyim, teşekkür ederim” dedi Mister Pickwick.  </p>
			<p class="paragraf">“Sizinle basit bir mesele üzerine konuşmak istiyordum, beş dakika vakit ayırabilirseniz?”  </p>
			<p class="paragraf">“Tabii, ayırabilirim, Sam, bir iskemle ver babana.”  </p>
			<p class="paragraf">“Sağ olasın, Samivel, burda var” dedi ihtiyar. Öne bir iskemle çekti, şapkasını yere bırakarak oturdu. “Harika güzel bir gündü bugün, efendim.”  </p>
			<p class="paragraf">“Az bulunur bir gün, hakkaten. Tam mevsimlik” dedi Mister Pickwick. “Gördüklerimin en mevsimlik olanı, beyim” diye karşılık verdi Weller. Tam burada şiddetli bir öksürük nöbetine tutuldu; o geçince art arda birkaç kere göz kırparak hadisene der gibi, tehditle karışık birtakım mimiklerle oğluna baktı. Sam aldırmadı.  </p>
			<p class="paragraf">İhtiyarın bir sıkıntısı olduğunu anlamıştı Mister Pickwick. Yanındaki bir kitabın sayfalarını kesip açmakla meşgul oluyormuş gibi yaparak sabırla bekledi ziyaret sebebi üzerine konuşmaya başlamasını.  </p>
			<p class="paragraf">“Senin gibi insanı sinir eden bir çocuk görmedim hiç, Samivel” dedi Weller, oğluna, kızgın kızgın bakarak. “Hayatımda görmedim!”  </p>
			<p class="paragraf">“Ne yapıyor?” diye sordu Mister Pickwick.  </p>
			<p class="paragraf">“Bir türlü konuşmaya başlamıyor! Özel durumlarda benim kendimi iyi ifade edemediğimi bilir pekâlâ ama bi parçacık olsun bana yardım etceğine orda oturur durur öyle, sizin değerli vaktinizi harcayıp kendimi rezil etmemi seyreder. Bi oğula yakışır davranış mı bu şimdi, Samivel?” diyerek Weller alnının terini sildi. “Hiç değil.”  </p>
			<p class="paragraf">Sam, “Sen ben kendim konuşcam demiştin” diye karşılık verdi babasına. “Başlamasını bile beceremiyceni ben nerden bilcektim?”  </p>
			<p class="paragraf">“Başlıycak halde olmadığımı görmen gerekirdi. Yolun yanlış tarafından gidiyorum, parmaklıklara çarptım çarpcam, o haldeyim yani, sen hâlâ elini uzatıp bana yardım etmiyorsun... Utanıyorum senden, Samivel!”  </p>
			<p class="paragraf">Sam, Mister Pickwick’e bakarak “İşin gerçeği şu, efendim” dedi. “Parasını bankadan çekti aldı.”  </p>
			<p class="paragraf">“Çok iyi, Samivel, bu çok iyi” diyerek Weller, memnun olmuş gibi başını bir indirip bir kaldırdı. “Seni azarlamak istemedim, Sammy. Çok iyi. En iyisi böyle başlamak işte... Hemen sadede geleceksin... Hakkaten çok iyi!”  </p>
			<p class="paragraf">Weller, ne kadar memnun olduğunu göstermek için başını üst üste eğip durdu bir süre, sonra dikkat kesilmiş gibi bir vaziyet alarak Sam’in sözüne devam etmesini bekledi.  </p>
			<p class="paragraf">Görüşmenin, tahmin ettiğinden daha uzun süreceğini anlayan Mister Pickwick, “Oturabilirsin, Sam” dedi.  </p>
			<p class="paragraf">Sam oturdu bir yere. Babasının gözleri etrafta gezinirken, “Babam hesaptan beş yüz otuz sterlin çekti, beyim” dedi.  </p>
			<p class="paragraf">“Iskontolu tahviller” diye Weller sesini alçaltarak araya girdi.  </p>
			<p class="paragraf">“Iskontolusu ya da başkası, ne fark eder?” dedi Sam. “Beş yüz otuz sterlin değil mi?”  </p>
			<p class="paragraf">“Öyle, Samivel” dedi baba Weller.  </p>
			<p class="paragraf">“Bunun üstüne ev ve iş yeri için ekledikleriyle...”  </p>
			<p class="paragraf">“Devir muamelesi, hava parası, depodaki mallar ve demirbaşlar” diye Weller araya girdi.  </p>
			<p class="paragraf">“Hepsi birden bin yüz seksen sterlin ediyor” diye Sam sözünü bağladı.  </p>
			<p class="paragraf">“Demek öyle?” dedi Mister Pickwick. “Bunu öğrendiğime çok sevindim. Tebrik ederim sizi, Bay Weller, bayağı kazançlı çıkmışsınız.”  </p>
			<p class="paragraf">“Bekleyin bi dakka” dedi Weller, bakın daha ne geliyor dercesine.  </p>
			<p class="paragraf">Sam, az bir tereddütle, “Bu parayı, emniyette olacağını bildiği bir yere yatırmak istiyor” dedi; “ben de çok istiyorum öyle yapmasını, çünkü elinde kalırsa birilerine borç verecek, at almaya filan harcıycak ya da cüzdanını, eğer düşürmezse, ona buna kaptıracak. Hiçbi şey yapamazsa kendini mumyalatır.”   </p>
			<p class="paragraf">“Bak bu iyi işte” dedi Weller, Sam sanki onun basiretini övüp göklere çıkarıyormuş gibi. “Doğru söylüyorsun.”  </p>
			<p class="paragraf">“Bununçin” dedi Sam, şapkasının kenarını asabiyetle çekiştirerek, “bununçin parasını çekti ve benimle buraya size şunu söylemiye geldi, hiç değilse sözünü etmeye ya da ne derler, hani...”  </p>
			<p class="paragraf">“Bu paranın bana bi faydası yok demiye geldim” diye Weller sabırsızlanıp söze karıştı. “Tarifeli araba işletmek istiyorum ben. Bu parayı koyacak bir yerim yok. Mukayyet olsun diye muavine versem, ona para ödemem lazım; ya da araba ceplerinden birine koyarım, o zaman da içerde oturan yolcular baştan çıkabilir... Siz eğer bu parayı alıp benim için tutarsanız size müteşekkir olurum. Belki” diyerek yürüdü, Mister Pickwick’in kulağına kadar sokuldu, “belki bu mahkûmyetnizin masraflarını ola ki bir parça karşılamaya yarar” dedi. “Yani bütün dediğim, ben geri istiyinceye kadar sizde kalsın.” Weller bunları söyleyip cüzdanı Mister Pickwick’in eline tutuşturdu ve şapkasını alıp o kadar cüsseli bir kimseden hiç beklenmeyecek bir süratle odadan çıktı.  </p>
			<p class="paragraf">“Durdur onu, Sam!” diye bağırdı Mister Pickwick. “Koş yetiş, getir onu buraya! Bay Weller... buraya bakın, Bay Weller... Geri dönün!”  </p>
			<p class="paragraf">Sam efendisinin talimatına uymadan yapamayacağını anladı. Babasını merdivenden inerken kolundan yakalayıp, sürükleye sürükleye geri getirdi.  </p>
			<p class="paragraf">Mister Pickwick ihtiyarın eline sarıldı. “Aziz dostum” dedi, “bana gösterdiğiniz itimadın altında eziliyorum.”  </p>
			<p class="paragraf">“Ezilmenizi gerektir’cek bir şey yok ki” dedi Weller, inatla.  </p>
			<p class="paragraf">“Sizi temin ederim, aziz dostum, ihtiyacımın çok üstünde param var. Benim yaşımda bir insanın yaşadığı sürece harcayabileceğinden çok daha fazla.”  </p>
			<p class="paragraf">“Kimse ne kadar harcayabileceğini denemeden bilemez” dedi Weller.  </p>
			<p class="paragraf">“Olabilir. Ama benim bu kabil denemeler yapmaya hiç niyetim olmadığı için böyle bir ihtiyaç duyacağıma hiç ihtimal vermiyorum. Bu parayı geri alın lütfen, Bay Weller, lütfen, efendim!”  </p>
			<p class="paragraf">“İyi ya pekâlâ” dedi Weller, isteksizce. “Haberin olsun ama, Sammy, bu parayla hiç olmadık korkunç bir şey yapcam ben en sonunda, korkunç!”  </p>
			<p class="paragraf">“Yapmasan iyi edersin” dedi Sam.  </p>
			<p class="paragraf">Weller kısa bir süre düşündü, sonra ceketinin düğmelerini kesin kararlı bir tavırla ilikleyerek, “Paralı geçiş kapısı işletirim ben de” dedi.  </p>
			<p class="paragraf">“Ne!” diye haykırdı Sam.  </p>
			<p class="paragraf">“Paralı geçiş kapısı” dedi Weller, dişlerinin arasından. “Paralı geçiş kapısı işletcem. Babana veda et, Samivel. Kalan yıllarımı paralı geçiş kapısına hasredcem.”  </p>
			<p class="paragraf">Bu öyle dehşetengiz bir tehditti ki ve Weller tehdidini uygulamaya kesin kararlı göründüğü kadar, teklifini Mister Pickwick’in kabul etmemesinden de öyle incinmiş gibiydi ki, Mister Pickwick bir an düşündükten sonra, “Pekâlâ Bay Weller” dedi, “alıyorum parayı. Sizin yapabileceğinizden daha iyi bir işe yatırabilirim belki.”  </p>
			<p class="paragraf">Weller’ın gözleri parladı. “Tamam işte, tam size göre bi iş olur” dedi.  </p>
			<p class="paragraf">Mister Pickwick cüzdanı yazı masasının çekmecesine koyup çekmeceyi kilitledi. “Bu konuda daha fazla konuşmayalım. Size fevkalade müteşekkirim, azizim. Gelin oturun yine şöyle. Size bir şey danışmak istiyorum.”  </p>
			<p class="paragraf">Ziyareti parlak bir başarıyla sonuçlanan Weller’ın içinde tıkanıp kalarak cüzdan çekmecede kilit altına alındığı sırada yalnız yüzünü değil, kollarını, bacaklarını, vücudunun her bir yanını kasıp geren sevinç, bu sözler üzerine birdenbire yerini ziyadesiyle kasıntı bir ciddiyete bıraktı.  </p>
			<p class="paragraf">“Birkaç dakika dışarıda bekler misin, Sam?” dedi Mister Pickwick.  </p>
			<p class="paragraf">Sam derhal çekildi.  </p>
			<p class="paragraf">Mister Pickwick görüşmeyi, “Siz evlilik müessesesine pek taraftar değilsiniz sanıyorum, Bay Weller” diyerek açınca, Weller’ın yüzünde çok bilgiç ve bir o kadar da şaşkın bir ifade belirdi.  </p>
			<p class="paragraf">Hiçbir şey söyleyemedi. Niyeti bozuk bir dul kadının Mister Pickwick’in başına bela olmuş olduğuna dair belli belirsiz düşünceler hücum etti aklına, nutku tutuldu.  </p>
			<p class="paragraf">“Buraya geldiğiniz zaman aşağıda oğlunuzun yanında bir genç kız vardı, onu gördünüz mü?” diye sordu Mister Pickwick.  </p>
			<p class="paragraf">“Evet, vardı öyle bi genç kız, gördüm” dedi Weller, kısaca.  </p>
			<p class="paragraf">“Nasıl buldunuz onu? Sahiden nasıl buldunuz onu, Bay Weller?”  </p>
			<p class="paragraf">“Tombulca, sağlam yapılı bir kızcaazdı” dedi Weller, kızı gözü tutmamış gibi.  </p>
			<p class="paragraf">“Öyledir, evet, öyledir” dedi Mister Pickwick. “Hâli tavrı nasıldı sizce, peki, gördüğünüz kadarıyla?”  </p>
			<p class="paragraf">“Gayet hoş. Çok hoş ve uygun.”  </p>
			<p class="paragraf">Weller’ın bu son sıfatı tam ne anlamda kullandığı belli değildi, fakat o kelimeyi sarf ederkenki ses tınısından, olumlu bir kastı olduğu anlaşılıyordu; Mister Pickwick bundan, tamamıyla tatmin olmuş kadar hoşnut kaldı.  </p>
			<p class="paragraf">“Çok ilgileniyorum onunla, Bay Weller” dedi.  </p>
			<p class="paragraf">Weller bir öksürdü.  </p>
			<p class="paragraf">“Yani iyi bir hayat yaşaması için” diye devam etti Mister Pickwick. “Rahat ve müreffeh bir hayatı olması için. Anlıyor musunuz?”  </p>
			<p class="paragraf">“Çok iyi anlıyorum” dedi, henüz hiçbir şey anlamamış olan Weller.  </p>
			<p class="paragraf">“O genç kız sizin oğlunuzu çok beğeniyor.”  </p>
			<p class="paragraf">“Samivel Veller’i mi!” diye haykırdı baba.  </p>
			<p class="paragraf">“Evet.”  </p>
			<p class="paragraf">“Mümkündür, tabii” dedi Weller, biraz düşündükten sonra. “Normal ama tehlikeli de. Sammy dikkatli olmalı.”  </p>
			<p class="paragraf">“Nasıl yani?” dedi Mister Pickwick.  </p>
			<p class="paragraf">“Kıza hiçbi şey söylememeli. Fevkalade dikkatli olmalı. Samimi bir ânında ağzından bi şey kaçırıp da sonra caymaktan hüküm filan giymesin için. Bu kadınlar bi taktılar mı, n’apacaklarından hiç emin olamazsınız, Mister Pickwick, nereye koycağınızı bilemezsiniz onları. Siz hele bi düşüniyim derken kapıverirler sizi. İlk öyle evlendiydim ben kendim de. Sammy o manuvradan olmadır.”  </p>
			<p class="paragraf">“Sözümü tamamlamama fırsat tanımıyorsunuz ama” dedi Mister Pickwick. “Hemen söyleyeyim bari. Sadece bu genç kız oğlunuza tutkun değil, oğlunuz da ona tutkun.”  </p>
			<p class="paragraf">“Sahi mi? Tam da bir babanın kulağına hoş gelcek bir şey işte!” dedi Weller.  </p>
			<p class="paragraf">Weller’ın bu son sözü üzerine hiçbir şey demeyen Mister Pickwick, “Onları epeydir izliyorum” diye konuştu. “Bundan hiç şüphem yok. Onlara karı koca olarak rahat yaşamalarını sağlayacak küçük bir dükkân ya da bir iş açmak istesem, Bay Weller, siz ne dersiniz böyle bir şeye?”  </p>
			<p class="paragraf">Weller yakını olan bir kimsenin evlenmesinden söz edilmesini suratını buruşturarak karşıladı önce; fakat Mister Pickwick’in onu iknaya çalışması ve özellikle de Mary’nin dul olmadığını belirtmesi üzerine, direnci giderek azaldı. Öteden beri Mister Pickwick’in sözüne çok önem verirdi; üstelik, Mary’nin hâli tavrı çok hoşuna gitmişti; hattâ bazı babalığa sığmaz bakışlar bile atfetmekten geri kalmamıştı ona. Sonunda, Mister Pickwick’in isteklerine karşı durmasının söz konusu olamayacağını, o ne derse seve seve uyacağını söyledi. Mister Pickwick buna çok sevinerek Sam’i odaya geri çağırdı.  </p>
			<p class="paragraf">“Sam” dedi, boğazını temizleyerek, “babanla seni konuşuyorduk.”  </p>
			<p class="paragraf">“Evet, seni konuşuyorduk, Samivel” dedi Weller, koruyucu ve yukardan bir tavırla.  </p>
			<p class="paragraf">Mister Pickwick, “Bayan Winkle’ın hizmetçisine sırf arkadaşça olmayan duygular beslediğini ne zamandır görmemiş olacak kadar kör değilim, Sam” dedi.  </p>
			<p class="paragraf">“İşittin mi, Samivel?” diye konuştu Bay Weller da, az önceki resmiyetini koruyarak.  </p>
			<p class="paragraf">Sam efendisine hitap ederek, “Genç bir erkeğin hakkaten çok güzel ve terbiyeli bi genç kadına ilgi duymasında ne sakınca olabilir ki?” dedi.  </p>
			<p class="paragraf">“Şüphesiz, hiçbir sakınca yoktur” dedi Mister Pickwick. “Hiçbi sûrette!” diye Weller tumturaklı bir nezaketle katıldı bu fikre.  </p>
			<p class="paragraf">“Bu kadar tabii bir davranışta bir kusur arıyor değilim, tam tersi” diye devam etti Mister Pickwick, “benim istediğim, bu hususta senin arzularının gerçekleşmesine yardımcı olmak, destek vermek. Bu maksatla babanla görüştüm; O da benim gibi...”  </p>
			<p class="paragraf">“Hanım dul olmadığına göre” diye Weller araya girerek kendi görüşünü açıklığa kavuşturdu.  </p>
			<p class="paragraf">“...Hanım dul olmadığına göre” dedi Mister Pickwick, gülümseyerek, “senin bu kızla derhal evlenip kendinin ve ailenin geçimini bizzat sağlamanı mümkün kılarak şimdiki konumunun sebep olduğu birtakım kısıtlamalardan seni kurtarmak, sadakatine ve başka birçok üstün vasıflarına duyduğum takdir hissimi göstermek istiyorum. Seni gelecek hayatında şükranla ve özel bir ilgiyle kollamaktan” dedi Mister Pickwick, buraya kadar bir parça titrek çıkan sesi tekrar her zamanki tınısına kavuşarak, “gurur ve mutluluk duyacağım.”  </p>
			<p class="paragraf">Kısa bir süre derin bir sessizlik oldu. Sonra Sam, alçak ve boğuk bir sesle, fakat kararlılıkla, “İyliğiniz için size çok teşekkür ederim, beyim, size yakışan da budur zaten; ama bu dediğiniz mümkün değildir” dedi.  </p>
			<p class="paragraf">Mister Pickwick çok şaşırdı. “Mümkün değil mi?”  </p>
			<p class="paragraf">“Samivel!” dedi Weller da, önceki kasıntı duruşunu sürdürerek.  </p>
			<p class="paragraf">“Mümkün değil diyorum.” Sam sesini yükseltti. “Siz ne olacaksınız o zaman, beyim?”  </p>
			<p class="paragraf">“Sevgili dostum” dedi Mister Pickwick, “genç dostlarımın hayatlarındaki gelişmeler benim bundan sonraki hayatımı tamamen değiştirecek. Üstelik, yaşlanıyorum da; dinlenmeye, sükûna ihtiyacım var. Benim bu âvâreliğimin sonu geldi artık.”  </p>
			<p class="paragraf">“Ne malûm öyle olduğu? Siz şimdi böyle diyorsunuz ama, ya fikrinizi değiştirirseniz? Olmıycak şey mi? Yüreğiniz yirmi beş yaşında bir adamın yüreği. Bensiz n’olursunuz siz sonra? Mümkünü yok, beyim, olacak şey değil.”  </p>
			<p class="paragraf">“Aferin, Samivel, büyük doğruluk payı var bunda” dedi Weller, oğlunu teşvik edercesine.  </p>
			<p class="paragraf">Mister Pickwick, “Ben bu mevzuu bir hayli düşündüm, onun için şimdi böyle konuşuyorum seninle” dedi. “Sözümde duracağıma eminim. Sık sık yer değiştirmeler, aylaklık bitti benim için.”  </p>
			<p class="paragraf">“Çok iyi. Çok iyi ama, her zaman yanınızda sizi anlayan, sizi kollıycak ve her bakımdan rahat etmenizi sağlıycak birinin olması tam da bununçin gerekli. Eğer daha yontulmuş biri olsun istiyorsanız, amenna, alın sizin olsun! Ama ücretli ya da ücretsiz, çıkış ihbarlı ya da değil, yemekli ya da yemeksiz, yatılı ya da yatısız, Sam Weller, Borough’daki o köhne handan çekip yannıza aldığınız Sam Weller, dünya bir araya gelse sizden ayrılmıycak. N’olursa olsun, kim n’aparsa yapsın hiçbir şey benim bu kararımı değiştiremez!”  </p>
			<p class="paragraf">Sam’in coşkulu sözleri ardından Weller’ların yaşlısı iskemlesinden ayağa fırladı ve zamana, zemine ve de usule uyup uymadığına aldırmadan şapkasını havada savura savura haykırarak üç defa, “Hurra!” çekti.  </p>
			<p class="paragraf">Baba Weller kendini öylesine coşkuya kaptırdığı için biraz mahcup olmuş gibi, yerine oturunca, “Evladım” dedi Mister Pickwick, Sam’e, “o kızcağızı da düşünmeye mecbursun.”  </p>
			<p class="paragraf">“Ben düşünüyorum onu” dedi Sam. “Düşündüm de. Konuştum onunla. Hâlimi anlattım, ben hazır olana kadar beklemeye razı o. Bekliyceğine inanıyorum. Beklemezse o benim tanıdığım insan değil demektir. Vazgeçerim, olur biter. Siz beni tanıyorsunuz, beyim. Kararımı verdim bir kere. Hiçbir şey bu kararı değiştiremez.”  </p>
			<p class="paragraf">Kararlılığın böylesiyle nasıl başa çıkılır? Mister Pikwick hiç çıkamaz. O anda kendi sıradan dostlarının hiçbir çıkar gözetmeyen sadakatinden, dünyanın on bin en büyük şahsiyetinin dillendireceği dostluk beyanlarının yüreğinde uyandıracağından daha çok gurur ve haz duymaktaydı.  </p>
			<p class="paragraf">Mister Pickwick’in odasında bunlar konuşulurken, tütün rengi takım elbiseler içinde ufak tefek bir bey, arkasında oldukça hafif bir bavul taşıyan bir hamalla, han kapısından içeri giriyordu. Ziyaretçi kendine bir yatak ayırttıktan sonra garsona, orada Bayan Winkle adında birisinin kalmakta olup olmadığını sordu. Garson, kaldığını söyledi.  </p>
			<p class="paragraf">“Yalnız mı?” diye sordu kısa boylu ihtiyar.  </p>
			<p class="paragraf">“Öyle sanıyorum, efendim” dedi garson. “Kendi hizmetçisini çağırabilirim, eğer...”  </p>
			<p class="paragraf">“Hayır, onu görecek değilim” dedi ihtiyar, çabucak. “Haber vermeden beni hanımın yanına götürün.”  </p>
			<p class="paragraf">“Efendim?” dedi garson.  </p>
			<p class="paragraf">“Sağır mısınız?” diye sordu yaşlı ufarak adam.  </p>
			<p class="paragraf">“Hayır, efendim.”  </p>
			<p class="paragraf">“Dinleyin öyleyse, lütfen! İşitiyor musunuz şimdi beni?”  </p>
			<p class="paragraf">“Evet, efendim.”  </p>
			<p class="paragraf">“Çok iyi. Geldiğimi söylemeden beni Bayan Winkle’ın odasına götürün.”  </p>
			<p class="paragraf">İhtiyar beyfendi bunu derken garsonun avucuna bir beş şilin tutuşturdu ve doğruca gözlerinin içine baktı.  </p>
			<p class="paragraf">“Ama, beyfendi” dedi garson, “bilmem ki... yani...”  </p>
			<p class="paragraf">“Tamam, tamam, yapacaksınız. Anladım. Bir an önce yapsanız iyi olur. Zamanımızı ziyan etmeyelim.”  </p>
			<p class="paragraf">Adamın tavrı öyle sakin ve kararlıydı ki, garson beş şilini cebe attı ve hiçbir şey demeden öne düşüp onu üst kata çıkardı.  </p>
			<p class="paragraf">“Oda bu mu? Sen gidebilirsin” dedi yaşlı adam.  </p>
			<p class="paragraf">Garson onun kim olabileceğini ve ne istediğini merak ede ede, dediğini yaptı. Adam garson gözden kayboluncaya kadar bekledikten sonra kapıyı vurdu.  </p>
			<p class="paragraf">“Girin” dedi Arabella.  </p>
			<p class="paragraf">“Hımmm... Sesi tatlı, hiç değilse” diye mırıldandı ziyaretçi. “Ama bu bir şey ifade etmez.”   </p>
			<p class="paragraf">Böyle diyerek kapıyı açtı, içeri girdi. Arabella oturmuş gergef işliyordu. Bir yabancıyla karşılaşınca biraz şaşırdı ama zarafetinden hiçbir şey eksilmeksizin ayağa kalktı.  </p>
			<p class="paragraf">“Lütfen kalkmayın, hanımefendi” dedi meçhul kişi; içeri girip kapıyı arkasından kapattı. “Bayan Winkle’sınız, zannımca?”  </p>
			<p class="paragraf">Arabella soruya başını eğerek karşılık verdi.  </p>
			<p class="paragraf">Yabancı, “Birmingham’daki ihtiyarın oğluyla evlenen Bayan Nathaniel Winkle?” diyerek apaçık bir merakla süzdü Arabella’yı. Arabella tekrar başını eğerek adamın söylediğini doğruladı ve birilerini yardıma çağırıp çağırmamakta tereddüt ediyormuş gibi tedirgin bir halde etrafına bakındı.  </p>
			<p class="paragraf">“Sizi şaşırttığımı görüyorum, hanımefendi” dedi yaşlı bey.  </p>
			<p class="paragraf">“Biraz. İtiraf etmeliyim.” Arabella’nın merakı artıyordu.  </p>
			<p class="paragraf">Yabancı, “Müsaade ederseniz bir iskemleye oturacağım” dedi. Oturdu ve cebinden bir gözlük kılıfı çıkardı, ağır ağır hareket ederek içinden bir gözlük aldı, burnunun üstüne yerleştirdi.  </p>
			<p class="paragraf">“Siz beni tanımıyorsunuz, değil mi?” dedi.  </p>
			<p class="paragraf">Öyle dikkatle bakıyordu ki Arabella’ya, Arabella korktu, telaşa kapıldı.  </p>
			<p class="paragraf">“Tanımıyorum, efendim” diye karşılık verdi.  </p>
			<p class="paragraf">Adam sol bacağını okşayaraktan, “Nasıl tanıyacaksınız ki” dedi. “Adımı biliyorsunuz ama?”  </p>
			<p class="paragraf">“Biliyor muyum?” dedi Arabella. Nedenini pek bilmeden titredi. “Nedir, sorabilir miyim?”  </p>
			<p class="paragraf">“Birazdan, efendim, birazdan” dedi yabancı. Gözlerini Arabella’nın yüzünden hâlâ ayırmamıştı. “Kısa bir süre önce evlendiniz galiba?”  </p>
			<p class="paragraf">“Evet” dedi Arabella, elindeki işi bir kenara bırakarak, güç işitilir bir sesle. Daha önce de aklına gelen bir düşünce şiddetle zihninde çakınca fena halde telaşa kapıldı.  </p>
			<p class="paragraf">“Geleceğinizin bağlı olduğu babasına önceden danışmasının uygun olacağını kocanıza hatırlatmadan, değil mi?”  </p>
			<p class="paragraf">Arabella mendilini gözlerine götürdü.  </p>
			<p class="paragraf">“Hattâ, tabiatıyla çok yakından ilgileneceği bir hususta ihtiyarın ne düşündüğünü bir yolunu bulup öğrenmeye de hiç gayret etmeden?”  </p>
			<p class="paragraf">“Bunu inkâr edemem, beyfendi” dedi Arabella.  </p>
			<p class="paragraf">“Kocanıza babasının isteklerine uygun bir evlilik yapması hâlinde elde edeceğini bildiğiniz maddi menfaatlerin yerini tutacak imkânları temelli sağlamaya yetecek bir servete sahip olmadığınız halde? Genç erkekler ve genç kızlar menfaat gözetmeyen sevgi diyorlar buna... kendi oğulları ve kızları oluncaya kadar, ondan sonra meseleyi daha kaba ve çok farklı bir ışık altında görüyorlar.”  </p>
			<p class="paragraf">Arabella gözyaşlarına boğuldu; kendini mâzur göstermek için, genç ve tecrübesiz olduğunu öne sürdü. Ne yaptıysa kocasına duyduğu sevgiden yapmıştı. Ayrıca kendisi, daha bebek yaşından itibaren ana baba terbiyesi görememiş, onların rehberliğinden yoksun büyümüş bir kimseydi.  </p>
			<p class="paragraf">“Hata ettiniz, çok büyük hata ettiniz” dedi yaşlı adam, biraz yumuşayarak. “İş ciddiyetiyle asla bağdaşmaz aptalca bir davranıştı.”  </p>
			<p class="paragraf">“Benim kusurumdu, tamamen benim kusurum!” dedi Arabella ağlaya ağlaya.  </p>
			<p class="paragraf">“Ne münasebet, saçmalamayın!” dedi ihtiyar. Onun size âşık olması sizin kabahatiniz değildi herhalde? Mamafih öyleydi de, bir bakıma” dedi ihtiyar, Arabella’yı kurnazca süzerek. “Oğlum kendini tutamadı.”  </p>
			<p class="paragraf">Bu küçük iltifat, ya da ufacık ihtiyarın iltifat ederkenki tuhaflığı ya da değişen tavrı –ilk başta olduğundan çok daha nâzikti– veya hepsi birden, Arabella’yı gözyaşları arasında gülümsetti.  </p>
			<p class="paragraf">“Kocanız nerede?” diye birdenbire sordu ihtiyar, kendi yüzünde de belirir gibi olan bir gülümsemenin önünü keserek.  </p>
			<p class="paragraf">“Her an gelmesini bekliyorum. Bu sabah biraz yürüyüşe çıkmaya ikna ettim onu. Babasından hiç haber alamadığı için kendini çok fena ve mutsuz hissediyor.”  </p>
			<p class="paragraf">“Kendini fena hissediyor demek? Oh olsun ona!” dedi ihtiyar.  </p>
			<p class="paragraf">“Maalesef benim için üzüldüğünden. Ben de çok üzgünüm onun için. Bu hallere düşmesinin yegâne sebebi benim.”  </p>
			<p class="paragraf">“Onun için hiç böyle hislere kapılmayın, çocuğum” dedi yaşlı adam. “Oh olsun ona! İyi ki böyle oldu... onun açısından.”  </p>
			<p class="paragraf">İhtiyar sözünü daha yeni bitirmişti ki merdivenden çıkan ayak sesleri duyuldu. O ve Arabella aynı anda tanıdılar sanki o sesleri. Ufak tefek beyefendi sapsarı kesildi, sakin görünmeye gayret ederek ayağa kalktı. Tam o sırada Winkle içeri girdi.  </p>
			<p class="paragraf">“Baba!” diye hayretler içinde haykırarak olduğu yerde kaldı.  </p>
			<p class="paragraf">“Evet, bayım” dedi yaşlı zat. “Evet, bayım, ne diyeceksiniz şimdi buna?”  </p>
			<p class="paragraf">Winkle sustu.  </p>
			<p class="paragraf">“Yaptığınızdan utanıyor musunuz şimdi?”  </p>
			<p class="paragraf">Winkle hâlâ konuşmuyordu.  </p>
			<p class="paragraf">“Utanıyor musunuz, utanmıyor musunuz?” diye bir daha sordu ihtiyar.  </p>
			<p class="paragraf">Winkle, Arabella’nın koluna girerek, “Hayır, efendim” dedi. “Kendim adına da, karım adına da utanmıyorum.”  </p>
			<p class="paragraf">“Bak sen şu işe!” diye ihtiyar alaysamayla haykırdı.  </p>
			<p class="paragraf">Winkle, “Bana olan sevginizi azaltacak bir şey yapmış olduğum için çok üzgünüm, efendim” diye konuştu. “Fakat şunu söyliyeyim ki, bu hanımefendinin benim karım olmasından utanmam için hiçbir sebep olamaz, ne de sizin onu kızınız olarak kabul etmekten utanmanız için herhangi bir sebep olabilir.”  </p>
			<p class="paragraf">“Uzat bana elini, Nat!” dedi ihtiyar. Bunu derken sesi değişmişti. “Gelin, kızım, kucaklaşalım! Doğrusu çok cana yakın bir gelinsiniz.”  </p>
			<p class="paragraf">Birkaç dakika sonra Winkle, Mister Pickwick’i bulmaya gitti ve birlikte geri geldikleri zaman onu babasına takdim etti. O ikisi, tam beş dakika, hiç ara vermeden tokalaştılar.  </p>
			<p class="paragraf">“Oğluma yaptığınız iyilikler için size bütün kalbimle teşekkür ediyorum, Mister Pickwick” dedi Bay Winkle. “Ben acul bir adamımdır. Sizi son gördüğümde sinirlerim tepemdeydi, ne diyeceğimi bilemiyordum. Sonradan çok düşündüm. Şimdi her hususta tatmin olmuş haldeyim. Daha fazla özür dilememe lüzum var mı?”  </p>
			<p class="paragraf">“Hiç dilemeyin” dedi Mister Pickwick. “Mutluluğumuzun tamam olması için tek bir eksik vardı, onu giderdiniz.”  </p>
			<p class="paragraf">Bunun üzerine bir kere daha –beş dakikadan daha fazla– el sıkışıldı, karşılıklı iltifatlarla dolu ve de samimiyetinden de artık hiç kuşku duyulamayacak sözler sarf edildi.  </p>
			<p class="paragraf">Sam, oğulluk görevini yerine getirip babasına Belle Savage’a kadar refakat etmişti; dönüşte avluda, Emily Wardle’ın bir notunu bir yere iletmekle görevlendirilmiş olan şişman oğlana rastladı.  </p>
			<p class="paragraf">Hiç olmadığı kadar konuşkandı Joe. “Bana baksanıza” dedi Sam’e. “Mary ne şeker bi kız, di mi? Ondan öyle hoşlanıyorum ki!”  </p>
			<p class="paragraf">Samuel Weller sözle cevap vermedi. Oğlanın cüretine hayretten donakalmış bir halde bir an süzdü onu, sonra yakasına yapışıp bir köşeye sürükledi ve zararsız ama muhteşem bir tekmeyle defetti gitti. Islık çala çala hanın yolunu tuttu sonra.  </p>
		</div>
	</body>
</html>