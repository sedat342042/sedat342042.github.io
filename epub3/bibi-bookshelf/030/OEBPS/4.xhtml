<html xmlns="http://www.w3.org/1999/xhtml">
	<head>
		<title>4</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="anabaslik ParaOverride-7" id="_idParaDest-1">ÖNSÖZ  </p>
			<p class="paragbas">1836 yılında Dickens ilk romanı <span class="CharOverride-7">Mister</span> <span class="CharOverride-7">Pickwick’in Serüvenleri</span>’ni yazmaya başladığında yirmi dört yaşında, pek az kimsenin tanıdığı genç bir yazardı; iki yıl sonra bitirdiğinde ise, İngiltere’nin en sevilen, en çok okunan romancılarından biri oldu. Aynı yıl, daha önce günlük gazetelerde, haftalık ya da aylık dergilerde çıkan yazılarının toplandığı <span class="CharOverride-7">Sketches by Boz</span> adlı bir kitabı yayımlanmıştı. Edebiyat alanında “skeç”, gerçek ya da hayal ürünü kişileri, yerleri iddiasız bir biçimde anlatan deneme ve öykülere verilen addır. Dickens’ın “Boz” takma adıyla yayımladığı skeçleri, Londra’nın sıradan insanlarını ve onların günlük yaşamlarını yansıtmak amacıyla yazılmıştı. George Cruickshank’in resimlediği kitapta, mizah yönü ağır basan bir dille anlatılmış birbirinden bağımsız elli altı skeç vardı; bunlardan yalnızca on ikisi, kurmaca anlamında öyküdür. Bu bakımdan, <span class="CharOverride-7">Mister Pickwick’in Serüvenleri</span>, <span class="CharOverride-7">Sketches by Boz’</span>un<span class="CharOverride-7"> </span>devamı gibidir. <span class="CharOverride-7">Sketches by Boz</span>, insanları, sokakları, dükkânları, hanları, toplutaşıma araçları, tiyatroları, mahkeme salonlarıyla zamanın Londra’sını gözler önüne serer. <span class="CharOverride-7">Mister Pickwick’in Serüvenleri</span>’nde de temel ilgi, İngiltere’nin değişik yöreleriyle, oralarda yaşayan insanlar üzerinde toplanmıştır; ancak, bu kez kitabın tüm bölümlerinde baştan sona aynı beş altı kişinin serüvenleri anlatılır. Samuel Pickwick’le üç arkadaşı, sözde bilimsel gözlemlerde bulunmak amacıyla Londra’dan yola çıkarak İngiltere’nin pek çok yerini dolaşır, pek çok kişiyle tanışırlar; başlarından türlü olaylar geçer; böylece, romanın sonuna gelindiğinde, köyleri, kentleri, insanlarıyla çağdaş İngiltere’nin toplumsal bir tablosu ortaya çıkmış olur.   </p>
			<p class="paragraf"><span class="CharOverride-7">Mister Pickwick’in Serüvenleri</span>’nin ilginç bir yazılış öyküsü var: O günlerin ünlü karikatürcülerinden Robert Seymour, bir yayınevine Londra’nın spor yaşamından sahneler yansıtacak bir dizi karikatür çizmek istediğini söyler; karikatürler aynı konuda yazılacak metinlerle desteklenecektir. Yayınevi, Seymour’un projesini ilginç bulup bir yazar aramaya koyulur; tanınmış bazı yazarlardan olumsuz yanıt alınca, teklifi Dickens’a götürür. Dickens, metinlerin karikatürleri değil de, karikatürlerin metinleri desteklemesinin daha uygun olacağını söyler. Düşüncesi yayınevince kabul edilir; dizinin ayda bir yayımlanmasına, her sayıya yirmi dört sayfalık bir metin ve bu metindeki bazı olay ve sahneleri canlandıracak dört karikatür konulmasına karar verilir. Ancak, ilk iki sayı böyle çıktıktan sonra Seymour intihar edince, yayınevi metinleri resimleme işi için yeni bir sanatçı dener; üçüncü sayı onun karikatürleriyle çıkar, ama bunlar beğenilmez. Resimleme işi bu kez, yirmi bir yaşındaki genç sanatçı Hablot Knight Browne’a verilir. Dickens, <span class="CharOverride-7">Skeçler</span>’deki yazılarını “Boz” takma adıyla yayımlamıştı; <span class="CharOverride-7">MisterPickwick’in Serüvenleri</span>’nde de aynı adı kullanıyordu. İşte bu komik ada uysun diye, Browne da “Phiz” takma adını seçerek onu kullanmaya başlar. Browne’la Dickens arkadaş olurlar, aralarındaki başarılı işbirliği yirmi üç yıl sürer.   </p>
			<p class="paragraf">Dickens,<span class="CharOverride-7"> Mister</span> <span class="CharOverride-7">Pickwick’in Serüvenleri</span>’ni “Kapanan Pickwick Kulübünün Belgeleri” anlamına gelen “The Posthumous Papers of the Pickwick Club” adıyla yayımladı; daha sonraki yıllarda bu ad kısaltıldı, “The Pickwick Papers” (Pickwick Belgeleri) oldu. Bu yüzden, kısaltılmış başlıktaki “The Pickwick” kelimeleri, “Bay Pickwick” değil, “Pickwick Kulübü” anlamındadır. Nitekim romanın isimsiz anlatıcısı, öyküsünü yalnız Samuel Pickwick’in değil, aynı zamanda onun yolculuk arkadaşlarının tuttukları notları, yazdıkları mektupları da kullanarak hazırladığını söyler. Ancak, “Kapanan Pickwick Kulübünün Belgeleri” de, “Pickwick Belgeleri” de, Türkçede iyi bir roman adı olmaktan çok uzak. Bu bakımdan, “The Pickwick Papers”ın Türkçeye <span class="CharOverride-7">Mister Pickwick’in Serüvenleri</span> adıyla çevrilmesi isabetli olmuştur. Şöyle ki, gezi, Batı edebiyatlarında köklü bir roman geleneğinin temel kurgusudur. Dickens, çocukluk yıllarında en severek okuduğu kitaplar arasında Henry Fielding’in <span class="CharOverride-7">Tom Jones</span>’unu (1749), Tobias Smollett’in <span class="CharOverride-7">Roderick Random</span>’ını (1748), <span class="CharOverride-7">Peregrine Pickle</span>’ını (1751) ve <span class="CharOverride-7">Humphrey Clinker</span>’ını (1771), Alain-René LeSage’ın <span class="CharOverride-7">Gil Blas</span>’ını (1747), Miguel de Cervantes’in <span class="CharOverride-7">Don</span> <span class="CharOverride-7">Quijote</span>’sini (1605) sayar. Tüm bu kitapların ortak noktası, temelde bir yolculuk ve serüven öyküsü anlatan pikaresk roman geleneğinde yazılmış olmalarıdır. Pikaresk roman, Cervantes’in ülkesi İspanya’da ortaya çıktı. İlk örneği, genellikle Diego Hurtato Mendoza’nın yazdığı sanılan, <span class="CharOverride-7">Tormes’li Lazarillo’nun Hayatı ve Serüvenleri</span> (1554) adlı kısa bir roman. Lazarillo yoksul bir çocuktur; Pickwick ve arkadaşları gibi o da kendi ülkesinin pek çok yerinde dolaşır; geçimini sağlamak için toplumun değişik kesimlerinden kimselerin yanında uşak olarak çalışır, onların yaşamlarıyla uğraşlarının içyüzlerini yakından tanıma fırsatı bulur. Sonunda, Lazarillo’nun serüvenleri, gözlemleri, izlenimleriyle bir araya gelince, o yılların İspanya’sının toplumsal yaşamının değişik birtakım yönleri, eleştirel bir yaklaşımla ortaya konmuş olur.   </p>
			<p class="paragraf">Pikaresk romanda kahraman genellikle, Tormes’li Lazarillo gibi yoksul, deneyimsiz, saf bir çocuktur; gittiği yerlerde başından türlü olaylar geçer; zeki ve yetenekli bir genç olduğundan, insanları tanıyıp hayatın gerçeklerini öğrendikçe, ayakta kalabilmek için kendisi de her türlü edepsizliği yapabilecek biri olur. “Pikaresk” kelimesi, İspanyolca “serseri, düzenbaz, edepsiz adam” anlamındaki <span class="CharOverride-7">picaro</span> kelimesinden gelir. Serüvenlerini alaycı bir dille kendisi anlatan <span class="CharOverride-7">picaro</span>, yaşadığı tatsız olaylar, çektiği sıkıntılar karşısında neşeyi, espiriyi, mizahı elden bırakmayan, hayat oyununu yılmadan sonuna kadar yürütmeye kararlı, kurnaz, becerikli, sevimli bir serseridir. Ancak, pikaresk romanın bu özelliği zamanla değişmiş, kahramanın saflığını sonuna kadar sürdürdüğü pikaresk öyküler yazılmaya başlamıştır. Bunların ilki ve en önemlisi, Cervantes’in,<span class="CharOverride-7"> Tormes’li Lazarillo</span>’dan elli yıl kadar sonra yazdığı <span class="CharOverride-7">Don Quijote</span>’dir. Cervantes, ünlü romanında pikaresk türün gezi ve serüvene dayanan geleneksel kurgusundan ayrılmaz, ama başına gelenlerden ders alarak kısa sürede değişip <span class="CharOverride-7">picaro</span>’laşan Lazarillo’nun tersine, kahramanını “saflığını” sonuna kadar koruyan orta yaşlı bir adam yapar. Kuşkusuz<span class="CharOverride-7"> Don Quijote</span>, <span class="CharOverride-7">Lazarillo</span>’yla karşılaştırılamayacak ölçüde çok yönlü, karmaşık, büyük bir kitaptır. <span class="CharOverride-7">La Mancha</span>’lı Şövalye’nin “saflığı” temelde, katıksız, soylu bir idealizmin ifadesidir. Gene de bu iki örnek, kahramanlarının nitelikleri farklı, iki ayrı pikaresk roman geleneğini temsil ederler. Örneğin, Dickens’ın çocukken kitaplarını severek okuduğunu söylediği yazarlardan LeSage’ın kahramanı Gil Blas, Lazarillo gibi hayata bilgisiz, deneyimsiz atılır, onun gibi İspanya’da kentten kente dolaşır, değişik kişilerin hizmetine girer, gene onun gibi, başından geçenlerin etkisi altında değişerek son derece kurnaz, çıkarcı, bencil bir adam olur. Smollett, <span class="CharOverride-7">Gil Blas</span>’ı (ve <span class="CharOverride-7">Don Quijote</span>’yi) İngilizceye çevirmişti; kendi söylediğine bakılırsa, <span class="CharOverride-7">Roderick Random</span>’ı, <span class="CharOverride-7">Peregrine Pickle</span>’ı, <span class="CharOverride-7">Huphrey Clinker</span>’ı hep LeSage’ı örnek alarak yazmış. Bu romanlarda da kahramanlar, tıpkı Lazarillo ve Gil Blas gibi, zamanla değişerek “picaro”laşan kişilerdir. Dickens’ın okuma listesindeki Fielding ise, <span class="CharOverride-7">Don Quijote</span>’den esinlenerek yazdığını açıkça belirttiği <span class="CharOverride-7">Joseph Andrews</span> (1742 )adlı ilk romanında, saflık ve dürüstlüğünü sonuna kadar yitirmeyen bir gencin öyküsünü anlatır. Bu türün ünlü örneklerinden biri de Voltaire’in gene Smollett tarafından İngilizceye çevrilen <span class="CharOverride-7">Candide</span> <span class="CharOverride-7">ya da İyimserlik</span> (1759) başlıklı romanıdır. (Pikaresk romanın bu dalına bazen, Voltaire’in Türkçeye “Safoğlan” diye çevrilen <span class="CharOverride-7">L’ingénu</span> (1767) adlı kitabından esinlenilerek “enjenü” denir.)  </p>
			<p class="paragraf"><span class="CharOverride-7">Mister Pickwick’in Serüvenleri</span>,<span class="CharOverride-7"> Don Quijote</span>, <span class="CharOverride-7">Joseph Andrews</span> ve <span class="CharOverride-7">Candide</span> gibi, kahramanı serüvenlerini baştaki temel saflığını yitirmeden tamamlayan pikaresk roman türünde yazılmıştır. Gezileri sırasında Samuel Pickwick’in başından geçen bazı olaylar, onun her zamanki iyimserliğini kökünden sarsacak niteliktedir; ama gene de kitabın sonundaki Bay Pickwick, “parıl parıl güleç çehresiyle”, hâlâ bildiğimiz iyi yürekli, sevecen Pickwick’tir. <span class="CharOverride-7">Mister Pickwick’in Serüvenleri</span>’nin çoğu zaman, “İngilizlerin <span class="CharOverride-7">Don Quijote</span>’si” diye anılması boşuna değildir. İki roman arasındaki benzerlikleri inceleyen eleştirmenler, özellikle Don Quijote - Sanço Panza ikilisi ile Bay Pickwick - Sam Weller ikilisi üzerinde dururlar. E. M. Forster (1879-1970), Pickwick ve uşağı Sam Weller için, “Londra’lıların Don Quijote’si ile Sanço Panza’sı” der. <span class="CharOverride-7">Mister Pickwick’in Serüvenleri</span>’nden övgüyle söz eden Dostoyevski, Samuel Pickwick’in Don Quijote’ye en çok benzeyen roman kişisi olduğunu, kendisinin de <span class="CharOverride-7">Budala</span>’yı yazarken kahramanı Prens Mişkin’le, Don Quijote ve Pickwick gibi, gerçekten “iyi” bir kişi yaratmayı amaçladığını belirtir. Don Quijote ile Samuel Pickwick bir bakıma zıt kardeşler gibidirler. Cervantes, yeryüzündeki tüm haksızlıkları, kötülükleri düzeltmek için yollara düşen Don Quijote’yi “kederli yüzlü şövalye” diye tanımlar; Dickens ise, “gözlemlerini yazmak için” kent kent dolaşan kahramanı Samuel Pickwick için “güleç yüzlü şövalye” der. Aynı zıtlık ve benzerlikler dış görünüşlerinde de var: Don Quijote orta yaşlı, uzun boylu, uzun suratlıdır; berber tasından bozma miğferi, Ortaçağ’dan kalma mızrağı, kalkanı, zırhı ve kendi gibi bir deri bir kemik atıyla, gülünç görünüşlü bir adamdır. Elli yaşlarındaki Samuel Pickwick ise tam tersine, kısa boylu, dazlak kafalı, yemeyi içmeyi seven sağlıklı, şişman biridir; uzun kuyruklu ceketi, bacaklarına yapışan eski moda daracık pantolonu, tozlukları, yuvarlak çerçeveli gözlüğü ve cebinden eksik etmediği teleskopuyla, onun dış görünüşü de aynı derecede komiktir. <span class="CharOverride-8">  </span></p>
			<p class="paragraf">Ancak,<span class="CharOverride-7"> Mister Pickwick’in Serüvenleri</span>’nin başlarındaki Samuel Pickwick’in değişerek ağırbaşlı, anlayışlı, ciddi bir kişi durumuna geldiğini, ama bu değişimin hiç de inandırıcı olmadığını ileri süren pek çok eleştirmen var. Gerçekten de, romanın ilk yarısında gördüğümüz Pickwick, bir çocuk heyecanıyla askeri tatbikatları seyretmeye giden, arkadaşlarıyla birdirbir ve körebe oynayan, müzik susup herkes yerine oturduktan sonra da güleç bir yüzle kendi kendine dans etmeye devam eden, buzda paten kayarken, buzların çökmesiyle tepesine kadar soğuk sulara gömülerek çaresizce kurtarılmayı bekleyen, handaki odasını bulamayıp “sarı bigudili orta yaşlı” yabancı bir kadının odasına dalan, çevresinde dönen saçmalıklara katılmaktan geri durmayan, ama arkadaşı Tupman’ın “beş santim kuyruklu yeşil kadife ceketle” yanında “boy göstermesini” kendisine yapılmış “büyük bir hakaret” sayan, iyi niyetli, iyi yürekli bir budaladır. Romanın anlatıcısı, yol arkadaşları gibi onu da alaya alarak komik durumlarda gösterir. Örneğin, Fasıl 19’da el arabası içinde götürüldüğü av partisinde üst üste içtiği pançlardan sonra iyice sarhoş olmuştur. Anlatıcı şöyle devam eder: “Yüzünden parlak tebessümler saçılıyor [...] gözlerinin içi parıldıyordu. İçkinin ve –ondan daha çok– sıcağın artan etkisiyle, çocukken dinlediği bir şarkıyı ne çok hatırlamak istediğini söylerken bunu başaramayınca, hafızasını daha da çok panç içerek uyarmaya kalktı ama o da ters tepti; şarkının sözlerini unutmakla başlayıp hiçbir kelimeyi telaffuz edemez hale geldi ve en sonunda hazıruna kıvrak bir nutuk çekmek için ayağa kalktıktan hemen sonra el arabasının içine düştüğü gibi orada uyuyakaldı.” Belli ki Bay Pickwick bu aşamada daha çok zararsız bir komedi kahramanı gibidir. Ne var ki, tıpkı önceleri gülünç kılığı ve davranışlarıyla sevimli bir budaladan farksızken, roman ilerledikçe okurun sevgi ve saygısını kazanan Don Quijote gibi o da, baştaki dünyadan habersiz, iyi niyetli, çocuksu saflığından ve çoğu kez bundan kaynaklanan gülünç davranışlarından fazla ayrılmaksızın, gözümüzde gitgide büyüyen, ilke sahibi bir insan olur. Bu durum, özellikle Bayan Bardell’in açtığı davanın sonunda iyice belirginlik kazanır. Davaya yol açan olay, davanın mahkemede ele alınış biçimi, Dickens’a özgü taşkın bir mizah havası içinde verilmiştir; ama karşımızda, para canlısı avukatların oyunlarıyla tazminat ödemeye mahkûm edilince, kendisine yapılan haksızlığa boyun eğmektense hapis yatmayı göze alan, gerçekten övgüye değer bir Mister Pickwick vardır artık. Ancak, bu değişiklik, aslında Mister Pickwick’in temel karakter niteliklerinde meydana gelen bir değişiklik değildir; Pickwick’in başlarda ifade fırsatı bulamayan önemli bir yönü şimdi su yüzüne çıkmıştır, o kadar. Ayrıca, romanın daha sonraki bölümlerinde gördüğümüz Samuel Pickwick, anlatıcının hâlâ tatlı tatlı alaya aldığı, bildiğimiz her zamanki Samuel Pickwick’tir – “Dönüp dönüp hep aynı kimselerle el sıkışmadığı zaman kim bir memnuniyet ya da merak ifade eder bir şey söylese hemen ona dönüp ellerini ovuşturarak hoşnutluk ve sevinç dolu bakışlarla herkesin canına can katan Mister Pickwick...”   </p>
			<p class="paragraf">Gerçekten de, tüm pikaresk romanlar gibi<span class="CharOverride-7"> Mister Pickwick’in Serüvenleri</span> de, en ağır toplumsal sorunları, en ciddi bireysel kusurları bile mizah ve komedi yoluyla ele alan bir romandır. Unutmamak gerekir ki, <span class="CharOverride-7">Mister Pickwick’in Serüvenleri</span>, Dickens’ın baştan sona bir karikatür sanatçısıyla birlikte yürüttüğü ortak bir çalışmanın ürünüdür. Romanın özellikle ilk yarısındaki bazı tasvirler ve olaylar ile Samuel Pickwick’in gezileri sırasında tanıştığı kişilerin çoğu, kelimelerle çizilmiş karikatürlerdir sanki. Fasıl 17’deki kilise kâtibi, “çok küçük bir taşra kasabasında”, “küçük anacadde üzerindeki küçük kiliseye on dakika mesafede küçük bir evde” yaşayan “hokka burunlu ve az içe bükük bacaklı, biraz da şaşı ve topal” bir adamdır. Fasıl 4’teki askeri tatbikat gibi, Fasıl 13’teki milletvekili seçimi de, baştan sona bir karikatür havasında geçer. Fasıl 9’daki kriket maçında Bay Pickwick’i çadıra davet eden iki kişiden biri, “Gövdesi ve bacakları bir çift şişik yastık kılıfı üzerine oturtulmuş devasa boyutta bir yarım pazen topunu andıran pek şişman bir” adam, öteki ise, bu “pazen topunun öbür yarısına çok benzeyen bir başkası” diye tanıtılır. Fasıl 23’ün başında anlatıcı, Londra seferine çıkmaya hazırlanan arabacı baba Weller için, “Oturduğu yerde sergilediği duruş, portresinin çizilmesine pek müsaitti” der; ardından çizdiği portre, gerçek bir karikatür niteliğindedir: “Meslek hayatının ilk başlarında Bay Weller profilden, bilenmiş bir bıçak gibi bir görünüme sahip olmuş olabilirdi, ama sonraları [...] suratı bir hayli et bağlamış, boyun bölgesinin göz alıcı münhanileri onlara baştan tahsis edilmiş sınırları o kadar aşmıştı ki, ona dosdoğru karşıdan bakmadığınız takdirde kıpkırmızı bir burnun en uç noktasından başka bir şey görmekte çok zorlanırdınız. Çenesi [...] o ifade zengini uzvun genelde ‘çift’ önekiyle tasvirine hak verdirecek, ciddi ve oturaklı biçimiyle dikkat çekiyor, teni de ancak meslektaşlarında ve bir de az pişmiş sığır rostosunda görülebilecek acayip alaca renklerden oluşan bir görünüm arz ediyordu.”  </p>
			<p class="paragraf">Sam Weller’ın babasının portresini böyle tam bir karikatürcü ustalığıyla çizen kişi, Dickens’ın editör-anlatıcısıdır ve bu anlatıcının kişileri ve olayları aktarış biçimi, kitaptaki mizahın ve komedinin başlıca kaynaklarından biridir. Pikaresk roman, içerdiği toplumsal eleştiriyi anlatıcının alaycı tavrıyla dengeleyen bir edebiyat türüdür. Dengeleme işlevinin gerçekten etkili olması, daha çok yazarın anlatıcıyı kullanma biçim ve becerisine bağlıdır.<span class="CharOverride-7"> Tormes’li Lazarillo</span> gibi, <span class="CharOverride-7">Gil Blas</span> gibi, olayların onları yaşayan kişilerce anlatıldığı romanlarda, kahraman-anlatıcının her zamanki alaycı tavrını kendi içine düştüğü güç ve acıklı durumlar karşısında da sürdürmesi kolay olmayabilir. Cervantes <span class="CharOverride-7">Don Quijote</span>’yi yazarken, pikaresk romanın geleneksel anlatım yönteminden işte bu sakıncayı gidermek, komedi ve mizah alanında kendisine daha büyük manevra olanakları yaratmak için ayrılmıştır belki de; çünkü <span class="CharOverride-7">Tormes’li Lazarillo</span>’nun tersine, Cervantes’in anlatıcısı, kahramanı Don Quijote değildir. Basitleştirerek söylersek, La Manch’lı Şövalye’nin serüvenlerini Cide Hamete adında bir Arap tarihçi kaleme almış, onun yazdıkları İspanyolcaya çevirilmiş, <span class="CharOverride-7">Mister Pickwick’in Serüvenleri</span>’nde olduğu gibi kendini “editör” diye tanımlayan başka bir kişi de bu çeviriyi kullanarak öyküye son biçimini vermiştir. Ancak, burada belirtilmesi gereken önemli nokta, editör rolündeki bu anlatıcıların, Don Quijote’yle Samuel Pickwick’in başından geçenleri aktarırlarken, pikaresk romanın Lazarillo ve Gil Blas gibi her şeyi hafife alan geleneksel anlatıcılarının alaycı üslubunu kullanmaya devam etmiş olmalarıdır. <span class="CharOverride-7">Mister Pickwick’in Serüvenleri</span>’nin ilk paragrafında anlatıcı, öyküsünü “kendisine emanet edilen çeşitli vesikalar”ı “titiz bir dikkat”, “yorulmaz bir gayret ve ince seçiyle” gözden geçirerek yazdığını belirtirken bile, aslında on yedinci ve on sekizinci yüzyıl romanlarında yaygın olan “editör-anlatıcı” geleneğinin yanı sıra kendini de alaya almaktadır. Bu paragraf ile Fasıl 2’nin benzetmelerle süslü, uzun ve gösterişli ilk cümleleri, bu cümlelerde yer alan “Ölümsüz Pickwick” ve “Mister Pickwick bir ikinci güneş gibi uykusundan uyandı” sözleri, anlatıcının romandaki kişi ve olaylara karşı daha sonra da sürdürdüğü alaycı yaklaşımı açıkça ortaya koyar niteliktedir.  </p>
			<p class="paragraf">Aslında Dickens’ın anlatıcısının roman boyunca kullandığı komedi ve mizah yöntemleri, başlı başına bir inceleme konusu olabilecek kadar karmaşık ve geniş kapsamlıdır. Komedi yazarlarının elinde ironi, parodi, karikatür gibi, değişik araçlar vardır. <span class="CharOverride-7">Mister Pickwick’in Serüvenleri</span>’nde anlatıcının yer yer tüm bu araçlardan yararlandığını görüyoruz. Yukarıda kısaca değinildiği gibi, en çok kullandığı yöntemlerin başında, bir abartı sanatı olan karikatür geliyor. <span class="CharOverride-7">Mister Pickwick’in Serüvenleri</span>’nin karikatür sanatçılarıyla yürütülen bir işbirliğinden doğduğunu göz önüne alırsak, bunu normal saymamız gerekir. Karikatür abartıyı, güldürme amacının yanı sıra, kişilerin ya da olayların temel özelliklerini vurgulamak için kullanır; bu bakımdan, gerçekleri açık ve çarpıcı biçimde göstermenin eğlenceli bir yoludur. Örneğin, aslında kişinin zaten uzun olan burnu, çok daha uzun çizilerek ön plana çıkarılır; küçük çeneli bir kimse ise, sanki hiç çenesi yokmuş gibi gösterilir. Bay Pickwick’le arkadaşlarının serüvenleri sırasında şurada burada karşılaştığımız pek çok sayıdaki kişilerin neredeyse hepsi, Sam Weller’ın babasının portresinde olduğu gibi, anlatıcının karikatür yöntemiyle tanıttığı kişilerdir. Kısa boyu, yusyuvarlak yüzü, dazlak kafası, tombul bedeniyle, romanın kahramanı Samuel Pickwick’in kendisi de iyi bir karikatür sanatçısının elinden çıkmış gibidir.   </p>
			<p class="paragraf">Anlatıcının sürekli kullandığı mizah araçlarından biri de ironidir. İronide mizah, genellikle iki şey arasındaki zıtlıktan doğar. Zıtlık, görünüş ile gerçek arasında, söz ile davranış arasında, söylenenle kastedilen anlam arasında, üslupla içerik arasında olabilir. Örneğin, anlatıcı, özellikle romanın ilk yarısında Samuel Pickwick’i “o ölümsüz insan”, “iyilik ve insanlığın o mücessem timsali”, “o dahi”, “o kahraman insan”, “o büyük adam”, “dünyanın en alçakgönüllü ve ince ruhlu insanı”, “zekâ fışkıran çehresi” gibi abartılı sözlerle över; oysa aslında Pickwick, iyi yürekli, sevecen, ama sıradan denebilecek bir kimsedir. İşte bir yandan bu gerçek ile anlatıcının aşırı övgüsü, bir yandan da gene bu övgü ile böylesine abartılı bir biçimde göklere çıkarılan kişinin gülünç görünüşü ve çocukça davranışları arasındaki zıtlık, romandaki genel komedi havasının başlıca kaynaklarından biridir. Anlatıcı, Pickwick’in arkadaşları ve müritleri Tracy Tupman’ı, Augustus Snodgrass ve Nathaniel Winkle’ı da ironi yoluyla alaya alır. Tupman, kısa boylu, göbekli, şişman, yaşı iyice ilerlemiş bir adamdır, ama gözü hâlâ kadınlarda olan genç bir “şıpsevdi” gibi davranır. Snodgrass, şairlik taslayan bir gençtir, ama anlaşılan tek bir şiir bile yazmış değildir. Anlatıcı romanın son bölümünde bu zıtlığa yeniden dönerek şöyle der: “Snodgrass, zaman zaman biraz tuhaf ve melankolik havalara girdiği için, dostları ve tanışları arasında büyük bir şair olarak biliniyor; şimdiye kadar bu kanaati destekleyen bir şey yazdığını bizler hiç duymadık ama, işte öyle ...”  Kendini tüm spor dallarında yetenekli, yaman bir sporcu diye tanıtan Winkle ise, ata ne tarafından bineceğini bilmeyen bir binici, kargalara ateş edeyim derken, onların yerine arkadaşı Tupman’ı vuran bir avcıdır! Anlatıcının bu karga avına ilişkin yorumu da açık bir ironi örneğidir: “Tupman, saçmaların bir kısmını sol kolunda alıkoyarak bir alay kuşun hayatını kurtarmıştı.” Romanın “Pikwickçiler” başlıklı ilk bölümünün tamamında ironi, Pickwick Kulübü’nün toplantı kayıtlarında kullanılan tumturaklı, “ciddi” dil ile, toplantıda ele alınan konuların ciddilikten uzak “cılız” içeriği arasındaki aykırılıktan doğar. Fasıl 13’teki milletvekili seçimi, yukarıda belirtildiği gibi, tam bir komik kargaşa içinde geçmiştir; ama anlatıcı seçim sürecini değerlendirirken, “Her şey olağanüstü cömert, olağanüstü memnuniyet verici boyuttaydı” der ve ardından bu sözlerle taban tabana zıt düşen bir seçmen tablosu çizer: “Özel tüketim vergisine tâbi mallar bütün içkili lokantalarda fevkalade ucuzdu; geçici baş dönmesine tutulan seçmenlere yardımcı olmak üzere sokaklarda yaylı yük arabaları dolaşıyordu. Seçmenlere ârız olan bu baş dönmesi salgını seçim süresince büyük kaygı uyandıracak ölçülere ulaştı, o yüzden kaldırımlarda, sık sık, top patlasa duymamacasına baygın yatan insanlara rastlanıyordu.” Görüldüğü gibi, buradaki mizah, ironinin zıtlığı ile karikatürün abartısının birlikte ve iç içe kullanılmasından doğan bir mizahtır.  </p>
			<p class="paragraf"><span class="CharOverride-7">Mister Pickwick’in Serüvenleri</span>’ne yöneltilen eleştirilerden biri de, romanın yapısıyla ilgili. Dickens’ın romanlarını inceleyen kitabında G. K. Chesterton’ın (1874-1936) şu sözleri, yaygın bir görüşü dile getirir: <span class="CharOverride-7">Pickwick’in Serüvenleri</span>, “Dickens’ın romancılık hayatında, henüz güneşler, aylar yaratmaya başlamadan önce bir araya topladığı ışık yığınıdır. Sonradan tüm yıldızlarına hayat verecek olan, biçimden yoksun ama muhteşem bir yığındır bu. Tıpkı evrenin ilk ışığının parçalara ayrılmasıyla ortaya sonsuz sayıda güneş sistemlerinin çıkabilmesi gibi, <span class="CharOverride-7">Pickwick</span>’i de parçalara bölerek ondan sonsuz sayıda roman çıkarabilirsiniz. ... Dickens yazacağı öyküyü kararlaştırmış değil, yalnızca ne tür bir öykü yazacağını biliyor. On öyküyü birden anlatmaya kalkışıyor; ... hiç çekinmeden araya ilgisiz kısa öyküler sıkıştırıyor.” Chesterton, <span class="CharOverride-7">Mister Pickwick’in Serüvenleri</span>’ni beğenmiyor değil; romanın bir “başyapıt” olduğunu bile söylüyor. Onun eleştirisi, “muhteşem bir ışık yığını” diye tanımladığı romanın yapısına yönelik; ortada “bir olay örgüsü”, bu olay örgüsü için “seçilmiş kişiler” yok, diyor. Aslında, <span class="CharOverride-7">Pickwick</span>’in yapısını eleştirirken Chesterton, pikaresk romanın yapısal özelliklerini tanımlıyor sanki. Gerçekten de pikaresk romanlar, biçim kaygısı gütmeden bir araya toplanmış birer serüven “yığını” gibidirler; öyküyü oluşturan serüvenler arasındaki bağlar, kimi zaman yok denecek kadar zayıftır; çoğu zaman da, aynı kişi ya da kişilerin serüvenleri olmaktan öte bir anlam taşımazlar. Yazar isterse, yaratma gücüne dayanarak romanındaki serüven sayısını neredeyse sonsuza kadar uzatabilir. <span class="CharOverride-7">Don Quijote</span>’nin, <span class="CharOverride-7">Gil Blas</span>’ın, <span class="CharOverride-7">Mister Pickwick’in Serüvenleri</span>’nin çok uzun romanlar olmaları biraz da bu yüzdendir. Pikaresk romanın yapısı, gezileri sırasında kahramanının yaşadığı değişik serüvenlerin art arda sıralanmasına dayandığı için, kitaba yeni yeni serüvenler konmasında fazla bir güçlük ya da sakınca yoktur. Chesterton, Dickens’ı bir de, “hiç çekinmeden araya ilgisiz kısa öyküler sıkıştırıyor” diye eleştiriyor. Ancak, kahramanın serüvenleri arasına bu tür konu dışı kısa öyküler serpiştirmek, Dickens’ın okuduğu pikaresk romanlardan öğrendiği temel uygulamalardan biridir. Genellikle romandaki olaylarla doğrudan doğruya hiçbir ilgisi bulunmayan bu tür öyküler, pikaresk romanın zaten gevşek olan yapısını daha da dağınıklaştırır. Ne var ki, tüm pikaresk romanlarda olduğu gibi <span class="CharOverride-7">Mister Pickwick’in Serüvenleri</span>’nde de amaç, olaylar arasında neden-sonuç ilişkileri kurularak elde edilen organik bir yapı bütünlüğüne sahip, düşünsel derinlikli, derli toplu bir öykü yazmak değildir; asıl amaç, gerek kahramanın serüvenlerinin, gerekse onların aralarına sıkıştırılan “ilgisiz kısa öyküler”in sayılarını artırarak, romanda sunulan insan manzaralarını elden geldiğince geniş kapsamlı kılmaktır. İşte gevşek bir olay örgüsünün sağlayacağı hareket özgürlüğü, yazarın böyle bir genişliği yaratmasına olanak tanıyan en büyük etkendir.  </p>
			<p class="paragraf">Chesterton <span class="CharOverride-7">Mister Pickwick’in Serüvenleri</span>’ni muhteşem bir ışık yığınına benzetirken, dağınık yapısının yanında, romanın önemli başka bir özelliğine daha parmak basar. “Işık” pek çok dilde, aydınlık, neşe, mutluluk, iyilik çağrışımları olan bir sözcüktür; trajedinin karanlık ve kasvetli havasına karşın, komedinin aydınlık, güler yüzlü, hoşgörülü, iyimser havasını simgeler. Samuel Pickwick’in daha kitabın başında “ikinci bir güneşe” benzetilmesi, serüvenleri boyunca gözlerinden sevinç ve mutluluk parıltısının eksik olmaması, içinde yaşadığı neşeli komedi dünyasının bir göstergesidir. Pikaresk romancı gibi komedi yazarı da, yaşamın acı gerçekleri karşısında mizah duygusunu, hoşgörüsünü ve belki de en önemlisi, temel iyimserliğini yitirmemeye dikkat eder. Eleştiri komedinin temel işlevidir; ama, gözler önüne serilen toplumsal ya da bireysel kusur ve kötülükler ne kadar ciddi olurlarsa olsunlar, komedi yazarının eleştirisi hiçbir zaman saldırgan bir sertlikte değildir. Komedinin genel amacı, insanoğlunun ve onun yarattığı kurumların kusurlu yanlarını eleştirirken, aynı zamanda seyircisini ya da okurunu güldürüp eğlendirmektir. Başka bir deyişle, komedinin ışığı, bu kusurlarla kötülüklerin yaratacağı karanlıkları bastırabilecek güçtedir<span class="CharOverride-9">. </span>Komedilerin hep mutlu sonla bitmeleri bu yüzdendir. <span class="CharOverride-7">Mister Pickwick’in Serüvenleri</span>’nin aydınlık, neşeli dünyasında zaman zaman beliren kara bulutları dağıtan da komedinin parlak güneşidir. Bayan Bardell ile Pickwick arasındaki dava sürecinde avukat Dodson ile ortağı Fogg’un oynadıkları çıkar oyunları, Eatanswille kasabasındaki milletvekili seçimi sırasında görülen yolsuzluklar, Alfred Jingle’ın edepsizlikleri, editör-anlatıcı tarafından hep komik bir yaklaşımla anlatıldıkları için, romanın neşeli havasına fazla zarar vermezler. Samuel Pickwick’le aynı borçlular cezaevinde yatan öteki tutukluların son derece kötü yaşam koşullarının anlatıldığı bölümün ağır havasını hafifleten de, gene komediden bir an bile sapmamaya dikkat eden anlatıcının şakacı ve alaycı tavrıdır.   </p>
			<p class="paragraf">Charles Dickens, kahramanı Pickwick gibi, yaradılıştan neşeli, iyimser bir insandı, ama hayatın sıkıntı ve güçlükleriyle çok erken bir yaşta tanışmıştı. Baba Dickens,<span class="CharOverride-9"> </span>sekiz çocuklu ailesini geçindirmeye yetecek kadar geliri olan bir devlet memuruydu. Ancak, sorumsuzca harcamaları yüzünden borçlanıp da borçlarını ödeyemez duruma düşünce, karısı ve çocuklarıyla birlikte cezaevine girdi. O sırada on iki yaşında olan Charles, okulunu bırakmak ve annesinin akrabalarından birinin ayakkabı boyası fabrikasında çalışmak zorunda kaldı. Farelerin cirit attığı bu salaş fabrikada aşağı tabakadan, okul yüzü görmemiş çocuklarla birlikte yalnızca altı ay çalıştı; ama o altı ayın anısı, yüreğinde ömrünün sonuna kadar hiç iyileşmeyen bir yara olarak kaldı. Bu derin yaranın <span class="CharOverride-7">Mister Pickwick’in Serüvenleri</span>’ndeki komik havayı pek fazla etkilediği söylenemez. Bunun bir nedeni, Dickens’ın genç yaşta kazandığı büyük başarıyla güçlenen iyimserlik duygusu olmalı. Ancak yazarın ilk romanlarında denetim altında tuttuğu iyimserliğin, sonraki romanlarında yerini gitgide artan bir karamsarlığa bıraktığı görülür. Dickens’ın karamsarlığı, karşımıza genellikle okuru duygulandırmak, hatta ağlatmak amacıyla tasarlanmış yoksulluk, sefalet ve ölüm sahneleri biçiminde çıkar.<span class="CharOverride-9"> </span>Dickens bu yüzden, haklı olarak, çok eleştiriye uğramıştır. Ancak, <span class="CharOverride-7">Mister Pickwick’in Serüvenleri</span>’nde belli ki kendini tutmaya çalışmış, romanın neşeli mizah havasını bozmamaya dikkat etmiş. Aslında <span class="CharOverride-7">Mister Pickwick’in Serüvenleri</span>’nde de yoksulluk, delilik ve ölüm gibi, okurun acıma duygusunu iyice körükleyecek sahneler var; ama Dickens bu sahneleri (romandan uzak tutmak istercesine) daha çok, sayıları dokuzu bulan konu dışı öykülere yerleştirir. Örneğin, Fasıl 3’teki “Salaş Tiyatrocunun Hikâyesi” ile Fasıl 6’da yaşlı bir papazın anlattığı “Mahkûmun Dönüşü” başlıklı öykü, gerçekten yürek parçalayıcı olay ve durumlarla doludur. Bunları ve belki Fasıl 44’ün sonundaki kısa sahneyi bir yana bırakırsak, <span class="CharOverride-7">Mister Pickwick’in Serüvenleri</span>’nde aşırı duygusal bir yaklaşımla ele alınmaya uygun tek olay, Sam Weller’ın üvey annesinin ölümüdür; ama Dickens bu olayı kesinlikle duygu sömürüsü için bir fırsat olarak kullanmaz. Yaşlı arabacı Tony Weller’ın, oğlu Sam’e üvey annesinin ölüm haberini veren mektubu, duygusallığı komedi ile ustaca dengeleyen (noktalama işaretsiz) bir mektuptur:   </p>
			<p class="paragraf">“Fena haber verceğme çok üzgünüm oveyanan gırtlağına kadar boğma ve suyla dolduğundan gece geç vakte kadar susmasını bilmeyip neden sonra kendine gelen papaz olcak bi herifi dinlemek için tedbirsiz davranıp yağmur altında ıslak çimler üstünde uzun süre oturma soncu soğuk almıştır, doktorun dediğine göre sıcak boğmalı suyu önce diil sonra yutsaymış o kadar fena olmayacakmıştı hemen topukları yağla ovuldu ve akla gelbilecek her bi şey yapıldı baban her zamanki gibi yine iyileşip ayağa kalkar diye ümit etmedeyken tam köşeyi dönüyordu oğlum yanış yola saparak görülmemiş bir hızla yokuş aşaa gitti hekim hemen çekti freni ama fayda etmedi dün akşam saat altıya yirmi kala son menzil parasını ödedi.”  </p>
			<p class="paragraf">Dickens, Tony Weller ile ölüm döşeğindeki karısı arasında geçen sahnede de son derece ölçülü davranır. Yaşlı Weller bu sahneyi oğluna anlatırken, son nefesinde karısının kendisine iyi bir eş olamadığını söylediğinde çok duygulandığını belirterek şöyle konuşur:   </p>
			<p class="paragraf">“‘Suzan,’ dedim, ‘sen benim için’ dedim, ‘çok iyi bir karı oldun aslına bakarsan’ dedim. ‘Hiçbi şey söyleme bu konuda, hoş tut yüreğini, canım benim’ dedim. ‘O Stiggins denilen herifin kafasını kıracağım günü de yaşayıp göreceksin’ dedim. Bunu işitince gülümsedi oveyanan, Samivel. ... Ama öldü işte, yine de.”  </p>
			<p class="paragraf">Dickens istese burada da, “Salaş Tiyatrocunun Hikâyesi” ile “Mahkûmun Dönüşü”nde yaptığı (ve daha sonraki romanlarında sık sık yapacağı) gibi, “oveyana”nın ölümünden okurunu gözyaşına boğacak acıklı bir sahne çıkarabilirdi; ama o, karısının ölümü karşısında Tony Weller’ın vakur denebilecek, saygılı, içten bir üzüntü duyduğunu göstermekle yetinmiş.  </p>
			<p class="paragraf">Dickens’ın okurunu acındırmak amacıyla tasarladığı yoksulluk ve ölüm sahnelerindeki gözü sulu duygusallığın, roman sanatı açısından ağır bir kusur olduğuna kuşku yok. Ancak, onun bu tür sahneler yazmaktaki bir amacı da, kitlelerin dikkatini yoksulluk, adaletsizlik, kötü çalışma koşulları gibi toplumsal sorunlara çekmek, devletin bunları iyileştirecek yasal düzenlemeler yapmasını sağlamaktı. Günümüzde Dickens’ın romanlarını toplumsal ve siyasal bozuklukları gözler önüne seren değerli tarihsel belgeler, yazarın kendisini de önemli bir reformcu sayan kimselerin sayısı az değil. Pek çok eleştirmen ve tarihçi, bu romanlardaki yürek burkan sefalet tablolarının en azından kamu vicdanını etkileyerek sorunların giderilmesine azımsanmayacak bir katkıda bulundukları görüşünde. Chesterton, Dickens için “İngiliz tarihinde büyük bir olay” derken, onun bu yönünü düşünüyor olmalı. Ancak,<span class="CharOverride-7"> Mister Pickwick’in Serüvenleri</span>’ne tarihsel belge olarak bakarken göz önünde tutulması gereken bir nokta var: Samuel Pickwick ile arkadaşlarının dolaştıkları İngiltere, romanın yazıldığı 1830’lu yıllarda bile artık epeyce geçmişte kalmış, özlemle anılan bir ülkedir. Pickwick ile arkadaşları, gezip gördükleri yerlerin hiçbirinde gerçek yoksulluk denebilecek bir şeyle karşılaşmazlar. Avukatlık bürolarında çalışan dar gelirli kâtiplerden, Bay Wardle’ın çiftliğindeki hizmetkârlara kadar herkesin karnı tok, sırtı pek gibidir. Bay Pickwick ile arkadaşlarının konakladığı hanların kilerleri yiyecek içecekle doludur. Romandaki yeme içme sahneleri ile şişman kişilerin sayısı, dikkat çekecek kadar çok. Dickens’ın yemeye içmeye böylesine büyük bir ilgi duymasını yadırgayan, hatta alaya alan eleştirmenler olmuştur. Ancak, <span class="CharOverride-7">Pantagruel</span>’de (1532) “ye, iç ve neşeli ol” diyen François Rabelais gibi, <span class="CharOverride-7">Mister Pickwick’in Serüvenleri</span>’nde Dickens için de, yeme içme eyleminin simgesel bir niteliği vardır. Romandaki en mutlu anlar, harıl harıl yanan bir ocağın başına oturmuş birkaç yakın dostun, ellerinde sürekli doldurulan şarap kadehleriyle gece yarılarına kadar sohbet ederek geçirdikleri saatlerdir. Victoria çağı İngiltere’sinde, az yemenin, az eğlenmenin, “gerekli ve kutsal” bir şey olduğunu söyleyen kimselerin sayısı iyice artmıştı. Dickens, özellikle pazar günleri yolculuğa çıkmayı, eğlence yerlerine gitmeyi, içki içmeyi yasaklamak için yürütülen bu tür “ahlaklılık” kampanyalarına şiddetle karşıydı. Çünkü biliyordu ki bu yasaklar, kampanyayı başlatanlardan çok, yoksul tabakadan insanların zaten sınırlı olan yaşamlarını daha da sınırlamaya yönelikti. Oysa romancı George Gissing’in (1857-1903) de belirttiği gibi, yemek içmek, hoşça vakit geçirmek, Dickens’ın gözünde yaşama sevincinin, doğal bir mutluluğun göstergesiydi. <span class="CharOverride-7">Mister Pickwick’in Serüvenleri</span>’nden söz ederken Gissing şöyle der: “Pickwick ile arkadaşları [...] hep konyak<span class="dipp"><a class="_idFootnoteLink" href="#footnote-225-1" id="footnote-225-1-backlink">1</a></span> içerler; evde, dışarıda; şafak vakti ya da gece yarısı; yatak odasında gözden uzakta, tek tek ya da bir şöminenin başında neşeyle; [...] yaz, kış demeden içerler ve bunu yaşamın vazgeçilmez nimetlerinden biri sayarlar.” Gissing burada önemli bir noktaya parmak basıyor: Yeme içme eylemi, Dickens’ın kişilerinin damarlarında dolaşan “olağanüstü bir canlılık, coşkulu bir sevinç” gibidir, yaşamanın büyük bir neşe içinde kutlanmasıdır.   </p>
			<p class="paragraf">Yaşamın neşeyle, sevinçle kutlanması, komedinin temel niteliklerindendir. Bu nedenle, komediler çoğu zaman düğün şenlikleriyle biter. Komedilerde de kötü kişiler, mutluluğu engellemeye çalışan birtakım güçler vardır elbette; ama bu güçlerin karşısına dikilerek onları yenilgiye uğratan “iyilik perileri” diyebileceğimiz kimseler de eksik değildir. <span class="CharOverride-7">Mister Pickwick’in Serüvenleri</span>’ndeki iyilik perisi, Sam Weller’ın “tam bir safkan melek” diye tanımladığı Samuel Pickwick’tir. Romanın sonuna geldiğimizde, Pickwick’in herkese yardım ettiğini görürüz. Bunlar arasında, borçlular cezaevine girmesine neden olan Bayan Bardell ve bir zamanlar kendisine türlü oyunlar oynayan Jingle ile yoldaşı Job Trotter da vardır. Daha önemlisi, Bay Pickwick, arkadaşı Winkle’ın Arabella ile, Snodgrass’ın da Emily ile evlenebilmeleri için elinden gelen her şeyi yapar; uşağı Sam Weller’ın Mary ile evlenmesini sağlayan da odur. Böylece, Bay Pickwick sayesinde roman, tüm gençlerin mutluluğa kavuştuğu şenlikli bir sonla noktalanır, ama anlatıcının da belirttiği gibi, onlardan da mutlu biri varsa, o da, gözleri sevinç ışığıyla parlayan Pickwick’in kendisidir. Dickens, yeryüzünde insanlar için her şeyin günlük güneşlik olmadığının bilincindedir, ama gene de komedinin gerektirdiği iyimserliği elden bırakmamaya çalışarak, romanının bir şölen havası içinde bitmesine özen gösterir. Kitabın sonunda artık perdeyi kapatırken anlatıcının söylediği şu sözler, belli ki Dickens’ın kendi görüşünü dile getirmekte: “Yeryüzü karanlık gölgelerle doludur ama, karşılaştırılacak olursa ışıltısı daha güçlüdür. Bazı insanların gözleri, yarasalar ve baykuşlar misali, aydınlıktan çok karanlıkta iyi görür. O tür görme gücü olmayan bizlerse, onca zamanımızı birlikte geçirmiş olduğumuz muhayyel dostlarımızı üzerlerine vuran bir anlık gün ışığı altında görmeyi yeğleriz.”  </p>
			<p class="paragraf ParaOverride-8"><span class="CharOverride-7">Ünal Aytür</span></p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-1-backlink" id="footnote-225-1">1</a> çeviri metinde “boğma” (ed. n.)</p>
				</div>
			</div>
		</div>
	</body>
</html>