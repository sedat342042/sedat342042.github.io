<html xmlns="http://www.w3.org/1999/xhtml">
	<head>
		<title>6-41</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-43">FASIL 42  </p>
			<p class="arabaslik_orta ParaOverride-9">Bir öncekinde olduğu gibi, zaruretin insanı çok   </p>
			<p class="arabaslik_orta ParaOverride-9">acayip kişilerle bir araya getirdiğini gösteren ve de   </p>
			<p class="arabaslik_orta ParaOverride-9">Mister Pickwick’in Samuel Weller’a olağanüstü ve   </p>
			<p class="arabaslik_orta">şaşırtıcı açıklamalarını ihtiva eden fasıldır   </p>
			<p class="paragbas">Mister Pickwick ertesi sabah gözlerini açınca ilk gördüğü, Samuel Weller oldu. Küçük, siyah bir bavulun üstünde oturmuş, derin düşünceler içinde gözünü kırpmadan Smangle’ın alımlı vücudunu seyrediyordu. Smangle kendisi, yarı giyinik bir halde ranzasında oturmuş, nâfile yere Weller’ı gözlerini kaçırmaya zorlama gayreti içerisindeydi. Nâfile yere diyoruz, çünkü Sam, Smangle’ı, takkesini, ayaklarını, başını, yüzünü, bacaklarını ve favorilerini hep birden kapsayan bir bakışla ve bu gayretinden büyük zevk almakta olduğunu belli ederek seyretmeyi sürdürüyor ve Smangle’ın bu durum karşısındaki şahsi hislerini ahşap yontma bir heykel ya da içi saman dolu bir Guy Fawks’ı incelerken umursayacağından hiç de daha fazla umursamıyordu.   </p>
			<p class="paragraf">Smangle kaşlarını çatarak, “Beni her gördüğünüzde tanımak mı istiyorsunuz yoksa?” dedi.   </p>
			<p class="paragraf">“Sizi nerde görsem tanırım, hiç şaşmam, bayım” dedi Sam.   </p>
			<p class="paragraf">“Kibar bir insana edepsizlik etmenin lüzumu yok!” dedi Smangle.  </p>
			<p class="paragraf">“Asla! Ne münasebet! Kendisi uyandığı zaman siz bana haber verin, ben ekstra süper terbiyemi takınırım.”   </p>
			<p class="paragraf">Kibarlardan olmadığını uzaktan ima eden bu sözler Smangle’ı kızdırdı.  </p>
			<p class="paragraf">“Mivins!” dedi, bir hışım.   </p>
			<p class="paragraf">“Ne var?” Mivins denilen adam yattığı yerden ses verdi.   </p>
			<p class="paragraf">“Bu herif neyin nesi?”   </p>
			<p class="paragraf">“O mu?” dedi Mivins. Yorganın altından tembel tembel baktı. “Onu sana sormalı. Burda ne işi var ki?”   </p>
			<p class="paragraf">“Yok hiç bi işi.”  </p>
			<p class="paragraf">“Yuvarla gitsin öyliyse merdivenden aşağı! Söyle, ben gelip tepesine binmeden ayağa kalkmaya yeltenmesin.” Bu kısa öğüdün ardından hazret uykusuna geri döndü.   </p>
			<p class="paragraf">Sohbet böyle apaçık şahsiyata dökülecek gibi olunca Mister Pickwick araya girme gereğini duydu.   </p>
			<p class="paragraf">“Sam!”   </p>
			<p class="paragraf">“Buyrun, beyim.”   </p>
			<p class="paragraf">“Dün geceden beri yeni bir şey oldu mu?”   </p>
			<p class="paragraf">“Önemli bi şey olmadı, efendim.” Sam yan gözle Smangle’ın favorilerine baktı. “Kapalı ve tıkalı bi atmosfer var burda epeydir, ayrık otlarnın kana susamışçasına üremelerine çok müsait. Biraz endişe uyandırıyor. Ondan başka, ortalık süt liman.”   </p>
			<p class="paragraf">“Kalkmak istiyorum, bana temiz bir şeyler ver” dedi Mister Pickwick.   </p>
			<p class="paragraf">Smangle her ne türlü hasmane niyetler beslemiş olsa da, bavulun açılmasıyla düşünceleri ânında yön değiştirdi; bavulun içindekiler onu sadece Mister Pickwick değil, Sam hakkında dahi iyi şeyler düşünmeye sevk etmiş gibiydi. İlk fırsatta sağı solu belli olmayan o şahsiyetin (Sam’in) de işitebileceği kadar yüksek bir sesle, onun nevi şahsına münhasır harbi bir şahsiyet, dolayısıyla tam da kendine (Smangle’e) göre bir insan olduğunu söyledi. Mister Pickwick’e gelince... Ona duyduğu sevgi sonsuzdu.   </p>
			<p class="paragraf">“Sizin için yapabileceğim bir şey var mı, cânım efendim?” diye konuştu.   </p>
			<p class="paragraf">“Aklıma gelen bir şey yok, teşekkür ederim” dedi Mister Pickwick.   </p>
			<p class="paragraf">“Çamaşırcıya göndermemi istediğiniz çamaşırlarınız yok mu? Dışarda çok iyi birini biliyorum, haftada iki kere benim işimi görmeye gelir... Hay Allah, şu şansa bakın şimdi, tam da bugün geliyor! Birkaç parça bir şeyi benimkilerin arasına katsam mı? Zahmet olur filan demeyin. Ne yani, zor durumda kalan bir beyfendiye kendisi gibi bir başkası yardımı esirgeyecekse, nerde kaldı insanlık, di mi, efendim?”   </p>
			<p class="paragraf">Smangle böyle konuşarak ve sıcacık, hayırhah bir gülümsemeyle yüzü pırıl pırıl ışıyarak, bavula yanaşabildiği kadar yanaştı ve “Tozu alınsın diye dışarı vermek istediğiniz bir şey yok mu orda, cancağzım?” dedi.   </p>
			<p class="paragraf">Mister Pickwick yerine Sam cevap verdi: “Yok hiçbi şey, azizim, dışardakine zahmet vermeden bizlerden biri alsa o tozu belki çok daha iyi olur, uşakların başı tarafından kırbaçlanmaya delikanlı itiraz edince öğr’tmenin dediği gibi.”   </p>
			<p class="paragraf">Smangle süngüsü düşmüş bir halde Sam’den Mister Pickwick’e dönerek, “Benim ufak sepetimin içinde çamaşırcıya gönderebileceğim herhangi bir eşyanız yok mu hakkaten?” dedi.   </p>
			<p class="paragraf">“Hiç bir şey yok, bayım” dedi Sam. “Bana kalırsa sepetcağzınız sizin kirlilerinizle silme dolmuştur zaten.”   </p>
			<p class="paragraf">Bu sözler Smangle’ın giysilerinin, görünüşü genellikle çamaşırcıların erkek iç çamaşırı yıkamak ve ütülemekteki maharetlerini ölçmekte esas alınan o özel bölümüne öyle mânâlı bir bakışla söylenmişti ki, Smangle hemen arkasını döndü ve hiç değilse şimdilik Mister Pickwick’in kesesine ve giyim eşyalarına yönelik niyetlerinden vazgeçmek zorunda kaldı: Âsabı bozularak, bir gece önce satın alınmış purolarıyla hafif ve sağlıklı bir kahvaltının tadını çıkarmak için top sahasına çekildi.   </p>
			<p class="paragraf">Tütün içmeyen ve de veresiyle hesabı çoktan dolmuş olup bir sonraki sayfaya devredilmiş olan Mivins hiç yataktan çıkmadı, kendi tabiriyle “uykuyla ödeşme”yi tercih etti.   </p>
			<p class="paragraf">Kantine bitişik “istirahat odası” diye ânılan ve içinde kalanın bahsi geçen yerdeki bütün konuşmaları pek az bir ücret karşılığında dinleyebildiği ufacık bir bölmede kahvaltı ettikten ve Sam Weller’ı bazı işlerini görmeye yolladıktan sonra Mister Pickwick ileriki günlerde nerede kalacağını Bay Roker’le görüşmek üzere başaltının yolunu tuttu.   </p>
			<p class="paragraf">“Kalacak yer mi dediniz?” dedi gardiyan, koskocaman bir deftere bakarak. “Yer çoook, Mister Pickwick. Sizin kanka puslanız yirmi yedi numra, üçüncü kat.”   </p>
			<p class="paragraf">“Anlamadım?” dedi Mister Pickwick. “Benim neyim dediniz?”   </p>
			<p class="paragraf">“Kanka puslanız” diye karşılık verdi Roker. “Hâlâ anlamadınız mı?”   </p>
			<p class="paragraf">Mister Pickwick gülümsedi “Tam anladım diyemem.”   </p>
			<p class="paragraf">“Yaa?” dedi Roker. “Anlamıycak ne var? Üçüncü katta yirmi yedi numra için bir kanka puslası veriliyor size, odadakiler de sizin kankalarınız oluyor.”   </p>
			<p class="paragraf">“Kaç kişi? Çok mu?” diye sordu Mister Pickwick, kuşkuyla.   </p>
			<p class="paragraf">“Üç” dedi Roker.   </p>
			<p class="paragraf">Mister Pickwick öksürdü.   </p>
			<p class="paragraf">“Biri bi papaz” dedi Roker. Bunu derken bir küçük kâğıt parçasına bir şeyler karaladı. “Öbürü, kasap.”   </p>
			<p class="paragraf">“Nasıl yani?” Mister Pickwick sesini yükseltti.   </p>
			<p class="paragraf">“Kasap!” diye tekrarladı Roker. Kaleminin ucunu, kâğıtta iz bırakmaktan kaytarmasın diye masaya çarptı. “Pek de kaba saba biriydi ya, aslında. Tom Martin’i hatırladın mı, Neddy?” diye sordu sonra, başaltında yirmi beş ağızlı bir çakıyla pabuçlarının çamurunu sıyırmakla meşgul olan bir başkasına.   </p>
			<p class="paragraf">“<span class="CharOverride-7">Ben</span> mi hatırlamıycam onu!” dedi soru sorulan adam, zamirin üstüne basa basa.  </p>
			<p class="paragraf">“Lanet olası hayat!” dedi Roker. Başını ağır ağır bir o yana, bir bu yana çevirerek ilk gençlik yıllarının dingin bir sahnesini hatırlıyormuş gibi önündeki kafesli pencerelerin ardını seyrediyordu. “O kömür arabasını yük iskelesinin ordaki Yamaç Tilkisi’nin<span class="dipp"><a class="_idFootnoteLink" href="#footnote-225-80" id="footnote-225-80-backlink">80</a></span> ordan nasıl da aşağı yuvarladıydı! Sanki daha dünmüş gibi hatırımda. Onu görür gibiyim şu anda, iki sokak bekçisinin arasında yaradan bereden az buçuk uslanmış hâliyle, sağ göz kapağının üstünde sirkeli ambalaj kâğıdından bantla Strand’den doğru gelişini... o sevimli buldog yine koşturuyordu ardından, küçük oğlan tutup bağladıydı hani? Ne tuhaf şey bu zaman denilen şey, di mi, Neddy?”  </p>
			<p class="paragraf">Bu sözlerin muhatabı şahıs, mizaçça az konuşur, düşünceli birisi, en sonraki soruyu tekrarlamaktan başka bir şey söylemedi. Roker de içine sürüklendiği gamlı hicran âleminden sıyrılıp hayatın sıradan işlerine döndü. Kalemi tekrar eline aldı.   </p>
			<p class="paragraf">Mister Pickwick, birlikte kalacağı şahıslar hakkında söylenenlerden pek hoşlanmamıştı. “Üçüncü kişinin ne yaptığını biliyor musunuz?” diye sordu.   </p>
			<p class="paragraf">“Şu Simpson neci oluyor, Neddy?” dedi Roker, ahbabına.   </p>
			<p class="paragraf">“Hangi Simpson?” dedi Neddy.   </p>
			<p class="paragraf">“Şu üçün yirmi yedisindeki, yahu! Bu beyin kankası olacak olan?”   </p>
			<p class="paragraf">“Ha, o mu? Hiçbi şey değil, aslına bakarsan. At pazarında manitacıydı bi ara, şimdilerde kapkaç mapkaç türü işlere bakıyor.”   </p>
			<p class="paragraf">“Tabii, ya. Ben de öyle düşünmüştüm” dedi Roker, önündeki defteri kapatarak. Kâğıt parçasını Mister Pickwick’in eline tutuşturdu. “Pusulanız, beyim.” dedi.  </p>
			<p class="paragraf">Mister Pickwick kendine reva görülen bu üstünkörü muameleye pek bir anlam veremeden döndü, ne yapması gerektiğini düşüne düşüne hapishanenin içine doğru yürüdü. Mamafih, bir şeyler yapmadan önce, bir araya konulacağı üç kişiyle tanışıp şahsen görüşmenin yararlı olacağına kanaat getirerek doğru üçüncü kata yöneldi.   </p>
			<p class="paragraf">Yarı karanlık koridorda bir süre el yordamıyla ilerleyip bir sürü kapının numarasını sökmeye çalıştı; sonunda, sabah vakti yine kalay kapları parlatmaya çıkmış bir meydancı çocukla karşılaştı.   </p>
			<p class="paragraf">“Yirmi yedi hangisidir, dostum?” diye sordu.   </p>
			<p class="paragraf">“Beş kapı ilerde” diye karşılık verdi oğlan. “Kapının dış yüzünde, asılırken pipo içen bir adamın resmi var, tebeşirle çizili.”   </p>
			<p class="paragraf">Mister Pickwick tarifi gözeterek ağır ağır ilerledi koridorda. Sözü edilen “portre”yle karşılaşınca durdu, işaret parmağının tersiyle adamın yüzüne yüzüne vurdu: Önce usulca, sonra daha işittirircesine. Birkaç kere böyle yapıp da sonuç alamayınca, bir cesaret açtı kapıyı, içeri baktı.   </p>
			<p class="paragraf">Odada tek bir kişi vardı; pencereden dengesini kaybedip yuvarlanmadan sarkabileceği kadar sarkmış, aşağıda havalandırmada gezinen bir arkadaşının şapkasına tepeden tükürük isabet ettirmeye çalışıyordu. Konuşma, öksürme, hapşırma, kapıya vurma ve sair dikkat çekici fiillerin hiçbiri bir ziyaretçinin geldiğini fark etmesini sağlayamadığı için, az bir bekleyişten sonra Mister Pickwick pencereye kadar ilerledi ve adamın ceketinin eteğinden usulca çekiştirdi. Şahıs bir anda başını ve omuzlarını içeri çekti; Mister Pickwick’i tepeden tırnağa süzerek kaba bir edâyla ne b... istediğini sordu.   </p>
			<p class="paragraf">Mister Pickwick elindeki pusulaya bakarak, “Zannedersem burası üçüncü kat, No. yirmi yedi olacak, değil mi?” dedi.   </p>
			<p class="paragraf">“N’olmuş öyliyse?”   </p>
			<p class="paragraf">“Bu pusulayı verdiler de bana... Onun için geldim.”   </p>
			<p class="paragraf">“Uzatın bi bakıyım.”   </p>
			<p class="paragraf">Mister Pickwick söyleneni yaptı.   </p>
			<p class="paragraf">“Roker sizi başka bir yere kanka koyabilirdi, bana kalırsa” dedi çok canı sıkkın bir halde bir süre durup bekledikten sonra Bay Simpson (kapkaççı denilen kişi, yani).   </p>
			<p class="paragraf">Mister Pickwick de aynı fikirdeydi ama bu durumda sessiz kalmayı yeğledi.   </p>
			<p class="paragraf">Bay Simpson birkaç saniye düşündükten sonra başını pencereden çıkarıp tiz bir ıslık çaldı ve üst üste birkaç kere bir kelime söyledi. Mister Pickwick o kelimenin ne olduğunu çıkaramadı; fakat aşağıda toplanmış bir sürü insan derhal, topluma yararlı hizmetler sunan bir mesleğin mensuplarının her gün servis kapılarına dayanıp bağrışmalarını taklit ederekten, “Kasap!” diye haykırmaya başlayınca, bunun Martin adında birine atfedilen bir lakap olması gerektiğini anlar gibi oldu.   </p>
			<p class="paragraf">Bunu izleyen olaylar Mister Pickwick’in edindiği izlenimi kesinliğe kavuşturdu: Birkaç saniye geçmemişti ki, yaşına göre erken şişmanlamış bir adam, üzerinde mavi iş önlüğü, ayağında burunları tostoparlak çizmelerle âdeta soluk soluğa odaya daldı; yırtık pırtık giysiler içinde, başında fok derisinden kasket olan bir başkası hemen arkasından göründü. Bu ikincisinin ceketi bir toplu iğne, bir düğme sırasıyla çenesine kadar ilikliydi; kırmızı tombul suratıyla sarhoş bir papaza benziyordu: Hakikaten de öyleydi.   </p>
			<p class="paragraf">Bu iki adam Mister Pickwick’in pusulasını ayrı ayrı incelediler. Birisi pusulada yazılanın bir “çapariz” olduğu fikrini dile getirdi; öbürü, olsa olsa bir “dubara” olabilir dedi. Bu çok anlaşılır terimlerle duygularını ifade ettikten sonra önce Mister Pickwick’e, sonra birbirlerine bakıp sustular.   </p>
			<p class="paragraf">Papaz, “Zor bir durum. Tam da yatakları ne güzel ayarlamıştık, sıcacık” diyerek her biri bir battaniyeye sarılı duran ve gündüzleri odanın bir köşesinde üzerine eski bir çatlak leğen, bir ibrik, mavi çiçekli fayans sabun çömleği konulan bir tür kerevet işi gören kirli şiltelere baktı. “Zor ki ne zor!”   </p>
			<p class="paragraf">Martin aynı fikri biraz daha sert ibarelerle dile getirdi; Simpson, alelumum topluma yönelik hedefi belirsiz bir miktar sövüp saymanın ardından kollarını sıvayıp akşam yemeği için zerzevatı yıkamaya koyuldu.   </p>
			<p class="paragraf">Bunlar olurken Mister Pickwick yan gözle odayı inceliyordu. Havasızlıktan iğrenç bir koku sarmıştı ortalığı, pislikten geçilmiyordu. Halı, perde, güneşlik filan hiçbir şey yoktu, bir dolap bile yoktu; gerçi olmuş olsaydı da ortadan kaldırılıp içine konulacak hiçbir şey olmayacaktı. Yine de sayıca ne kadar az olsalar ve tek başlarına ne kadar az yer kaplasalar da ekmek artıkları ve peynir kırpıntılarının, ıslak peçeteler, et kıymıkları, tek tük giyim eşyası, kırık çanak çömlek, başı kopuk körükler, sivri uçları hiç kalmamış ekmek kızartma çatallarının filan, işsiz güçsüz üç adamın müşterek oturma ve yatak odası yerine geçen daracık bir mahalde oraya buraya bu tarzda saçılıp dökülmüş olması hiç de iç açıcı bir manzara arz etmiyordu.   </p>
			<p class="paragraf">Epey süren bir sessizlikten sonra, kasap, “Bakarız bi çaresine artık” dedi. “Peki, çıkmaya ne alacaksınız?”  </p>
			<p class="paragraf">“Afedersiniz, ne dediniz?” dedi Mister Pickwick. “Sizi pek anlayamıyorum da...”   </p>
			<p class="paragraf">“Başka yere gitmek için kaç para istiyorsunuz?” dedi kasap. “Kankalığın fiyatı, esasen, iki buçuk şilindir. Üçe razı mısınız?”   </p>
			<p class="paragraf">“Ya da üç buçuk?” dedi papaz kılıklısı.   </p>
			<p class="paragraf">“N’apalım, o da olur” dedi Martin. “Adam başı sadece iki peni daha fazla.”   </p>
			<p class="paragraf">“Ne diyorsunuz? Haftada üç buçuk şilin ödiycez size. Gelin, olur deyin.”   </p>
			<p class="paragraf">“Üstüne de bir galon bira!” diye ekledi Simpson. “Oldu mu?”   </p>
			<p class="paragraf">“Hiç beklemeyin, için gitsin. Hemen şimdi!” dedi papaz.  </p>
			<p class="paragraf">Mister Pickwick, “Burada geçerli kurallar konusunda o kadar cahilim ki” diye konuştu, “hâlâ ne dediğinizi anlamış değilim. Başka bir yerde kalabilir miyim? Kalamam sanıyordum.”   </p>
			<p class="paragraf">Bu soru üzerine Martin pek şaşkın bir yüzle iki arkadaşına baktı; sonra her biri, sağ elinin baş parmağı ile sol omuzu üzerinden arkasını işaret etti. Bu eylem, “sol omuz üzerinden” gibi anlamı çok zayıf kaçan bir ibareyle ifade edilmesi yetersiz kalsa da, uyum içinde birlikte hareket etmeye alışık birkaç kadın ve erkek tarafından yapıldığında, görenlerde çok zarif ve hoş bir etki bırakır: İnce ve kıvrak bir kara mizah yerine geçer.   </p>
			<p class="paragraf">“Hakkaten!” dedi Martin, Mister Pickwick’e acımış gibi bakıp gülümsedi.   </p>
			<p class="paragraf">“Ne diyeyim, ben hayatı bu kadar az tanıyor olsam, şapkamı yer, tokasını çiğnemeden yutardım” dedi papaz eskisi kılıklı kişi.   </p>
			<p class="paragraf">“Ben de” dedi sporcu kılıklısı, ciddiyetle.   </p>
			<p class="paragraf">Girizgâh niyetine sarf edilen bu sözlerin ardından üç kanka, Mister Pickwick’e Fleet’te paranın dışarıdaki aynı para olduğunu, ne isterse onunla elde edebileceğini ve de eğer parası varsa ve harcamaya bir itirazı yoksa, kendine mahsus bir oda istediğini belli ettiği anda, ucuz tarafından dayalı döşeli bir odaya yarım saatte sahip olabileceğini bir solukta anlattılar.   </p>
			<p class="paragraf">Taraflar bu konuda anlaşmış olarak ayrıldılar. Herkes memnundu. Mister Pickwick başaltına döndü; üç kafadar da, papazın övülesi bir ihtiyat ve öngörüyle ondan borç aldığı beş şilini harcamak üzere kantinin yolunu tuttu.   </p>
			<p class="paragraf">Mister Pickwick niçin geri geldiğini söyleyince Roker, “Biliyordum böyle olacağını. Dememiş miydim ben sana, Neddy?” dedi.   </p>
			<p class="paragraf">Marifetli çakının filozof sahibinden bunu olumlar bir homurtu işitildi.   </p>
			<p class="paragraf">“Sizin kendinize ait bir oda isteyeceğinizi anlamıştım” dedi Roker. “Şimdi bi bakalım. Eşyaya ihtiyacınız olacak. Benden kiralarsınız herhalde? Hep öyle yaparlar.”  </p>
			<p class="paragraf">“Memnuniyetle” dedi Mister Pickwick.   </p>
			<p class="paragraf">“Kantin katında bir Yüksek Mahkeme mapusuna ait birinci sınıf bir oda var. Haftada bir sterlin. İtirazınız olmaz sanırım?”   </p>
			<p class="paragraf">“Olmaz, niye olsun ki?” dedi Mister Pickwick.   </p>
			<p class="paragraf">“Oraya kadar gelin benimle” dedi Roker. Kasketini alıp çabucak başına geçirdi. “Beş dakikada hallederiz. Tüh, yahu, niye en baştan söylemediniz mangırı bastırmaya hazır olduğunuzu?”  </p>
			<p class="paragraf">Gardiyanın dediği gibi mesele hemencecik halloldu. Yüksek Mahkeme mahpusu, dostlarını, şerefini, evini ve saadetini, hepsini kaybettikten sonra kendine ait bir odaya hak kazanacak kadar uzun zamandır içerideydi. Ne var ki çoğu kez bir lokma ekmeğe muhtaç olduğundan, Mister Pickwick’in teklifini can kulağıyla dinledi ve haftada yirmi şilin karşılığında orada istediği kadar ve tam selahiyetle kalma hakkını ona devretmeyi kabul etti; ayrıca bahsi geçen odaya herhangi bir kimsenin ya da kimselerin kanka olarak konulmasına rıza göstermemenin maliyetinin de bu meblağdan karşılanmasını resmen ve usulü dairesinde taahhüt etti.   </p>
			<p class="paragraf">Pazarlık sürmekteyken Mister Pickwick acıyan gözlerle adamı incelemekteydi. Uzun boylu, esmer, kadidi çıkmış bir insan; sırtında eski püskü bir palto, ayaklarında terlikler. Yanakları çökük, gözleri tedirgindi. Sivri ve ince kemikli yüzünde dudaklarının kanı çekilmişti. Mahpusluğun ve mahrumiyetin dişleri yirmi yıldır kemirip bitiriyordu onu.   </p>
			<p class="paragraf">Mister Pickwick ilk haftanın kira bedelini, avans olarak, köhne masanın üstüne bıraktı. “Bu süre zarfında <span class="CharOverride-7">siz</span> nerede kalacaksınız, beyfendi?” diye sordu.  </p>
			<p class="paragraf">Adam titreyen elleriyle parayı toparlarken, nerede kalacağını henüz bilmediğini söyledi; yatağını nereye taşıyabileceğine bakacaktı.   </p>
			<p class="paragraf">“Maalesef” dedi Mister Pickwick, elini usulca ve şefkatle adamın koluna dayayarak, “maalesef çok gürültülü patırtılı ve kalabalık bir yerde yaşamak zorunda kalacaksınız. Ne zaman başınızı dinlemek isterseniz ya da dostlarınız size ziyarete gelecek olurlarsa, lütfen burasını kendi odanız bilin.”   </p>
			<p class="paragraf">Adam, boğazında hırıldayan bir sesle, “Dostlarım mı? Ölüp de dünyanın en derin maden kuyusunun dibinde sımsıkı vidalanmış, lehimlenmiş bir tabutta ya da bu zindanın temelleri altındaki balçığa batmış iğrenç hendekte yatıyor olsaydım, şimdi burada olduğumdan daha çok unutulmuş ya da umursanmaz olmazdım” diye konuştu. “Ben bir ölüyüm. Toplum indinde, ruhları İlahi Adalet’in huzuruna çıkmış olanlardan dahi esirgenmeyen merhametten nasibi olmayan bir ölü. Beni görmeye gelecek dostlar, ha? Öyle mi dediniz? Hey, Ulu Tanrım! Hayatımın en verimli çağından bu ihtiyar yaşıma kadar hep burada yaşadım. Yatağımda ölmüş yatarken, o gün, kimse, ama kimse elini havaya kaldırıp ‘Allahın inayetiyle öldü de kurtuldu’ demeyecek benim için.”   </p>
			<p class="resim"><span><img alt="035.tif" class="_idGenPageitem-38" src="image/035_fmt.jpeg"/></span>  </p>
			<p class="paragraf">Konuşurken yüzünü bir acayip ışıkla aydınlatan heyecanı sözlerinin sonunda yatışır gibi oldu; pörsümüş ellerini alelacele, ne yaptığını bilmeden sımsıkı kavuşturdu, sarsak adımlarla odayı terk etti.   </p>
			<p class="paragraf">Roker gülümsedi. “Biraz kötüledi de” dedi. “Ah! Ah! Filler gibiler. Arada bir fazla duygulanınca çıldırıyorlar!”   </p>
			<p class="paragraf">Adamcağızın hâline ne kadar üzülüp acıdığını bu şekilde ifade etikten sonra, işe öyle bir girişti ki, çok geçmeden oda bir halı, altı iskemle, bir masa, koltuk/yatak, çaydanlık ve daha başka bir sürü ufak tefek eşyayla donanmıştı: Hepsi haftada yirmi yedi şilin ve altı peni gibi makul bir fiyata kiralanmış olarak.   </p>
			<p class="paragraf">Roker ilk haftanın kira bedelini sıkılı avucunun içinde keyifle şıkırdatarak odayı gözden geçirirken, “Şimdi” dedi, “daha yapacağımız bir iş kaldı mı sizin için?”   </p>
			<p class="paragraf">Mister Pickwick bir süredir dalmış, bir şeyler düşünüyordu. “Var, ya” dedi. “Burada iş gören, öteye beriye koşan birileri var mıdır?”   </p>
			<p class="paragraf">“Dışarıda mı demek istiyorsunuz?”   </p>
			<p class="paragraf">“Evet. Dışarı çıkabilen, mahpus olmayan birileri.”   </p>
			<p class="paragraf">“Var” dedi Roker. “Bir zavallının o tür işlere seve seve koşacak bir arkadaşı var, fukara koğuşunda. Son iki aydır ara sıra öyle işler yaptığı oluyor. Çağırtayım mı onu size?”   </p>
			<p class="paragraf">“Zahmet olmazsa” dedi Mister Pickwick. “Ama durun, hayır! Fukara koğuşu dediniz, değil mi? Orasını görmek isterim. Ben kendim giderim.”   </p>
			<p class="paragraf">Bir borçlular hapishanesinin fukara koğuşu, isminden de anlaşılacağı gibi, en yoksul ve çaresiz borçluların kapatıldığı yerdir. Adını fukara koğuşuna yazdıran bir mahpus ne kira öder, ne kanka parası. Hapse girerken ve tahliyesi sırasında ödediği harçlarda tenzilat yapılır, az bir miktar yiyeceğe hak kazanır. Bazı hayırseverler vasiyetlerinde bu maksatla ufak tefek vâkıflar kurmuşlardır. Çoğu okurlarımız hatırlayacaktır: Üç beş yıl öncesine kadar Fleet Hapishanesi’nin duvarlarına ilişik demirden kafes gibi bir şey vardı; onun içinde, açlığı yüzünden okunan bir adam durur, arada sırada bir para kutusunu şıngırdatarak acınaklı bir sesle, “Lütfen, fukara borçluları hatırlayın! Lütfen fukara borçluları hatırlayın!” diye seslenirdi. O kutunun içinde ne varsa, eğer vardıysa, fukara mahpuslar arasında bölüştürülürdü. Fukara koğuşunda yatanların her biri bu aşağılayıcı vazifeyi sırayla üstlenirdi.   </p>
			<p class="paragraf">Her ne kadar bu usule şimdi son verilmiş ve demir kafesin üstü kalaslarla kapatılmışsa da, o talihsiz insanların sefaleti ve çaresizliği aynen sürüp gitmektedir. Onların zindan kapılarında gelip geçenlerden merhamet dilenmelerine artık izin vermiyoruz ama turp gibi sağlıklı katilin doyurulup giydirileceğini, beş parasız borçlunun ise açlıktan ve soğuktan ölmeye terk edileceğini ilan eden âdil ve hakkaniyetli kanunlarımız hâlâ yürürlükte! Bu anlatılanlar hikâye değil. Hiçbir hafta geçmiyor ki, borçlular hapishanelerimizin her birinde bu insanlardan birkaçı, diğer mahpuslar onlara yardım elini uzatmadıkları takdirde, dayanılmaz mahrumiyetler içinde ağır ağır ölüp gitmesin.   </p>
			<p class="paragraf">Roker yıllanmış mahpusu dar merdivenin dibinde bıraktı gitti; Mister Pickwick oradan üst kata çıkarken zihnini meşgul eden bu tür meseleleri düşüne düşüne giderek öfkelendi; öyle galeyana geldi ki, gitmesini söyledikleri odaya bir hışım daldığı zaman nerede olduğunu da, oraya niçin geldiğini de bilmiyordu.   </p>
			<p class="paragraf">Odanın genel görünüşü ânında aklını başına getirdi. Orda şöminenin sönmeye yüz tutmuş ateşine bakıp dalgın dalgın düşünmekte olan adamı görünce de şapkası başından düşecek kadar şapşallaştı.   </p>
			<p class="paragraf">Evet, eski püskü giysiler içinde ve paltosuz, ucuz pamuklu bezden gömleği liğme liğme sararmış, saçları yüzünün önüne düşmüş, yüz hatları ıstıraptan âdeta tanınmaz olmuş ve açlıktan bir deri bir kemik kalmış Alfred Jingle oturuyordu orda! Başı eline dayalıydı, bakışları ateşe dalmış gitmişti. Bitkin ve bezgindi.   </p>
			<p class="paragraf">Onun yanında, kayıtsız bir tavırla duvara yaslanmış dinelen iri yapılı bir taşralı tip, sağ ayağındaki çizmeyi köhne bir avcı kamçısıyla dövüp duruyordu; sol ayağında eskimiş bir terlik teki vardı (ağırdan ağıra, fasıl fasıl giyinirdi zira). Atlar, köpekler ve içki elbirliğiyle onu buraya getirmişti. O tek çizmede tek bir paslı mahmuz vardı; arada bir o ayağını havaya kaldırıyor, çizmeye bir kamçı daha indirerek sportmen tiplerin atlarını şevke getirirkenki sesin aynısı bir sesle bir şeyler homurdanıyordu. Hayalindeki müthiş bir engelli yarışta at sürüyordu o anda. Zavallı! Ateş bahası harasındaki en hızlı hayvanın sırtında, hiçbir zaman, sonu Fleet’te biten kulvarda koştuğunun yarı hızı kadar bir hızla yarışmamıştı!  </p>
			<p class="paragraf">Odanın karşı tarafında küçük bir tahta sandığın üstünde gözleri yere dikili, çehresi kopkoyu bir yeisle kasılmış bir yaşlı kişi oturuyordu. Bir kız çocuğu – küçük torunu – etrafında pervane gibi dönerek onun dikkatini çekmeye uğraşıyordu. Ne görüyor, ne işitiyordu onu ihtiyar. Bir zamanlar kulağına şarkı gibi gelen ses ve onun için ışık olan gözler karşısında şimdi hepten kayıtsızdı. Eli kolu, her yanı titriyordu; felç zihnine el atmıştı.   </p>
			<p class="paragraf">Birkaç kişi daha vardı odada; bir araya toplanmış, bağıra çağıra konuşuyorlardı. Bir de, sıskası çıkmış, bitap bir kadıncağız vardı: Mahpuslardan birinin karısı. Kuruyup gitmiş bir bitkinin bir daha asla yaprak açmayacağı besbelli sapını büyük bir özenle suluyordu. Belki tam da burada yerine getirmeye geldiği işlevin timsali...  </p>
			<p class="paragraf">Şaşkınlık içinde etrafına bakınıp duran Mister Pickwick’in gözüne çarpanlar bunlardı. O sırada telaşeyle odaya giren birinin gürültüsü onu kendine getirdi. Gözünü kapıya çevirince yeni geleni gördü: Yırtık pırtık giysileri ve kir pas içinde Job Trotter!  </p>
			<p class="paragraf">“Mister Pickwick!” diye haykırdı Job.   </p>
			<p class="paragraf">“Hıı?” dedi Jingle, oturduğu yerden fırlayarak. “Mister... taabi ya... Burada, ha? Şu işe bakın... Oh olsun bana! Hem de nasıl!” Ellerini pantolonunun ne zamandır yerlerinde olmayan ceplerine daldırdı, çenesini göğsüne düşürerek iskemlesine çöktü.   </p>
			<p class="paragraf">Gördükleri pek içine dokundu Mister Pickwick’in. Adamların hâli perişandı. Job’un dışarıdan gelirken yanında getirdiği bir tek çiğ koyun pirzolasına Jingle’ın öyle kaçamak bir bakışı vardı ki, ne hâle gelmiş olduklarını iki saat sürecek bir izahattan daha iyi anlatıyordu. Mister Pickwick sevecen bir bakışla, “Sizinle biraz baş başa görüşmek istiyorum” dedi Jingle’a. “Bir dakika şöyle gelir misiniz?”   </p>
			<p class="paragraf">“Ne demek!” dedi Jingle, ayağa kalktı hemen. “Ne kadar uzağa gidebilir ki insan? Yorulmaz da, her yer gölgelik... romantik ama hiç büyük değil... umuma açık... hiç boş kalmıyor... kâhya inanılmaz dikkatli... Hakkaten!”   </p>
			<p class="paragraf">Merdivene doğru yürürlerken, “Ceketinizi almayı unuttunuz” dedi Mister Pickwick. Arkalarından kapıyı kapattı.   </p>
			<p class="paragraf">“Ya, evet” dedi Jingle. “Rehinde... yakın akrabam... halam... çaresizlik, n’apacaksınız... Bir şey yemeden olmuyor, anlarsınız... tabii ihtiyaçlar... vesaire.”   </p>
			<p class="paragraf">“Yani?” dedi Mister Pickwick.   </p>
			<p class="paragraf">“Gitti, azizim... son ceketim... mecburiyetten... Bir çift botla on beş gün idare ettik... ipek şemsiye... sapı fildişi... bir hafta... böyle işte... şeref sözü... sorun Job’a, söylesin.”   </p>
			<p class="paragraf">“Üç hafta bir çift botla ve fildişi saplı ipek şemsiye ile yaşadınız demek!” diye haykırdı, böyle şeylere deniz felâketi haberleri ya da Constable’ın “Derlemeler”<span class="dipp"><a class="_idFootnoteLink" href="#footnote-225-81" id="footnote-225-81-backlink">81</a></span>inden başka hiçbir yerden âşina olmayan Mister Pickwick.  </p>
			<p class="paragraf">Jingle, “Hakikatin ta kendisi” diyerek başıyla doğruladı. “Rehin dükkânı... makbuzlarım var, hepsi burda... küçücük meblağlar hepsi... bir hiç... Alçaklar... hepsi!”   </p>
			<p class="paragraf">“Haa, o!” dedi Mister Pickwick. Bu açıklama endişesini gidermişti. “Anladım şimdi. Giyeceklerinizi rehine verdiniz.”   </p>
			<p class="paragraf">“Hepsini... Job’unkileri bile... hiç gömleğimiz kalmadı. Zararı yok... yıkama masrafından kurtulduk... Yakında hepsi bitecek... yat yatağında... aç acına... öl..! Soruşturma... kemik kutusu... fukara mahpus... zaruri ihtiyaçlar... örtün üstünü gitsin... sayın jüri üyeleri... Müdürle işi götürenler... Allah ne verdiyse... aramızda kalsın... Tabii sebeplerle ölüm... tahkikat... fukara cenazesi. Layığı buydu... bitti... Perde..!”   </p>
			<p class="paragraf">Jingle hayatta daha yaşayacaklarının dikkate değer bu özetini kendine has laf kalabalığı ve tebessüm taklidi yüz seğirmeleriyle anlatıp dururken Mister Pickwick bu umursamazlığın yapmacık olduğunu fark etmekte gecikmedi ve dostça duygularla doğruca yüzüne bakarken Jingle’ın gözlerinin yaşardığını gördü.   </p>
			<p class="paragraf">“İyi dost” dedi Jingle, elini onun eline bastırarak. Başını yana çevirdi. “Nankör köpek... çocukluk işte... ağlanır mı şimdi böyle, ne bu..? İnsan kendini tutamıyor... ağır ateş... zaafiyet... hastalık... açlık... Hak etti hepsini... ama çok acı çekti... çok.”   </p>
			<p class="paragraf">Olduğundan başka görünmeye artık takati kalmadığından ve belki de harcadığı gayretten sağlığı büsbütün bozulmuş olan bezgin âvâre, ellerini yüzüne kapayarak bir çocuk gibi hıçkırıklara boğuldu.   </p>
			<p class="paragraf">“Yapmayın, yapmayın” dedi Mister Pickwick, derin bir üzüntüyle. “Bakarız bir çaresine. Sorun nedir, bir görelim. Job, gelin buraya. Nerede o çocuk?”   </p>
			<p class="paragraf">“Buradayım, efendim” dedi Job. Merdivene yanaştı. Bir ara, iyi günlerde, çukura kaçmış bir yerlerden bakıyordu gözleri, öyle demiştik; şimdi bu mahrumiyet ve felaket günlerinde onu terk edip gitmişlerdi sanki.   </p>
			<p class="paragraf">“Burdayım, efendim” dedi Job.   </p>
			<p class="paragraf">“Gelin, bayım” dedi Mister Pickwick, olabildiğince sert görünmeye gayret ederek. Yeleğinin önünden aşağı dört damla gözyaşı yuvarlanıyordu. “Alın bunu!” dedi.   </p>
			<p class="paragraf">Neydi o? Ne alınacaktı?   </p>
			<p class="paragraf">Sözün genel geçer anlamıyla şöyle yürekten, okkalı bir tokat olmalıydı! Mister Pickwick şimdi eline düşen müflis serseri tarafından oyuna getirilmiş, aldatılmış, başına olmadık belalar sarılmıştı. Gerçeği konuşmak gerekmez miydi şimdi? Mister Pickwick’in yelek cebinden çıkarıp Job’un eline verilen ve o sırada şıkırdayan bir şeydi, alınan! Bunu verdikten sonra, bizim harika dostumuz hiç durmadı, oradan kaçtı; kaçarken gözlerinde pırıltıların çoğaldığını ve yüreğinin kabardığını hissetti.   </p>
			<p class="paragraf">Odasına ulaştığında, Sam dönmüş, efendisinin rahatı için yapılan düzenlemeleri görülmeye değer bir asabi memnuniyetle gözden geçiriyordu. Efendisinin orada olmasına esastan itirazı olduğu için, yapılan, söylenen, tavsiye edilen ya da önerilen hiçbir şeyden fazla memnun kalmamayı ahlaken üzerine vazife sayar bir hâli vardı.   </p>
			<p class="paragraf">“Ee, Sam?” dedi Mister Pickwick.   </p>
			<p class="paragraf">“Buyrun, beyim.”   </p>
			<p class="paragraf">“Oldukça rahat bir yer oldu şimdi, değil mi?”   </p>
			<p class="paragraf">“Oldukça, efem” dedi Sam, küçümseyen bakışlarla gözlerini etrafta gezdirerek.   </p>
			<p class="paragraf">“Bay Tupman ve diğer dostlarımızı gördün mü?”   </p>
			<p class="paragraf">“Evet, efendim, gördüm. Yarın geliyorlar. Bugün gelmemeleri gerektiğine de çok şaştılar.”   </p>
			<p class="paragraf">“İstediğim şeyleri getirdin mi?”   </p>
			<p class="paragraf">Sam cevap olarak, elinden geldiği kadar derleyip toparlayarak getirip odanın bir köşesine koyduğu çeşitli paketleri gösterdi.   </p>
			<p class="paragraf">“Çok iyi, Sam” dedi Mister Pickwick, az bir tereddütten sonra. “Dinle bak ne diyeceğim.”   </p>
			<p class="paragraf">“Tabii ki, efem” dedi Sam. “Buyrun, diyin.”   </p>
			<p class="paragraf">“En baştan beri şunu düşünmekteyim, Sam” dedi Mister Pickwick büyük bir ciddiyetle. “Burası genç bir insan için hiç iyi bir yer değil.”   </p>
			<p class="paragraf">“Bir ihtiyar için de” dedi Sam Weller.   </p>
			<p class="paragraf">“Çok haklısın. Fakat yaşlı insanlar kendi umursamazlıkları ve tedbirsizlikleri yüzünden gelebilirler buraya. Gençlerinse hizmet ettiklerinin bencillikleri yüzünden getirildikleri olur. Onların burada kalmamaları onlar için her bakımdan daha iyidir. Beni anlıyor musun, Sam?”   </p>
			<p class="paragraf">“Ne diyeyim, hiç anlamıyorum” diye karşılık verdi Sam, inatla.   </p>
			<p class="paragraf">“Anlamaya çalış” dedi Mister Pickwick.   </p>
			<p class="paragraf">“Yani, beyim” dedi Sam, kısa bir suskunluktan sonra, “galiba anlıyorum nereye varmak istediğinizi. Eğer öyliyse bence bu işi bu kadar büyütmeseniz iyi olur, posta arabacısının ardından yetişip bastıran kar fırtınasına dediği gibi...”   </p>
			<p class="paragraf">“Görüyorum ki beni anlıyorsun, Sam” dedi Mister Pickwick. “Senin böyle bir yerde yıllar yılı aylak olmanı hiç istemem ama bu bir yana, bence Fleet’te bir borçlunun şahsi hizmetkârı olması kadar da saçma bir şey olamaz. Bir süre için benden ayrılman gerekiyor.”   </p>
			<p class="paragraf">“Ha, bi süre için, öyle mi?” dedi az bir alaysamayla Sam.   </p>
			<p class="paragraf">“Evet, ben burada kaldığım müddetçe. Yevmiyelerini ödemeye devam edeceğim. Dostlarımdan hangisi olsa, sırf bana hürmetinden de olsa seni seve seve yanına alır. Ben de eğer günün birinde buradan çıkacak olursam, Sam” diye ekledi Mister Pickwick, yapmacık bir neşeyle, “söz veriyorum, o anda bana geri döneceksin!”  </p>
			<p class="paragraf">“İyi öyliyse, ben şimdi size bi şey diyim, beyim” dedi Sam Weller, ciddi ve vakur bir sesle. “Böyle bi şey hiçbir sûrette olamaz; onun için daha fazla hiç konuşmayalım.”   </p>
			<p class="paragraf">“Ben ciddiyim ve kararımı verdim” dedi Mister Pickwick.   </p>
			<p class="paragraf">“Kararınızı verdiniz, öyle mi?” dedi Weller, tınmadan. “Pekâlâ, efendim, ben de verdim!”   </p>
			<p class="paragraf">Böyle diyerek Sam Weller şapkasını itinayla başına geçirip hızla odayı terk etti.   </p>
			<p class="paragraf">“Sam!” diye bağırdı Mister Pickwick arkasından. “Sam! Gel buraya!”   </p>
			<p class="paragraf">Uzun koridorda ayak seslerinin yankısı çok sürmedi. Sam Weller gitmişti.   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-80-backlink" id="footnote-225-80">80</a>	Bir taverna adı. (ç. n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-81-backlink" id="footnote-225-81">81</a>	Edebiyat, bilim ve sanatta seçme yayınları bir araya getiren 82 ciltlik bir ansiklopedik derleme. 1826-35 arasında yayımlanmıştı. (ç. n.)</p>
				</div>
			</div>
		</div>
	</body>
</html>