<html xmlns="http://www.w3.org/1999/xhtml">
	<head>
		<title>inkisar_epub-8</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-26">Dip Dalga, Toplumun Kaymağı ve Üç Düşman</p>
			<p class="ilk_harf_E"><span class="_idGenDropcap-2">S</span>iyaset, içtimai hayatın istenilen şekilde düzene konulmasını sağlayamaz mı? İdareye hükmetmek, ülkenin ikbal ve istikbaline yön verebilmek için önemli bir güç sayılmaz mı? Politikaya mesafeli duran bir hareket, toplumsal yapıyla ilgili projelerini ya da beklentilerini gerçekleştirebilir mi?</p>
			<p class="a_Paragraf">Bunlara benzer sorular ve bakış açıları devletin rotasının belirlenmesi ve halkın gidişatının şekillenmesi hususunda politikanın en önemli faktör olduğunu düşündürebilir. Hatta bazı kimseler ülkeyi refaha, huzura ve gelişmişliğe taşımanın tek çaresi olarak politikayı görebilirler. Mevcut sistemin, muhalif kabul ettiği hiçbir kesimin büyümesine izin vermeyeceğine, biraz boy atan her cemaat, cemiyet ya da hareketi mutlaka engelleyeceğine ve birkaç adım ilerlemiş olanın önünü kesip onu yeniden başa dönmeye mecbur edeceğine; dolayısıyla da iktidarı ele geçirip meseleyi kökten çözmenin zaruretine inanmış olabilirler. </p>
			<p class="a_Paragraf">Oysa mesele hükûmet kurmak ve idareye hâkim olmaktan ibaret değildir. Galip siyasi partinin veya iktidardaki devlet ricâlinin ellerinde sihirli bir değnek yoktur ki bir hamlede siviliyle resmîsiyle bütün kurumlar düzelsin, nezih bir toplum meydana gelsin ve fertler özledikleri kamusal hayata erişsin.</p>
			<p class="Baslik_2" id="_idParaDest-27">Tavan, Tabana Göre Şekillenir </p>
			<p class="__Paragraf">Unutulmamalıdır ki dinamik güç statik güç tarafından belirlenir; hep canlı ve hareketli görünen siyasal hayat, durgun görünüm arz eden halka göre şekillenir; diğer bir ifadeyle tavan, tabana uygun olarak biçimlenir. Siyasetçiler, konumlarını korumak ya da yeniden seçilebilmek için kendilerini toplumun genel temayüllerine ayak uydurmaya mecbur hissederler. </p>
			<p class="a_Paragraf">Bundan dolayı, dine hizmet düşüncesiyle siyasete atılmış kimselerin dahi kısa süre içinde statükoya boyun eğdikleri ve bir mefkûre sâikiyle devleti değiştirme sevdasına düşmüşken kendilerinin devletleştikleri çok görülmüştür.</p>
			<p class="a_Paragraf">Önce bireyden başlanmadığı, tek tek şahıslar eğitilmediği ve faziletli fertlerden müteşekkil bir toplum yetiştirilmediği takdirde, siyaset sadece hasis ihtirasların mücadele meydanına dönüşür. Okuldaki öğrenciden öğretim görevlisine, camideki cemaatten imama hatta kışladaki askerden komutana kadar herkes, kendi sorumluluğunu bir yana bırakarak politikayla meşgul olur. Küçük farklılıklar büyük ayrılıklara sebebiyet verir; bölünüp parçalanma ülke bütünlüğünü dahi tehdit edecek bir raddeye uzanır. “Vatan sağ olsun!” mülahazasının yerini “Çıkar bol olsun” düşüncesi alır. Devlet imkânları, şahsî ya da hizbî menfaatler için yegâne kaynak gibi algılanır; kamu malının rahat kullanımı başları döndürür, bakışları bulandırır. Öyle ki bir yiğit edasıyla yola çıkan kimseler bile bu hummaya tutulunca asalaklaşır, iç kaymaları yaşar ve çalıp çırpmaya başlarlar. Milletin yaralarını sarmaları beklenirken onlar halkın damarlarındaki kana da pençe atarlar. </p>
			<p class="a_Paragraf">Ayrıca yukarıdan inmeci, üstten zorlayıcı ve baskıcı idareler insanlarda ikiyüzlülük hâsıl eder; nifaka yol açar ve toplumda münafıkların sayısını artırır. Kimi zaman muktedirlerin şerlerinden emin olma, bazen de ganimetten (!) pay alma düşüncesi tanrıtanımaz kimseleri bile dindar kisvesine büründürür. Hâlbuki cebir ve şiddetle yaptırılan işler İslâm’ın ruhuna aykırıdır. Dinimize göre baskı ve ikrah neticesinde meydana gelen iman, iman sayılmadığı gibi, özünde Hakk’ın rızası bulunmayan hiçbir amel de sâlih amel değildir; bunların birincisi nifak, ikincisi de riyadır. Nifak, bir çeşit küfür; riya ise bir nevi şirktir. Tevhid dini olan İslâm, “<span class="italik_E">Din için dine sokmaya matuf ikrah yoktur.</span>” <span class="_aleyhisselam-_E _idGenCharOverride-1">(Bakara, 2/256)</span> şeklindeki Kur’ân hükümlerinin yanı sıra Resûl-i Ekrem Efendimiz’in konuyla ilgili beyanlarıyla, Müslümanlığın gönül işi olduğunu ve zorlamanın asla tasvip edilemeyeceğini ortaya koymuştur.</p>
			<p class="a_Paragraf">Bütüncül bir nazarla bakıldığında, meseleyi dipten ele almak ve işe fertten başlamak gerektiği görülecektir. Başka rejimler ve inanç sistemleri adına politik tahakküm bir yol olsa da Müslümanlar için tek vesile sevgiyle yönelmek, kalblere girmek, akılları ikna etmek, şahısları eğitmek ve toplumu “erdemli birey” moleküllerinden oluşmuş bir bütün hâline getirmektir. Ruh ve mana köklerinden akıp gelen özler içirilerek nesillerin ıslahıyla işe başlanmalı, genç dimağlara kendi değerlerimizin nakışları işlenmeli ve körpe gönüllere ulvî hakikatler şerbeti içirilmelidir ki onlardan meydana gelen toplum faziletli olsun; idareciler de onların arasından çıktığı için aynı ahlâkî donanımla mücehhez bulunsun ve o yapının tabanı tavanına sağlam bir kaynak oluştursun.</p>
			<p class="a_Paragraf">Zannediyorum şu hadise, anlatılmak istenen konuya ışık tutucu mahiyette: </p>
			<p class="a_Paragraf">İlk meclisin milletvekilleri arasında Tahir Efendi adında biri de varmış. Bu zat, kalb ehli bir âlim, hâl dilli bir ârif imiş. Başkaları meydanlarda nutuk atarken, o konuşmayı pek sevmez, hep sükutîliği tercih edermiş. Meclis tatil edilip vekiller halkı bilgilendirmek üzere bölgelerine gönderildiğinde, taraftarları ondan da bir meydan konuşması istemişler; “Efendi, bütün vekiller konuşuyor, herkes kendi vekiliyle iftihar ediyor; sen de bir hitapta bulunsan da bizim de göğsümüz kabarsa!” demişler. Tahir Efendi, ısrarlı davetler üzerine kürsüye çıkmış; her zamanki gibi az ama öz konuşmuş. Şunu söylemiş:</p>
			<p class="a_Paragraf">“<span class="italik_E">Muhterem cemaat! Biliyorsunuz ki size </span>“<span class="italik_E">müntehib</span>”<span class="italik_E"> (seçen/seçmen) denir; bana </span>“<span class="italik_E">müntehab</span>”<span class="italik_E"> (seçilen/vekil). Beni gönderdiğiniz yer </span>“<span class="italik_E">müntehabün ileyh</span>”<span class="italik_E"> (kendisi için seçim yapılmış yer/millet meclisi)dir. Sizin yaptığınız işin adı da </span>“<span class="italik_E">intihab</span>”<span class="italik_E"> (seçim)dir. </span>“<span class="italik_E">İntihab</span>”<span class="italik_E"> kelimesi </span>“<span class="italik_E">nuhbe</span>”<span class="italik_E"> kökünden gelir. Nuhbe ise kaymak demektir. Unutmayın ki bir şeyin özü ne ise kaymağı da o cinsten olur; tabanda ne varsa, tavana da o vurur. Yoğurdun üstünde yoğurt kaymağı, sütün üstünde süt kaymağı, şapın üstünde de şap kaymağı bulunur.</span>”</p>
			<p class="a_Paragraf">Muhterem Fethullah Gülen Hocaefendi, sohbetlerinde bu hadiseyi anlatır ve der ki: “Bunu ilk dinlediğim andan beri ne zaman hatırlasam hep şöyle düşünürüm: Resûl-i Ekrem <span class="_aleyhisselam-_E _idGenCharOverride-1">(sallallahu aleyhi ve sellem)</span> Efendimiz’in <span class="italik_E">‘Siz nasılsanız, öyle idare edilirsiniz.’</span> hadis-i şerifini böylesine veciz bir şekilde açıklayan hiç olmamıştır.”</p>
			<p class="Baslik_2" id="_idParaDest-28">Sağlam Fert, Sıhhatli Toplum ve Adil İdareci</p>
			<p class="__Paragraf">Merhum Mehmet Akif, </p>
			<p class="Siirler_E">“<span class="italik_E">Bilmez misin ki kat’î bir düsturdur bu Hak’ça,<br/>Bir kavmi bozmaz Allah, onlar bozulmadıkça</span>”</p>
			<p class="__Paragraf">der. Evet, “<span class="italik_E">Yüce Yaratıcı, bir topluma bahşettiği nimetlerini, o toplum, kalbî ve ruhî durumunu değiştirmedikçe geri alacak ve değiştirecek değildir.</span>”<span class="italik_E"> </span><span class="_aleyhisselam-_E _idGenCharOverride-1">(Enfal, 8/53)</span> Şayet insanlar nimetlere mazhar oldukları ilk zamandaki samimiyet, ihlas, tevazu, sadakat, iffet, istiğna ve hasbîlik gibi güzel hasletlerini korurlarsa, Cenâb-ı Allah, lütuflarını devam ettirir ve onları her türlü perişanlıktan korur. Fakat, kalbi itminana ermemiş, ahlâk-ı hasene ile bezenmemiş kişilerin oluşturduğu bir toplumda, Allah Teâlâ’nın lütfettiği nimetler ve eldeki imkânlar rantabl değerlendirilemeyeceği gibi, ziyade ihsanlara liyakat kazanma ve yeni ufuklara doğru açılma da asla söz konusu olmaz. Aksine, fertlerdeki bozukluk önce kendi nefislerinde sonra da toplumun bütün kesimlerinde zincirleme yıkılışlara yol açar ki bu da, o toplumun zaman içinde çürümesini netice verir. Bu çürümenin sonuçlarından biri de yöneticilerin dünya sevgisi, rahat düşkünlüğü, keyif arzusu, mal tutkusu ve makam hırsına kapılmaları; tebaaya karşı öfke ve nefret duygusuyla dolmaları; nihayet halkın en şerlileri olup zulümle oturup kalkmalarıdır.</p>
			<p class="a_Paragraf">Ebu Nuaym Hazretleri’nin “Hilyetu’l-Evliya” adlı kitabında ve İmam Taberânî Hazretleri’nin “Mu’cemu’l-Evsat” isimli eserinde geçen, Hazreti Ebu’d-Derdâ <span class="_aleyhisselam-_E _idGenCharOverride-1">(radıyallahu anh)</span> tarafından rivayet edilen bir hadîs-i kudsîde (manası doğrudan Allah’a, söz kalıbı ise Resûlü’ne ait mübarek beyanda) İnsanlığın İftihar Tablosu <span class="_aleyhisselam-_E _idGenCharOverride-1">(sallallahu aleyhi ve sellem)</span> Efendimiz şöyle buyurmaktadır:</p>
			<p class="a_Paragraf">“<span class="italik_E">Aziz ve Celil Allah ferman buyurdu: Ben Allah’ım, Ben’den başka ilah yoktur. Kâinatın yegâne sahibi ve hükümdarların efendisi Benim. Hükümdarların, idarecilerin kalbleri Benim elimdedir. Eğer kullarım Bana itaat ederler, dinin gereğini yerine getirirlerse, idarecilerinin kalblerini onlara karşı merhamet ve şefkat duygularıyla doldururum. Fakat eğer kullar Bana isyan eder, dinden yüz çevirirlerse, hükümdarlarının kalblerini onlar hakkında öfke, hiddet, hınç ve kine sevk ederim de onlara azabın en acılarını tattırırlar. Öyleyse idarecilerinize beddualar ederek kendinizi oyalamayın; zikir, dua ve yakarışlarla mamur ettiğiniz gönüllerinizle Bana yönelin ki Ben de zalim idarecilerinizin haklarından geleyim.</span>”<span class="italik_E"> </span></p>
			<p class="a_Paragraf">Demek ki şirret yöneticilere ve onların kötülüklerine zemin hazırlayan, halkın kendisidir. Toplumun özü güzel olduğu takdirde, ondan çıkan kaymak mesabesindeki idareciler de iyi ve adil kimseler olacaklardır. İnsanlar Allah’a itaatkâr bulunurlarsa, Cenâb-ı Hak da baştakilerin gönüllerine onlara karşı merhamet, muhabbet ve şefkat dolduracaktır. Bir taraftan ahlâk güzelliğine sahip diğer yandan Allah’a teveccühte derin insanların sahabe-misal topluluğunda ancak Ebu Bekirler, Ömerler, Osmanlar, Aliler riyaseti ele alacaklardır.</p>
			<p class="a_Paragraf">Tarihten misallerle konuyu şerh etmek mümkündür. Fakat meselenin yeteri kadar vâzıh olduğu kanaatiyle, bu konuda yazıp çizen hemen herkesin naklettiği bir anekdotu hatırlatmakla yetineceğim:</p>
			<p class="a_Paragraf">“Zâlim” lakabıyla meşhur Emevî valisi Haccac’ın zulmünün olabildiğine şiddetlendiği günlerin birinde halkı temsilen cesur bir heyet huzura çıkar. Bilmem ki yüzüne karşı “Bu kadar zulüm fazla!” diyebilmişler midir? Fakat nasıl bir üslup tutturabilmişlerse, imkân dâhilinde zulmün çirkinliğini ve insanlara karşı şefkatli olmanın lüzumunu anlatır; sözlerine son verirlerken de Hazreti Ömer’in <span class="_aleyhisselam-_E _idGenCharOverride-1">(radıyallahu anh)</span> adaletinden bahsedip onun gibi davranmak gerektiğini ima ederler. Haccac şöyle cevap verir: “<span class="italik_E">Siz Hazreti Ömer zamanındaki insanlar gibi olsaydınız, hiç şüphesiz ben de onun adaletini uygulardım. Ebu Zerr’lerden müteşekkil bir halk olmuyorsunuz ama benden Ömer gibi yöneticilik yapmamı istiyorsunuz. Unutmayın ki Allah kötülüğe batmış kimselere iyi yönetici göndermez, iyilik düşünen insanlara da kötü idareci vermez.</span>”</p>
			<p class="a_Paragraf">Bazıları onun bu sözünü demagoji olarak yorumlasalar da Haccac’ın önemli bir hakikati vurguladığı da görmezlikten gelinemez. Devlet ricâli ve sair yöneticiler tabii ki sorgulanabilir; bununla beraber, mü’mince tavır, her problemin akabinde insanın önce kendi muhasebesini yapmasıdır. Kur’ân-ı Kerim’in “<span class="italik_E">Ey iman edenler! Siz kendinizi düzeltmeye bakın! Siz doğru yolda olduktan sonra sapanlar size zarar veremez.</span>” <span class="_aleyhisselam-_E _idGenCharOverride-1">(Mâide, 5/105)</span> emri bu açıdan da dikkate alınmalıdır. </p>
			<p class="a_Paragraf">Sözün özü, karaya oturmuş millet gemisini yüzdürmek ve sahil-i selamete ulaştırmak için çalışmaya fertten başlanmalı; önce şahıslar ele alınıp olgunlaştırılmalı ve yapı taşı, sağlam bireyler olan bir toplum oluşturulmalıdır. Böyle bir huzur toplumu yetiştirmenin ve ülke olarak yeryüzünde bir denge unsuru hâline gelmenin yolu katiyen siyaset değildir. Politika ile belki bir kısım problemler çözülebilir fakat o, sürekli farklılaşan dünyanın ve değişen şartların getireceği yeni sorunlara kâfi gelemeyecektir. Milletin yıllanmış dertlerini ve yakın-uzak istikbalde karşılaşacağı zorlukları aşmanın yegâne çaresi siyasete mesafeli sosyal faaliyetlerdir. Toplum parçalarını bir araya getirmek ve onun mânevî güç kaynaklarını harekete geçirmek ancak değişik unvanlar altındaki Kur’ân hizmetleriyle, beşeri kalb ve ruh ufkuna taşıma gayretleriyle, bilhassa eğitim, yardım ve diyalog seferberlikleriyle mümkün olacaktır. Duyarlı siyasetçiye düşen vazife bu çalışmaları sahiplenmek, tekeline almak ve devletleştirmek değil, onlara müsait zemin hazırlamak ve güzergâh emniyeti sağlamaktır. Belki bu niyetini koruduğu takdirde o da siyaset arenasının kirlerinden sıyrılacak, “belvâ-i âmme” (bir şekilde hemen herkese bulaşan, umumî, kaçınılması güç sıkıntılar, sokakta elbiseye sıçrayan su/çamur) kabilinden olan politika lekelerinden mesul tutulmayacaktır. </p>
			<p class="Baslik_2" id="_idParaDest-29">Hizmet Camiasının Faaliyet Sahası</p>
			<p class="__Paragraf">Bu mülahazalardan dolayıdır ki Hizmet Camiası her zaman siyasete dengeli yaklaşmaya çalışmış; mevsimi geldiğinde vatandaşlık vazifelerini eda etmenin haricinde politikaya dâhil olmamak için özen göstermiş ve faaliyetlerini özellikle cahillik, fakirlik ve ayrılık hastalıklarına karşı mücadele zemininde yoğunlaştırmıştır.</p>
			<p class="a_Paragraf">Said Nursî Hazretleri’nin, “<span class="italik_E">Bizim düşmanımız cehalet, zaruret ve ihtilâftır. Bu üç düşmana karşı sanat, marifet ve ittifak silâhıyla cihad edeceğiz. Ve bizi bir cihette teyakkuza ve terakkiye sevk eden hakikî kardeşlerimizle ve komşularımızla dost olup el ele vereceğiz. Zira husumette fenalık var, husumete vaktimiz yoktur.</span>” sözü Hizmet erleri için bir nevi yol haritası olmuştur. </p>
			<p class="a_Paragraf">Muhterem Hocaefendi, gençlik yıllarından itibaren Türkiye’yi köy köy, kasaba kasaba dolaşmış, her yerde evvela cehalet düşmanını alt etmek için mutlaka gerekli olan eğitim seferberliğine çağrıda bulunmuştur. Bir yandan yaygın eğitim denebilecek keyfiyette camilerle beraber, kahvehane, düğün salonu, sinema gibi bütün mekânları kullanmış; “Onlar gelmiyorlarsa biz ayaklarına gidelim.” deyip her meclise uğramış ve bütün vatan sathını bir mektep sayarak ders anlatmış, konferans vermiş, vaaz etmiş, sohbet yapmıştır. Diğer taraftan da örgün eğitim hesabına öğrenci evleri, okuma salonları, yurtlar, okullar, yüksek eğitime hazırlık dershaneleri ve üniversiteler açılması için teşviklerde bulunmuş; yurt içinde maya tutunca müessese dairesinin dünyanın en ücra köşelerine dahi ulaşması için çırpınıp durmuştur.</p>
			<p class="a_Paragraf">Saniyen; milletimizi ihtiyaç içinde kıvrandırıp başkalarına el açmak zorunda bırakan “fakirlik” marazına karşı ortak akıl ve müşterek gayret dinamosunu harekete geçirmiş; insanlarda beraber çalışma ve ortak iş yapma duygusunu tetiklemiş; “küçük bir dükkânda evin ekmeğini çıkarma” fikrine mahkûm esnafı “gelecek nesiller için daha çok kazanma” ufkuna yönlendirmiştir. Onlara ilk defa üçerli-beşerli ortaklıklar kurma fikrini ve kasabalarının, illerinin, hatta ülkelerinin dışına açılma cesaretini aşılayarak millî kalkınmaya götürebilecek dinamikleri göstermiştir. Kurulan esnaf odaları, işçi-memur sendikaları, işadamları dernekleri, dayanışma birlikleri ve konfederasyonların çatıları altında bir araya gelen fedakâr ruhlar, birbirine destek olup beraberce büyüme ve zenginleşme yoluna girmiş; kıta sınırlarını da aşıp bütün dünyayla iş, ticaret ve dostluk köprüleri kurmuşlardır. Ayrıca, düne kadar ahiret yatırımı ve “infak” meselesinden habersiz kimseler de dâhil, bu kervana katılanlar artık “kazancının zekâtını veren” değil “zekât vermek için çalışıp kazanan” ve “Ben de falan yerde bir yurt, okul ya da üniversite yaptırmak istiyorum!” deyip kolları sıvayan birer himmet eri olmuşlardır. Onlar sayesinde hem dünyanın dört bir yanında eğitim kurumları açılmış hem de ülkemiz başta olmak üzere yeryüzünün her tarafındaki muhtaçların yardımına koşmak gayesiyle “Kimse Yok Mu” gibi dernekler kurulmuştur. Mülteci kampları, yetimhaneler ve hastaneler tesis edilmiş; özellikle Afrika’da su kuyusu açma, yetim okutma, (orada çok yaygın olan, çocukların bile maruz kaldığı) katarakt hastalarını ameliyat etme ve nerede meydana gelirse gelsin her türlü tabii afet sonrasında felaketzedelerin yaralarını sarma kampanyaları yapılmıştır.</p>
			<p class="a_Paragraf">Salisen; muhterem Hocamız vaaz kürsüsüne ilk kez çıktığı on dört yaşından itibaren her fırsatta öfke, nefret, hazımsızlık ve ayrılığın çok defa fazilet hislerini baskı altına aldığını, toplum bireyleri arasında evrensel insanî değerleri yok ettiğini ve fertleri insan bozması birer canavar hâline getirdiğini; bu gidişe “dur” denmezse her yanda ihtilâf ve iftirak hırıltılarının duyulmaya başlayacağını hatta zayıf karakterlerin teröre sürükleneceğini, korkunç hercümercin her tarafı saracağını ve anarşi dalgalarının pek çok kimsenin canıyla beraber toplumun iman ve ümidini de alıp götüreceğini anlattı. Her zaman hoşgörü, diyalog ve herkesin konumuna saygı erdemlerine vurgu yaptı. “<span class="italik_E">Hoş gör… En azından nahoş görme… Nahoş görüyorsan bari dillendirme!.</span>”<span class="italik_E"> </span>disipliniyle başlayıp herkese gönülde bir yer açma ve kalbde herkes için bir sandalye bulundurma ufkunu gösterdi. Ülke içinde sağcı-solcu, Alevî-Sünnî, lâik-antilâ türünden kamplaşmaların bitirilmesi gerektiği gibi dünya çapında bir diyalog gayretine de şiddetli ihtiyaç olduğunu nazara verdi. Tarihî birikimlerimizi, kültürel değerlerimizi, bedii zevklerimizi ve ahlâkî mülahazalarımızı dünya insanlarıyla mutlaka paylaşmamız; millî ve dinî güzelliklerimizi âleme göstermek üzere sergiler açmamız lazım geldiğini tembihledi. Bu sergiler büyüğü küçüğüyle eğitim yuvaları, kültür merkezleri ve hatta mefkûre muhaciri müteşebbislerin iş yerleriydi. Kitap, dergi, gazete, radyo, televizyon ve internet yayınlarının yanı sıra buralarda ortaya konacak olan gönül dili ve hâl şivesi hemen her yörede sulh adacıklarının oluşmasını netice verecekti. </p>
			<p class="a_Paragraf">Adanmış ruhlar, muhterem Hocaefendi’nin tekliflerindeki makuliyete inandı. “Hizmet”, “Hareket”, “Cemaat” ya da “Camia” hangi isimle anılırsa anılsın, her tür, her anlayış, her renk ve her desenden insan bu mantıkiyette bir araya geldi. Sonra cehalet, fakirlik ve ayrılık hastalıklarıyla bitkin düşmüş bir toplumda, kin, nefret ve düşmanlıkla kirlenmiş bir zeminde muhabbet fideleri dikme, sevgi çiçekleri yetiştirme ve onlarla her yanı Cennet bahçelerine çevirme faaliyetine girişti. Engin bir şefkat hissi ve derin bir sorumluluk duygusuyla önce kendi milletimize, sonra da bütün bir insanlığa el uzatmak için yollara düştü. </p>
			<p class="a_Paragraf">Heyhat, yapılan güzel işlerle doğru orantılı olarak bazı çevrelerin haset, kin ve nefretleri de büyüyüp azgınlaştı. Bazen husumet kimi zaman da rekabet gayzı orada burada yangınlar çıkardı. Dün Haziran fırtınaları, bant furyaları, karalama kampanyaları, bitirme planları… Bugün “paralel devlet” yalanları, “dış güçler” iftiraları, kıskançlık cephesinin türlü türlü tuğyanları ve hasetleri imanlarının önüne geçmiş kimselerin çeşit çeşit komploları… Saldırılar birbirini kovaladı. </p>
			<p class="a_Paragraf">Allah’a sonsuz şükürler olsun ki Hizmet erleri bu badireleri birer birer atlattı, pek çok sarp yokuş aştı ve epey mesafe aldı. “Siyaset topuzuna mesafeli durma, Kur’ân nuruna sımsıkı sarılma, toplumun imdadına koşmak için fertten başlama ve mutlaka dip dalga oluşturma” ihtiyacına olan inançla kendi vazifelerini yapıp Mevlâ-yı Müteâl’e dayandı, neticeyi O’na ısmarladı.</p>
		</div>
	</body>
</html>