<html xmlns="http://www.w3.org/1999/xhtml">
	<head>
		<title>inkisar_epub-5</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-13">Farklı Kurbet Yolları</p>
			<p class="ilk_harf_E"><span class="_idGenDropcap-2">A</span>llah rızası yegâne gaye... Her mü’min, ona giden güzergahta kutlu bir yolcu ve o hedefe uzanan yollar, varlıkların solukları sayısınca.</p>
			<p class="a_Paragraf">“Meşrep” sözcüğü su içme şekli ve su içilen kaynak manasına geldiği gibi huy, âdet, ahlâk, gidiş, manevi haz ve feyz alınan yer anlamlarını da ifade ediyor.</p>
			<p class="a_Paragraf">“Meslek” kelimesi de usul, çığır, sistem, ekol, sanat, geçim için tutulan iş ve maneviyatta izlenen metot manalarını ihtiva eyliyor.</p>
			<p class="a_Paragraf">Bu lügavî kullanımların yanı sıra imân, Kur’ân, vatan, millet ve insanlığa hizmet gayesine matuf olarak takip edilen muhtelif sistem ve ekollere, değişik metot ve usullere, farklı mülâhaza ve düşüncelere “meslek” veya “meşrep” deniyor.</p>
			<p class="Baslik_2" id="_idParaDest-14">Gaye ve Vesile</p>
			<p class="__Paragraf">Hedef bir olsa da meşrep ve meslekler çeşit çeşit. Zira “Allah‘a giden yollar, mahlûkâtın solukları adedince.” Kur’ân-ı Kerim, bu hakikate işaret sadedinde -mealen- “<span class="italik_E">Bizim uğrumuzda gayret gösterip mücahede edenlere elbette muvaffakiyet yollarımızı gösterir, onları (hayır) yollarımıza iletiriz.</span>” <span class="_aleyhisselam-_E _idGenCharOverride-1">(Ankebut, 29/69)</span> buyuruyor. Bu İlahî Beyan’ın asıl metninde zikredilen ve “sebîl” sözcüğünün çoğulu olan “sübül” kelimesi “yollar” manasını karşılıyor. Demek ki gaye Hak hoşnutluğu olduktan sonra çok farklı çizgiler takip edilerek de ona ulaşılabiliyor. </p>
			<p class="a_Paragraf">Aslında yolların çeşitliliği, fıtratın ve hilkatin gereği. Çünkü insanların mazhar oldukları ilâhî isimler, özel teveccühler, lütfî donanımlar, istîdat, kabiliyet ve karakterler farklı farklı. Ayrıca her insan az ya da çok yetiştiği çevrenin ve aldığı kültürün tesirinde. Şu hâlde, ayrı ayrı meşrep ve mesleklerin zuhur etmesi gayet tabii. Hele bu yol, yöntem ve sistemler Kur’ân ve Sünnet mizanlarıyla test ediliyorsa, bu konudaki farklılık ve çeşitlilik bambaşka bir rahmet tecellisi. </p>
			<p class="a_Paragraf">Öyleyse “tekke” seyr u sülûkuyla ruh ufkuna açılan da “medrese”de ilim meclisleriyle olgunlaşma heyecanı yaşayan da dört bir tarafta açtığı kurslarla her yanı Kur’ân bülbülleriyle buluşturan da günümüzün dertlerine çağın ihtiyaç duyduğu kurumlarla deva sunmaya çalışan da… ve/veya bütün bu hizmetler için siyasetin gerekliliğine inanıp o istikamette gayret ortaya koyan da makbuldür. “Usulüddîn” ölçülerine bağlı kaldıkları sürece, bu yollarda seyahat edenlerin hepsi O’na yürüyordur. </p>
			<p class="Baslik_2" id="_idParaDest-15">Sonsuzluk Kervanı</p>
			<p class="__Paragraf">Bu inançla, hâlis mü’minler metot ve vesile farklılıklarını katiyen “ayrılık” sebebi saymaz; önemsiz bahanelerle ihtilâf çıkarmaz ve “gaye ve hedef birliği”ni “âidiyet mülahazası”na kurban etmezler. Kendi sahalarında Kur’ân hakikatlerine tercüman olup iman nurlarını yaymaya çalışırken başkalarıyla asla uğraşmaz; diğer müslümanları çekiştirip durmazlar. Onlar, ittifak edemiyorlarsa da hiç olmazsa ihtilafa düşmemeye özen gösterir; kıskançlık, suizan, gıybet, haset ve rekabet gibi marazlara karşı dikkatli yaşarlar. </p>
			<p class="a_Paragraf">Dahası, ihlas ve tevazuları ölçüsünde, hangi meslek ve meşrebe bağlı bulunursa bulunsun diğer müslümanların Hak katında kendilerinden daha makbul olabileceğine inanır; din, iman, Kur’ân ve insanlık hesabına hizmet veren her ferdi takdir edip yürekten alkışlarlar. “<span class="italik_E">Ellerime uzanan dudakları tepeyim / Allah diyen gel seni ayağından öpeyim.</span>” (N. Fazıl) düşüncesi onların genel mülahazasıdır. Hatta onlar hangi meşru yolla olursa olsun Hakk’a yürüyen herkesi “Sonsuzluk Kervanı”nın mübarek bir üyesi görür ve merhum Necip Fazıl’ın şu hislerini paylaşırlar: </p>
			<p class="Siirler_E">“<span class="italik_E">Sonsuzluk Kervanı, peşinizde ben,<br/>Üç ayakla seken topal köpeğim!<br/>Bastığınız yeri taş taş öpeyim;<br/>Bir kırıntı yeter, kereminizden!<br/>Sonsuzluk Kervanı, peşinizde ben...</span>”</p>
			<p class="a_Paragraf">Bir insanın kendi hizmet metodunu diğerlerinden daha iyi ve üstün görmesi de normaldir. Nitekim Bediüzzaman hazretleri, “<span class="italik_E">Sen mesleğini ve efkârını hak bildiğin vakit, ‘Mesleğim haktır veya daha güzeldir.’ demeye hakkın var fakat ‘Yalnız hak benim mesleğimdir.’ demeye hakkın yoktur.</span>” buyurarak bu konuda çok önemli bir ölçü ortaya koymuştur. Şu kadar var ki bazen “âidiyet mülahazası” yani bir millet, bir cemiyet, bir tarikat ya da bir cemaate mensubiyet düşüncesi, insanı enaniyete ve seçkinlik hissine itebilir. Hâlbuki benlik duygusundan sıyrılmak ehemmiyetli olduğu gibi “cemaat enaniyeti”ne düşmemek de mühimdir. </p>
			<p class="a_Paragraf">İstikamet çizgisi, insanın kendi meşrebinin hakkaniyetine yürekten inanması, çağa ve konjonktüre en uygun metot olarak gördüğü mesleğine candan bağlı kalırken diğer hizmet sistemlerini de gerekli/değerli bulması; gayenin birliği ile vasıtaların çeşitliliğini hep göz önünde bulundurması, hangi kulvarda yürürse yürüsün her Hak yolcusunun Allah indinde kendisinden daha makbul olabileceği kanaatini taşıması ve “rıza/Rıdvan” burcuna ancak ihlas, vifak ve ittifak ruhu sayesinde ulaşabileceği inancıyla yaşaması olsa gerektir. </p>
		</div>
	</body>
</html>