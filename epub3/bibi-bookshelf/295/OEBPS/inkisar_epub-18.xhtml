<html xmlns="http://www.w3.org/1999/xhtml">
	<head>
		<title>inkisar_epub-18</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-63">Hırçın Siyaset ve <br/>Mızrak Gibi Kullanılan Diller</p>
			<p class="ilk_harf_E"><span class="_idGenDropcap-2">Ü</span>lkemizde siyaset dili dünden bugüne oldukça kırıcı, yaralayıcı ve ayrıştırıcıdır. Özellikle seçim mevsimlerinde, kürsüye çıkan ya da kendisine mikrofon uzatılan hemen herkes oldukça öfkeli ve rakiplerini yerin dibine batırırcasına konuşurlar. Maalesef taraflar kendi müspet projelerini anlatmak yerine muhaliflerinin zaaflarını dillerine dolar; adeta kavga ediyormuşçasına ağızlarına geleni söylerler. Yediden yetmişe herkesin önünde cereyan eden bu atışmalardaki genellemelerden dolayı bilhassa siyaset sahnesinde yara almayan şahıs ve kurum da kalmaz.</p>
			<p class="a_Paragraf">Hatta fıtraten halim selim görünen politikacılar bile söz kendilerine geçince tanınmaz bir hâle girerler. Belki bazen dinleyici kitle, hatibe yön verir; onu kürsüsünden alıp kendi seviyesine indirir; dolayısıyla da konuşan insan genel üslubuna yakışmayan beyanlarda bulunabilir. Ne var ki insanın kıymeti üslubundan bellidir ve hiçbir sebep, üslup bozukluğuna mazeret değildir.</p>
			<p class="Baslik_2" id="_idParaDest-64">Mü’min Üslubu</p>
			<p class="__Paragraf">Fethullah Gülen Hocaefendi, en azından dindar siyasetçilerin mü’mine yakışır bir üslup tutturmaları gerektiğini her zaman dile getirmiş; onların kabalık ve hırçınlıklarının dine mal edildiğini ve muhalif kimselerin onlar yüzünden dine karşı tavır belirlediklerini, en azından küskünlüklerini devam ettirdiklerini anlatmıştı. Kaldı ki güzel üslup sadece desinler ve görsünler için olamazdı; o ahlâk-ı hasene ile mücehhez bulunmanın gereğiydi.</p>
			<p class="a_Paragraf">Yıllar boyunca defaatle üslup konusu üzerinde duran muhterem Hocamız, Ak Parti ikinci genel seçimden de galip çıkınca bunu gönülleri tamir etme açısından da yeni bir fırsat olarak görmüş ve daha oy pusulaları kurumadan yeniden aynı mevzuya vurguda bulunmuştu. Türkiye’nin, -Allah’ın inayetiyle- atlatılamaz gibi görünen çok ciddi badireleri atlattığını; ülkeyi fevkalâde hallere sürükleyecek ve demokraside çatlamalar hâsıl edecek muhtemel tuzakları aştığını ve halkın büyük bir sükûnet içinde yine iradesini ortaya koyduğunu memnuniyetle ifade etmişti. Ne var ki, 2007 Cumhurbaşkanlığı seçimi sürecinde ve genel seçim öncesinde ortaya çıkan huşunetin bir anda bertaraf edilemeyeceğini hatta başarısızlığın bir kısım insanlarda daha büyük hırçınlıklara ve cinnet sayılabilecek hezeyanlara sebebiyet verebileceğini belirtmişti. </p>
			<p class="a_Paragraf">Hocaefendi’ye göre seçimde muzaffer olan insanları artık daha büyük vazifeler bekliyordu; onlara, daha kuşatıcı, daha anlayışlı ve daha yumuşak olmak, mülayim halleriyle taşkınlıkların önünü almak düşüyordu.</p>
			<p class="a_Paragraf">Herkesin malumudur: Mekke’nin fethi gerçekleştirildikten sonra halk Rahmet Güneşi’nin etrafında toplanır ve O’nun gözünün içine bakarak kendileri hakkında vereceği kararı beklemeye başlarlar. Allah Resûlü <span class="_aleyhisselam-_E _idGenCharOverride-1">(sallallahu aleyhi ve sellem)</span>, heyecan ve endişeyle bekleşen Mekkelilere, “Şimdi size ne yapmamı umuyorsunuz?” diye sorar. Esasen O’nun nasıl merhametli, affedici ve civanmert bir insan olduğunu iyi bilen bazı Mekkeliler, “Sen kerimsin, kerim oğlu kerimsin” şeklinde karşılık verirler. O’nun gayesi ne mal, ne mülk, ne hükümdarlık, ne de toprak istirdadıdır; O’nun hedefi, adaletin ikâmesi, beşerin kurtuluşu ve onların kalblerinin fethidir. Şefkat Peygamberi, o âna kadar düşmanlık yapan o insanlara karşı kararını şöyle açıklar: “<span class="italik_E">Size bir zaman Hazreti Yusuf’un, kardeşlerine dediği gibi derim: ‘Daha önce yaptıklarınızdan dolayı bugün size kınama yoktur. Allah, sizi de affeder. O, yegâne merhamet sahibidir.’ Gidiniz, hepiniz serbest ve hürsünüz.</span>” Aslında bu yaklaşım, “İçinizde herhangi bir burkuntu duymayın. Kimseyi cezalandırma niyetinde değilim. Herkes karakterinin gereğini sergiler. Siz, bir dönemde kendi karakterinizi sergileyip üslubunuzu ortaya koydunuz. Benim üslubum da işte budur!” demektir. </p>
			<p class="a_Paragraf">İşte bu affedicilik ve mülayemetin bizim kültürümüzün özünde var olduğunu söyleyen muhterem Hocamız, günümüzün seçim galiplerinin de miting meydanlarındaki bağırıp çağırmaları unutmaları, bundan böyle bütün toplumu kucaklamaları ve güzel vatanımız için herkesle el ele çalışmaya koyulmaları gerektiğini tembihliyordu.</p>
			<p class="Baslik_2" id="_idParaDest-65">Ruhun Zaferi</p>
			<p class="__Paragraf">“<span class="italik_E">Başarılar insanı şımartmamalı. Allah Resûlü’nün, Mekke’yi fethedip şehre girerken büründüğü mahviyet hepimize hüsn-ü misal olmalı. Peygamber Efendimiz, tabiatının bir derinliği olan tevazudan dolayı, biniti üzerinde o denli iki büklüm idi ki neredeyse başı, bindiği hayvanın eğer kaşına değecekti.</span>” diyen Hocaefendi, tarihten misaller vererek günümüzün idarecilerini alçakgönüllülüğe davet ediyordu.</p>
			<p class="a_Paragraf">Endülüs’ü fethettiği gün hazine dairesine girip altınları, mücevherleri görünce kendi kendine “<span class="italik_E">Tarık, dün bir köleydin. Bugün muzaffer bir komutansın. Yarın ne olacağını da ancak Allah bilir. Şımarma…</span>” diyen ve sonra gurura, çalıma girmemek için yatağını kraliyet dairesine değil ahıra serdiren Tarık ibni Ziyad’ın tevazuunu nazara veriyordu.</p>
			<p class="a_Paragraf">Kırk altı senelik saltanatında hep zirveleri tutan, dünya devletlerine “eyaletim”, “vilâyetim” nazarıyla bakan; bununla beraber, ihtişamın doruğunda olduğu bir dönemde zaferle neticelenen bir seferden dönerken, “<span class="italik_E">Nefsime biraz gurur geldi.</span>” deyip yatağının izbede serilmesini isteyen Kanuni Sultan Süleyman’ın ruh zaferini işaretliyordu.</p>
			<p class="a_Paragraf">Bir yandan bâtıl cereyanların yayılmasını önlerken, diğer taraftan da Mercidabık ve Ridaniye zaferleri gibi yüzümüzü ak eden başarılarıyla ülkeyi hilâfetin merkezi hâline getiren; seferden sonra Üsküdar’a kadar gelince, İstanbul halkının şehrayinler tertip ederek coşkuyla kendisini karşılayacaklarını duyan ve bunun üzerine, “<span class="italik_E">Lalam! Böyle bir merasim uygun düşmez! Allah alayişten razı olmaz. En iyisi biz geceyi burada geçirelim, halk uyurken sessizce Topkapı’ya girelim.</span>” diyen ve öyle de yapan Yavuz Sultan Selim’in yüksek karakterine dikkat çekiyordu.</p>
			<p class="a_Paragraf">Muhterem Hocamız büyüklerin bu hallerini “ruhun zaferi” olarak tavsif ediyor; debdebe ve ihtişam içinde kazanılan muzafferiyetlerin yanı sıra, inananların kendi iç dünyalarında da nefislerine karşı bir zafer kazanmaları gerektiğini söylüyordu. Özden uzaklaşmamak, değişip başkalaşmamak ve kötü akıbete uğramamak için bunun şart olduğunu ifade ediyordu. Elde ettiği başarıların hepsini Allah’tan bilen, şükür hisleriyle O’na daha bir derinden yönelen, nefsin arzuları rağmına kalbî-ruhî yanlarını öne çıkaran ve insanlara muamelelerinde merhametli ve mülayim olan yiğitlerin gerçek muzafferler sayılacağını belirtiyordu.</p>
			<p class="Baslik_2" id="_idParaDest-66">Dil Yarası ve Yumuşak Hitap</p>
			<p class="__Paragraf">Hocaefendi’ye göre günümüzde yapılan en büyük yanlışlardan bir diğeri de herhangi bir heyetin bütün olarak karalanmasıydı. Şöyle böyle bir tercih yapmış ve bir yere gönül vermiş insanların hepsinin birden hedefe konulması; “Uğursuzlar, beceriksizler, ülkeyi satanlar…” denilerek tümden karalanması kin, nefret ve husumet hislerini artırmaktan başka bir işe yaramazdı. Kaldı ki böyle bir genelleme pek çok masum insanın günahına girmek demekti ve bu büyük cürmü işleyen birinin o insanların umumuyla hesaplaşmadan Cennet’e girmesi mümkün değildi. Bu itibarla, bir tenkitte bulunurken, ister falan partinin taraftarlarının isterse de filan kurum elemanların tamamı hedef alınmamalı; mesele ta’mim edilerek o dairedeki insanların bütünü kötülenmemeliydi. Her topluluk ve her müessesede olduğu gibi, mesela falan partide veya askeriyede olumsuz işler yapan bazı kimseler bulunabilirdi fakat az sayıdaki şerliler yüzünden o kitleleri ve müesseseleri tümüyle karalamak zulüm olurdu.</p>
			<p class="a_Paragraf">Neylersiniz ki bahsedilen yanlışlar dün olduğu gibi bugün de yapılıyor. Siyasete yeni bir tarz katması beklenenler diğerlerinden farksız, belki daha şedit. Hâlâ diller mızrak gibi kullanılıyor; öyle ki her yanda söz düelloları duyuluyor, sanki herkes herkesle kavgalı. </p>
			<p class="a_Paragraf">Oysa dil yarası kılıç yarasından daha acıdır. Nitekim bir atasözünde “<span class="italik_E">Kılıç yarası geçer ama dil yarası geçmez!</span>” denilmiştir. Kalbleri parça parça edenler, iktidarı tutsalar ne çıkar! Mü’minlerin işi gönüllerledir; gönüllere girmenin sırlı anahtarı ise tatlı söz ve mülayim tavırdır.</p>
			<p class="a_Paragraf">Cenâb-ı Hak, Hazreti Mûsâ ve Hazreti Harun’a <span class="_aleyhisselam-_E _idGenCharOverride-1">(aleyhimesselâm)</span> hitaben, “<span class="italik_E">Ona tatlı, yumuşak bir tarzda hitap edin. Olur ki aklını başına alıp düşünür, öğüt dinler yahut hiç değilse biraz çekinir.</span>” <span class="_aleyhisselam-_E _idGenCharOverride-1">(Tâhâ, 20/44)</span> buyurarak her şeyden önce peygamberâne bir üslubu nazara vermiş; muhatap, Firavun gibi kalb ve kafası imana kapalı bir insan bile olsa, yine de hak ve hakikati “kavl-i leyyin” ile anlatmak gerektiğine işaret etmiştir.</p>
			<p class="a_Paragraf">Gâfir de denilen Mü’min Sûresi’nde, Hazreti Mûsâ’nın tebliğine inanıp imanını uzun süre gizlemiş olan üst düzey devlet yetkilisi (bazı rivayetlerde ordu komutanı) anlatılmaktadır. Bu zat, “Sizler Mûsâ’nın dürüst olduğunu bildiğiniz hâlde onu yalancılıkla itham ediyorsunuz. Bu iki zıt vasıf bir arada bulunamaz. İnsanlara bile yalan söylemeyen biri, hiç Allah adına yalan uydurur mu? ‘O, beni size elçi olarak gönderip şöyle şöyle dedi.’ iddiasıyla en müthiş, en tehlikeli yalanı söyler mi?” diyerek Hazreti Mûsâ’yı savunmuştur. Demek ki Hazreti Mûsâ o güzel üslubuyla Firavun’un en yakınındaki insanlara bile tesir etmiştir. Her devirde bir kısım kimseler inatçılık yapsalar bile tatlı dil, temiz sineler üzerinde etkisini her zaman göstermiştir.</p>
			<p class="a_Paragraf">Öyledir; gönüller arası iç içe uzayıp giden pek çok gizli yollar vardır. Bu yolların farkında olmak ve gönül dilinden anlamaya çalışmak lazımdır. İnsanî melekeleri gelişmiş uyumlu mizaçlar ve evrensel değerlere saygılı gönüller, kendi inanç ve telakkilerini sürtüşmeden, kavga etmeden ve birbirini kötülemeden seslendirirler. Onlar farklı renk, şekil, kültür, düşünce ve kanaatleri birer zenginlik unsuru olarak görürler. Böyle engin vicdanlı insanlar, mülayim halleri ve tatlı dilleriyle kılıçlarla yapılamayan fetihleri gerçekleştirir ve gönüllere girip bir dünya dost edinirler.</p>
			<p class="a_Paragraf">İşte muhterem Fethullah Gülen Hocaefendi, siyaset meydanının böyle bir gönül diline muhtaç olduğunu ve üslup güzelliğinin lüzumunu sürekli dile getirdi. Hatta bir defasında şunları söyledi:</p>
			<p class="a_Paragraf">“<span class="italik_E">Keşke siyaset âlemine de gönül dili hâkim olsa. Keşke CHP’liler deseler ki ‘Türkiye’de şu kriz, şu kriz, şu kriz var ama biz vifak ve ittifakı sağlayamadığımızdan ve iktidarla uyum yolları aramadığımızdan dolayı, ihtimal Allah bizim yüzümüzden bu krizleri yaşatıyor.’ Keşke MHP’liler deseler ki ‘İnsan her yanıyla kötü olmaz ya, herkesin bazı iyi yanları da vardır. Biz en azından bazı meselelerde bir kısım fasl-ı müşterekler bularak, bunlara ‘eyvallah’ desek ne olurdu. Bazı olumsuz şeyler bizim yüzümüzden de olmuş olabilir; bir dönemde bazı yanlışlıklar yapmış olabiliriz; belki şimdi de bir kısım yanlışlıklar yapıyoruzdur.’ Keşke Ak Partililer de idarede bulunduklarından dolayı, Hazreti Ömer efendimiz gibi düşünse; ‘Yağmur yağmıyorsa, bizim yüzümüzden yağmıyor; laleler bizim yüzümüzden bitmiyor, dağınık hâlimizin böyle sürüp gitmesi ve perişanlığımızın devam etmesi bizim yüzümüzden oluyor.’ deseler. Evet, keşke siyaset âleminde de herkes, sürekli atf-ı cürümlerde bulunacağına, nispeti makul olmayan şeyleri bile insanlara nispet edeceğine ve hep karşısındakine cevap yetiştirme gayretiyle oturup kalkacağına, biraz da kendi muhasebesini yapsa ve bir kere de gönül dilini kullanmaya çalışsa!..</span>”</p>
			<p class="a_Paragraf">Bir kere daha heyhat!</p>
			<p class="a_Paragraf">Hırçınlık siyaset tarzı olarak seçildi. Diller her geçen gün sivriltildi. Belki bu sayede saflar biraz sıklaştırıldı ve bir miktar oy kazanıldı ama millet fertleri birbirine düşman hâle getirildi. Toplum tamamen kutuplaştırıldı ve nefret yaygınlaştırıldı. </p>
			<p class="a_Paragraf">Gönül dili… Başka bir bahara kaldı.</p>
		</div>
	</body>
</html>