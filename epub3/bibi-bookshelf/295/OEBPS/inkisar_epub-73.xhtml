<html xmlns="http://www.w3.org/1999/xhtml">
	<head>
		<title>inkisar_epub-73</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-262">Partili Kardeşime</p>
			<p class="ilk_harf_E"><span class="_idGenDropcap-2">S</span>en şu son dönemin en büyük mağduru sayılırsın; en müthiş kayıpla karşı karşıyasın…</p>
			<p class="__Paragraf">Mazlumlar geçici bir süre acı çeker, belki bir kısım dünyevî imkânlardan mahrum kalır fakat sonunda Cennet nimetlerini, Hak rızasını ve Rıdvan’ı kazanırlar.</p>
			<p class="a_Paragraf">Zalimler, zaten adım adım kötü sonlarına yürüyorlardı. Öteleri hesaba katmıyor, çalıp çırpıyor, haramîlik yapıyorlardı. Ahirete yürekten inansalardı, bari onca zulmün vebalini yüklenmezlerdi. Onların hayatında büyük bir değişiklik olmadı; belki iç yüzlerini açık edip çirkefleştiler ama aslında dün olduğu gibi bugün de feci akıbetlerini hazırlamakla meşguller.</p>
			<p class="Baslik_2" id="_idParaDest-263">Sen Bu Değilsin!</p>
			<p class="a_Paragraf">Seni o talihsiz güruhla aynı teraziye koyamam, bütünüyle onlarla bir sayamam.</p>
			<p class="a_Paragraf">Onlar, güç, kuvvet ve iktidarı her şey gören oligarşik bir kadro, tiran bozması müstebitlerin izinde giden acımasız bir grup, birbirini gayrimeşru bataklığına sürüklemiş bahtsız bir ekip.</p>
			<p class="a_Paragraf">Fakat seni tanırım; aynı safta kıldığımız namazlardan, beraber oturduğumuz okul sıralarından, ortak acılar için döktüğümüz gözyaşlarından tanırım. </p>
			<p class="a_Paragraf">Teşkilatın yüzde doksanını sen oluşturuyorsun. Gayen, inancın ve ahiret hesabına beklentilerinle yüzde onluk o nasipsizlerden ayrılıyorsun.</p>
			<p class="a_Paragraf">Allah aşkına kardeşim, sen ne yapıyorsun?</p>
			<p class="a_Paragraf">Hizmet’i ve gönüllülerini sevmiyor olabilirsin lakin sen sırf bir taraftarlık sevkiyle zulme destek veriyor, zalime yahşi çekiyorsun.</p>
			<p class="a_Paragraf">Dün duasını almak için can attığın Fethullah Gülen Hocaefendi, İslâm’a “paralel bir din” kurmakla suçlanıyor, hakkında “yalancı peygamber, sahte veli, âlim müsveddesi” deniyor; sen bunları gülerek dinliyor, belki tasdik ediyorsun.</p>
			<p class="a_Paragraf">Camia’ya “haşhaşi, ajan, sülük” türünden hakaretlerin onlarcası reva görülüyor; sen alkışlıyorsun.</p>
			<p class="a_Paragraf">Neyi ve niçin alkışladığını bilmeden; o el çırpmanın ne manaya geldiğini düşünmeden ve bu fiilinin yarın başına neler açacağını hesaba katmadan alkışlıyorsun.</p>
			<p class="a_Paragraf">Mevlâ hatırına söyle bana; dün güzel bir mü’min idin, sen hâlâ ahirete inanıyor musun?</p>
			<p class="a_Paragraf">Kızma lütfen, madem imanına söz ettirmiyorsun; yalan ve iftiralara nasıl ortak oluyorsun?</p>
			<p class="a_Paragraf">Suizan, gıybet, kezib, bühtan ve hele tekfir günahlarının cezalarını bilmiyor musun?</p>
			<p class="a_Paragraf">Bu süreç mazlumu arındırıyor, zalimin sonunu hızlandırıyor ama seni bambaşka bir kulvara atıyor, anlamıyor musun?  </p>
			<p class="a_Paragraf">Yapma kardeşim, niçin göz göre göre ateşe koşuyorsun!</p>
			<p class="Baslik_2" id="_idParaDest-264">Zalimlere Tezahüratın Akıbeti</p>
			<p class="__Paragraf">Cenâb-ı Hak, istikâmeti emrettikten sonra buyuruyor ki:</p>
			<p class="arabic_ortali_E" dir="rtl" xml:lang="ar-SA">وَلاَ تَرْكَنُوا إِلَى الَّذِينَ ظَلَمُوا فَتَمَسَّكُمُ النَّارُ وَمَا لَكُمْ مِنْ دُونِ اللّٰهِ مِنْ أَوْلِيَاءَ ثُمَّ لاَ تُنْصَرُونَ</p>
			<p class="a_Paragraf">“<span class="italik_E">Sakın zulmedenlere eğilim göstermeyin, sempati duymayın. Yoksa size ateş dokunur. Aslında sizin Allah’tan başka yardımcınız yoktur. Sonra O’ndan da yardım görmezsiniz.</span>” <span class="_aleyhisselam-_E _idGenCharOverride-1">(Hûd, 11/113)</span></p>
			<p class="a_Paragraf">Haramlara el uzatmak zulümdür.</p>
			<p class="a_Paragraf">Fuhşa girmek, münkerâta açık durmak, mut’a gibi çeşitli perdelerin gölgesinde bohemce yaşamak zulümdür.</p>
			<p class="a_Paragraf">Halkın hukukuna tecavüz etmek, milletin malını hortumlamak ve haram-helâl tanımamak zulümdür.</p>
			<p class="a_Paragraf">Fesada sebebiyet vermek, fitne çıkarmak, iftira, gıybet ve tezvirde bulunmak zulümdür.</p>
			<p class="a_Paragraf">Dine hizmet edenlere karşı tavır almak, düşmanlık veya çekememezlik mülâhazasıyla onlarla uğraşmak zulümdür.</p>
			<p class="a_Paragraf">Hasetle oturup kalkmak, yalan söylemek, sözünden dönmek ve emanete hıyanet etmek zulümdür.</p>
			<p class="a_Paragraf">Hakikatleri görmezden gelmek, adil görünüp adaletsiz davranmak, haktan söz edip haksızlık yapmak ve idareyi insanların sırtından geçinmeye vesile kılmak zulümdür.</p>
			<p class="a_Paragraf">Dini ve diyaneti şahsî, siyasî çıkarlara vasıta yapmak; mukaddesatı dünyevî hedeflere ulaşma yolunda kullanmak ve dinî değerlerle dünyevîlik arkasında koşmak zulümdür.</p>
			<p class="a_Paragraf">Yolsuzlukları örtmek için masum insanları karalamak; Ramazan, sahur, Kadir gecesi demeden evleri basıp suçsuz mü’minleri tutuklamak; sahte belge ve düzmece mahkemelerle cürümler uydurmak katmerli zulümdür.</p>
			<p class="a_Paragraf">Allah Teâlâ, zulmü yasakladığı gibi, zalime meyletmeyi de yasaklamış; bunları, Cehennem ateşine sürükleyen sebepler olarak anlatmıştır.</p>
			<p class="a_Paragraf">Bediüzzaman Hazretleri’nin yaklaşımıyla, zikrettiğim ayet-i kerime, zulme değil yalnız âlet ve taraftar olanı, belki ona ednâ bir meyil göstereni dahi dehşetle ve şiddetle tehdit etmektedir. Çünkü küfre rıza göstermek küfür olduğu gibi, zulme rıza da zulümdür.</p>
			<p class="a_Paragraf">Şu hâlde, bütün bu cinayetleri işleyen şakileri nasıl alkışlayabiliyorsun? O el çırpmalarınla onların kötülüklerini onayladığının ve cürümlerine ortak olduğunun farkında değil misin?</p>
			<p class="Baslik_2" id="_idParaDest-265">Yarıp Kalblerimize mi Baktın?</p>
			<p class="__Paragraf">Kardeşim,</p>
			<p class="a_Paragraf">Politikacı değilim ki bu sözlerimle oy üteyim!</p>
			<p class="a_Paragraf">Hizmet’in sahibi Allah’tır, O hem Ganî hem de Mugnî’dir; arz-ı hâcetimiz O’nadır.</p>
			<p class="a_Paragraf">Şu hâlde burs, himmet, kurban, abone de talep etmiyorum senden. </p>
			<p class="a_Paragraf">Bir mü’min olarak vazife addediyor ve sana bir hususu hatırlatmak istiyorum.</p>
			<p class="a_Paragraf">Biricik sermayem imanımdır. Şeytanın oyununa gelip onu zedelenmekten ya da iblise çaldırmaktan ödüm kopar.</p>
			<p class="a_Paragraf">Allah’tan her zaman af ve afiyet dilerim fakat şayet Rabbim bir kısım nimetlerini alacaksa, bütün varlığımı vermeye amade bulunsam da imansızlığa razı olamam. Ona zarar dokundurmaktan çok korkar; ahirete imansız gitmekten endişe duyarım. Bu havf ile imanımı hep Allah’a emanet eder, “Rabbim bunu ben koruyamayabilirim, onun hâmî ve hafîzi Sen ol!” derim. </p>
			<p class="a_Paragraf">Biliyorsun; inananlar olarak hayat boyu dikkat etmemiz gereken itikadî ve amelî birtakım hükümler vardır; bunların bazıları müslümanı mürted ve kâfir kılacak mahiyettedir. Bu hükümler eserlerde detaylıca anlatılmış; kişiyi küfre düşüren ve onun dinden çıkmasına sebep teşkil eden sözlere “elfâz-ı küfür”, aynı akıbeti netice veren fiillere de “ef’âl-i küfür” denmiştir. </p>
			<p class="a_Paragraf">Bak, bu cümleden olarak, Allah Resûlü <span class="_aleyhisselam-_E _idGenCharOverride-1">(sallallahu aleyhi ve sellem)</span> ne buyuruyor: “<span class="italik_E">Kim kardeşine kâfir derse, ikisinden biri mutlaka kâfir olmuştur. Eğer itham edilen kâfir değilse, küfür itham edene döner.</span>” <span class="_aleyhisselam-_E _idGenCharOverride-1">(Buhârî, Edeb, 73; Müslim, Îmân, 26)</span></p>
			<p class="a_Paragraf">Bu hadis, imanın vaat ettiklerini ve imansız gitmenin ne demek olduğu bilen bir insanı, titretmeli değil mi?</p>
			<p class="a_Paragraf">Üsame ibni Zeyd Hazretleri, cihad meydanında düşmanıyla mücadele ederken tam öldüreceği esnada hasmı kelime-i şehadeti söyler. Hazreti Üsame, adamın içinden gelerek değil de kılıç korkusuyla şehadet getirdiğini düşünerek onu öldürür. Hadiseden haberdar olan Rehber-i Ekmel <span class="_aleyhisselam-_E _idGenCharOverride-1">(sallallahu aleyhi ve sellem)</span> Efendimiz, Hazreti Üsame’yi huzuruna çağırır; defalarca “Yarıp kalbine mi baktın?” der. Hazreti Üsame, öyle itap görür ki “Keşke şu ana dek Müslüman olmasaydım.” diyecek kadar üzülür yani “Keşke bu hâdiseden sonra Müslüman olsaydım da Efendimin bu itabına maruz kalmasaydım.” diye düşünür.</p>
			<p class="a_Paragraf">Bu ibretlik vakıa, sana, bana, bütün mü’minlere bir tenbih sayılmaz mı? </p>
			<p class="a_Paragraf">O gün din yeni teşekkül ediyor ve sahabe henüz yetişiyordu; Hazreti Üsame’nin bazı esaslardan haberdar olmaması ve meselenin temel esprisini bilememesi normaldi fakat artık din tamamlanmış ve kemale erdirilmiş, her hüküm eksiksiz bildirilmiştir. Bilmemek bir mazeret olmaktan çıkmıştır.</p>
			<p class="a_Paragraf">Emin ol, imanıma zarar dokundurma korkusundan dolayı, ben bir insanın açık küfrünü görsem ona yine “kâfir” diyemem, dilim dönmez, söyleyemem. “Belki yanlış görmüş, yanlış duymuş, yanlış anlamışımdır!” düşüncesiyle kendi gözümü, kulağımı ve idrakimi yalanlarım ama kimseyi tekfir edemem.</p>
			<p class="Baslik_2" id="_idParaDest-266">Gel, müflislerden olma!</p>
			<p class="__Paragraf">Kardeşim, </p>
			<p class="a_Paragraf">Dile getirdiğim bu hassasiyet bir fazilet değildir; Müslümanlığın asgari gereğidir. </p>
			<p class="a_Paragraf">Hâl böyleyken, “sahte peygamber” iftiralarını alkışlaman hangi cesaretledir? </p>
			<p class="a_Paragraf">Bilmez misin, nebi olmayan birinin peygamberlik iddiasında bulunduğunu söylemek onu tekfir etmeye eştir!</p>
			<p class="a_Paragraf">Ya milyonlarca gönüllüsü bulunan bir Camia hakkındaki en çirkin sözleri tempo tutarak tasdiklemen nasıl bir cürettir?</p>
			<p class="a_Paragraf">Haberin yok mu; gıybet, iftira, bühtan, töhmet ve benzeri cürümler, bir şahıs değil de bir cemaat hakkında işlenirse, söz konusu cemaatin tek tek bütün fertlerinden helallik alınmadıkça bu günahlar affedilmez ve böyle bir günahı işleyen insan, hepsinin vebalini ödemeden Cennet yüzü göremez!</p>
			<p class="a_Paragraf">Rica ederim, sen Hocaefendi’nin genellemeci bir üslupla konuştuğunu hiç duydun mu? </p>
			<p class="a_Paragraf">Lütfen, bir kerecik olsun, algı operasyonunu bir kenara bırak; istediğin herhangi bir sohbeti başkalarının yorumlarıyla değil, kendi akıl, mantık ve vicdanınla bizzat değerlendir. Siyasî sahadakilerin toptan ademe mahkûm edilmediklerini görecek, yalnızca haramîlik yapanların -şahıslarının da değil çirkin söz ve fiillerinin- tenkit edildiğine şahit olacaksın.</p>
			<p class="a_Paragraf">Erdoğan, o sivri diliyle “ablalar, ablalar” deyip durdu miting meydanlarında fakat Camia, partinin diğer birimlerindeki dostlara saygılı davrandığı gibi kadın kollarındaki insanları da hep aziz bildi ve hiçbirine leke kondurmadı. </p>
			<p class="a_Paragraf">Bunlar senin için bir mana ifade etmiyor mu?</p>
			<p class="a_Paragraf">Muradımın seni eleştirmek olmadığını ve suçlamak kasdı taşımadığımı daha evvel ifade ettim. Sana üzülüyorum kardeşim. Bir feyiz ve bereket kaynağından koparılmana üzülüyorum. Körü körüne bir tarafgirlik yüzünden ötede müflislerden olacağına dair kaygılanıyor ve hüzünleniyorum.</p>
			<p class="a_Paragraf">Malumundur; Allah Resûlü<span class="_aleyhisselam-_E _idGenCharOverride-1"> (aleyhissalâtü vesselam)</span> ashabına “Müflis kimdir?” diye sorar. Ashâb-ı Kirâm, müflisin bilinen manasını söyler; “Sermayesini kaybetmiş, varını yoğunu yitirmiş, maddi imkânları elinden gitmiş kişidir.” derler. Resûlullah Efendimiz, asıl iflasın ne olduğuna işaret buyurarak hakiki müflisi anlatır: “Bir insan namaz, oruç, zekât ve hac gibi ibadetlerden elde ettiği sevaplarla hesap meydanına getirilir. Hatırı sayılır hasenatı vardır ama onların yanı sıra birine bağırmış, öbürüne küfretmiş, diğerine vurmuş, berikinin malını yemiş, başkasına iftira atmıştır. Günahına girdiği kimselerin haklarını ödemek için kendi namazının, orucunun, zekâtının, haccının sevabından hepsine taksim edilir. Bu suretle borçlarını ödemeye çalışır fakat amel defterindeki hasenatı biter de borcu bitmez. Bu sefer, hakkına girdiği kimselerin veballerini üzerine alır ve tepe taklak Cehennem’e yuvarlanır!” Efendimiz, böyle anlatıp “İşte, gerçek müflis budur!” buyurur. </p>
			<p class="Baslik_2" id="_idParaDest-267">Ya Dediğin Gibi Değilse!</p>
			<p class="__Paragraf">Görüyorsun değil mi sayıp sövmenin, suizan ve gıybetin, yalan ve iftiranın encamını? </p>
			<p class="a_Paragraf">Zulme tarafgirliğinle bize zararın bir ise kendine ziyanın bindir idrak edemiyor musun?</p>
			<p class="a_Paragraf">Bir yönüyle bizim ahiret selametimiz için çalışıyorsun; sürekli günahımızı alıyor ve vebal yükümüzü azaltıyorsun lakin kendini telafisi olmayan bir iflasa sürüklüyorsun.</p>
			<p class="a_Paragraf">Hamd olsun, Müslümanız; “Lâ ilâhe illallah Muhammedün Resûlullah” işte ikrarımız! </p>
			<p class="a_Paragraf">Yemin olsun, ülkemiz ve milletimizin aleyhine tek bir işin içinde yer almadık; vatanımıza sadığız. </p>
			<p class="a_Paragraf">Allah şahit olsun, Hocaefendi’nin Hak rızasından başka bir gayesi bulunmadı; Hizmet erleri i’lâ-yı kelimetullah haricinde bir sevdaya tutulmadı; davamıza bağlıyız. </p>
			<p class="a_Paragraf">Biliyorum, bu yazdıklarımın ve şu son ikrarımın önyargılı insanlar katında zerre kadar kıymeti olmayacak fakat zaten ben sana sesleniyorum kardeşim. Hâlâ vicdan ve insaf taşıdığın inancıyla sana hitap ediyorum.</p>
			<p class="a_Paragraf">Son olarak şunu hatırlamanı diliyorum:</p>
			<p class="a_Paragraf">Hazreti Ali (bazı kaynaklara göre İmam-ı Azam Ebu Hanife Hazretleri) her şeyin zamanla olup bittiğini iddia eden, âlemin ezelî ve ebedî olduğunu söyleyen ve âhirete inanmayan “Dehriyyûn” isimli münkir fırkaya karşı şöyle der: </p>
			<p class="a_Paragraf">“<span class="italik_E">Siz diyorsunuz ki Cennet yok, öbür âlem yok, ebedî saadet yok; ben de diyorum ki bu inkâr ettiklerinizin hepsi var. Şimdi iş benim dediğim gibi ise siz ne kaybettiğinizin farkında mısınız? Farz edelim ki sizin dediğiniz doğru olsun. Ben ne kaybederim ki? Sadece hayatımı disiplin içinde geçirmiş olurum.</span>”</p>
			<p class="a_Paragraf">Haydar-ı Kerrâr’ın üslubuyla, bir kere daha soruyorum:</p>
			<p class="a_Paragraf">Hocaefendi ve Hizmet gönüllüleri senin dediğin gibi değilse -ki bütün ruhumla Hocamızın ve adanmışların Allah rızasından başka bir maksat gözetmediklerine şahitlik ederim- zalime meylederek, zulme ortak olarak, gıybet, hakaret ve iftirada bulunarak ahiretini nasıl kararttığının farkında mısın?</p>
		</div>
	</body>
</html>