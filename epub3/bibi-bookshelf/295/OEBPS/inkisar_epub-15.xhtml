<html xmlns="http://www.w3.org/1999/xhtml">
	<head>
		<title>inkisar_epub-15</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-52">Her Yerde “The Cemaat”</p>
			<p class="ilk_harf_E"><span class="_idGenDropcap-2">1</span>2 Eylül Referandumu umumi manada bir rahatlamaya vesile olmuştu fakat Hizmet Camiası’nın toplumsal hayattaki yeri, politikaya tesirleri ve devlet işlerindeki etkinliği referandumdan sonra gündemi daha da meşgul etmeye başlamıştı.</p>
			<p class="a_Paragraf">Zaten Ergenekon örgütü kapsamında yapılan soruşturmalar, hazırlanan iddianameler ve açılan davalardan rahatsızlık duyan kesimler iktidarla beraber Camia’ya diş bilemekteydi. Hükûmeti devirme planları ve darbe girişimlerini inceleyen <span class="italik_E">Sarıkız</span>, <span class="italik_E">Ayışığı</span>, <span class="italik_E">Yakamoz</span>, <span class="italik_E">Eldiven</span> ve <span class="italik_E">Balyoz</span> davalarının başladığı günden itibaren Hizmet’e yönelik saldırılar her geçen gün artmaktaydı. Referandumda “evet” çıkmasını büyük bir yenilgi olarak gören vesayetçiler, bir öfke ve telaşla hücumlarına hız vermiş; özellikle dindarlara karşı mesafeli duran ve önyargılı olan kesimleri tahrik etmeye koyulmuşlardı. “<span class="italik_E">Cemaat her yeri kuşattı. Emniyeti ve yargıyı bütünüyle ele geçiriyor. Hatta tüm sahaları tutup kapatıyor, diğer İslâmî cemaatlere bile alan bırakmıyor. Bu işin sonu nereye varacak böyle?</span>” Bu şüphe şayiası, belli medya organları tarafından sürekli işleniyor; yalan ve iftiralarla büyütülüp yaygınlaştırılıyor ve Hizmet’i tasvip eden insanlara bile “acaba” dedirtecek bir mahiyete büründürülüyordu.</p>
			<p class="a_Paragraf">Halbuki, Hizmet hareketi hakkında daha önce de benzer suçlamalar yapılmış; sansasyonel iddialar ortaya atılmış hatta davalar açılmıştı. Mesela Ankara 2 No’lu Devlet Güvenlik Mahkemesi’nde başlayan “Fethullah Gülen Davası” tam sekiz sene sürmüş; her biri onlarca yalan ve iftiranın gündeme gelmesine sebep olan onca duruşmanın ardından mahkeme oybirliğiyle beraat kararı vermişti. Üst yargı da beraat kararını oybirliğiyle onamıştı. Buna rağmen, aynı iddialar ısıtılıp ısıtılıp medya yoluyla servis ediliyordu.</p>
			<p class="Baslik_2" id="_idParaDest-53">Fethullahçı Örgütlenme (!)</p>
			<p class="__Paragraf">Diyalogun, herkese saygı ve sevginin temsilcisi olmuş, dünyanın (o zaman itibariyle) yüz yirmi ülkesinde eşsiz fedakârlıklar ortaya koymuş insanlar, -onca güzel hizmetleri görmezden gelinerek- karanlık işler çeviren ve her taşın altından çıkan kimselermiş gibi gösteriliyordu. İnternet, gazete ve televizyonlarda haber bültenleri “Fethullahçı örgütlenme” dosyalarıyla dolduruluyordu.</p>
			<p class="a_Paragraf">Fethullah Gülen Hocaefendi, yalan ve iftiralardan rahatsızlık duyduğu kadar, belki ondan da fazla “Fethullahçı” yakıştırmalarından rahatsız oluyordu. Milletimizin bu harekete sahip çıkması illa bir şekilde tarif edilecekse, ona “Muhammedî ruhun toplumun sinesinde yeniden canlanması” denebileceğini söylüyordu. Yapılan hizmetleri, Sahabeden sonraki dönemler itibariyle, Ahmed Yesevî, Hazreti Mevlana, Yunus Emre gibi büyüklerle temsil edilen sevgi ve şefkat ruhunun bu asra uygun bir makamla yeniden seslendirilmesi ve evrensel insanî ruhun çağa göre tercümanlığı olarak tarif ediyordu. “Falancı filancı” sözlerine karşı şöyle diyordu:</p>
			<p class="a_Paragraf">“<span class="italik_E">Öteden beri herkes bilir ki heyecanlarımın dorukta olduğu dönemde bile ben ‘-cı’ya, ‘-cu’ya karşı savaş ilan ettim. Elimden gelse o ‘-cı’, ‘-cu’yu alfabeden çıkararak gömer, üzerine kayalar yerleştirir ve bir daha dirilmemeleri için elimden gelen her şeyi yaparım. Hatta biraz büyük de söylemiş olabilirim; fakat bu ‘-cı’ ve ‘-cu’ benim başımın tacı, başımı kaldırım taşı misillü ayağının altına koymaya âmâde bulunduğum Abdülkadir Geylanî ya da Muhammed Bahauddin Nakşibendî hazretleri gibi büyüklerin icadı bile olsa ben yine onu kabul edemem. Belli bir dönemde konjonktür gereği bazıları o ifadeleri kullanmış olabilir fakat bunu onların kendi zamanlarının lazımı olarak gördüklerine inanıyorum. Dolayısıyla ‘Fethullahçı’ gibi yakıştırmalar yapılmasını ve o türlü mülahazalara sapılmasını doğru bulmuyor, kınıyorum.</span>”</p>
			<p class="a_Paragraf">Muhterem Hocaefendi, bu harekete gönül veren insanların, şucu bucu oldukları için değil, gördükleri Kur’ânî mantığa ve yapılan işlerin makuliyetine inandıklarından dolayı her türlü fedakârlığa katlanarak vatana, millete ve insanlığa hizmet ettiklerini vurguluyordu. Bu hareketin sırrının, -cami cemaatinin namaz için bir araya gelmesindeki tabiilik gibi- işin mantıkîliğinde ve makuliyetinde aranması gerektiğini belirtiyordu. </p>
			<p class="a_Paragraf">Gerçekten, o gün 120 küsur ülkeden Türkçe Olimpiyatları’na iştirak ediliyordu fakat en azından bir ya da birkaç kültür lokali ve lisan kursuyla hizmet edilen yerler de sayılacak olursa, belki 160 ülkede adanmış ruhlar ülkemizi temsil ediyorlardı. Merhum Bülent Ecevit, “<span class="italik_E">Devlet-i Aliyye çok güçlü olduğu dönemde bile bu ölçüde açılmaya muvaffak olamadı!</span>” demişti. Dahası dünyanın dört bir yanında açılan o müesseseler ve yapılan onca hizmetler, Anadolu insanının çok sınırlı imkânlarıyla gerçekleştiriliyordu. Şayet bu insanlar, işin makuliyetine inanmasalar ve bu makuliyet etrafında toplanmasalar, büyük devletlerin bile üstesinden gelemeyecekleri bu işlerin altına girerler miydi? Bu açıdan, makuliyette benimsenmiş bir iş, falana filana nispet edilemezdi. Hatta Hocaefendi’ye göre bu hizmetlerin belli şahıslara mal edilmesi şirk sayılırdı ve günahtı. Hizmet’e gönül vermiş insanların bir kısım devlet dairelerinde de bulunmaları ise milletin bir parçası olmalarının tabii neticesiydi ve katiyen örgütlenme ile izah edilemezdi:</p>
			<p class="a_Paragraf">“<span class="italik_E">Ben sadece belli insanlara ve gizli kapaklı değil, herkese ve herkesin duyacağı şekilde, ‘Elinizdeki imkânları sonuna kadar kullanın ve dünyanın dört bir yanına açılın, okullar açın; dört okulun olduğu yerde dört tane daha açın, hendesî genişleyin. Ruhunuzun ilhamlarını muhtaç gönüllere boşaltın.’ diyorum. Bu çağrıyı makul bulan kimseler, ellerindeki imkânlarla insanlığa faydalı olmaya çalışıyorlar. Sözlerime değer verenler, emniyet teşkilatı içinde de mülkiyede de olabilir. Ben bilemem ki onları. Ben burada (Pensilvanya’da) yaşıyorum ve söylediğim şeyleri de herkesin duyup bileceği şekilde söylüyorum. Gazeteye ilan mı vermeliyim; ‘Bana sempati duyanlar, zinhar sempati duymasınlar; yoksa iki elim Allah’ın huzurunda onların yakasında olsun’ mu demeliyim? Bu açıdan, meselenin -cı, -cu ile hiç alâkası yok. Bazı kimseler size sempati duyabilirler; bu emniyette de olabilir, mülkiyede de olabilir, adliyede de olabilir, dünyanın başka yerlerinde de olabilir. İnsanlar işin makuliyetine gönül veriyorlarsa, meseleyi başka yerde aramamak, -cı’ya -cu’ya bağlamamak lazım.</span>”</p>
			<p class="Baslik_2" id="_idParaDest-54">Dokunan Yanıyor!</p>
			<p class="__Paragraf">Hocaefendi, “devlete sızıyorlar” şeklindeki çirkin lafların ve kasıtlı söylentilerin perde arkasını da şu sözleriyle deşifre ediyordu:</p>
			<p class="a_Paragraf">“<span class="italik_E">Ben öz be öz Anadolu çocuğuyum. Bir insanın, kendi millet fertlerini yine kendi memleketindeki bazı müesseselere girmeleri için teşvik etmesine sızma denmez. Teşvik edilen insanlar da o müesseseler de bu ülkeye ait. Kastedilen manadaki sızmayı belli bir dönemde bu milletten olmayanlar yaptılar. Evet, bir milletin ferdi, kendi milleti için var olan müesseselere sızmaz; hakkıdır, girer oraya; mülkiyeye de girer adliyeye de istihbarata da girer hariciyeye de. Unutulmamalıdır ki kadrolaşma, sızma, çoğalma türünden iddiaları ortaya atanlar ve bunlarla vazifeperver insanları sindirmeye çalışanlar, hemen her devirde bu iftiralarının arkasına saklanarak ve hedef şaşırtarak kendi felsefeleri adına belli yerlere sızmış, kadrolaşmış ve çoğalmış kimselerdir.</span>”</p>
			<p class="a_Paragraf">Şüphesiz, bühtanlar hedef şaşırtma gayesine matuftu. İmtiyazlı konumlarını kaybetmek istemeyen statükocu zümreler, Türkiye’nin gerçek demokrasiye kavuşması ve tam bir hukuk devleti olması sürecine büyük destek veren Camia’yı karalamaya çalışıyorlardı. Vesayet sistemini korumak isteyen bu çevreler, her çirkin hadisenin fâili olarak Cemaat’i gösteriyor; vatana ve millete hizmet etmekten başka muradı olmayan insanları bir kısım iftira ve şantajlarla sindirmeye gayret ediyorlardı. “Dokunan yanıyor!” diyerek gerçeklerin üzerine yine Cemaat perdesi örtmeye ve bu suretle kendi cürümlerini gizlemeye çabalıyorlardı. Olaylar öyle trajikomik bir hâl almıştı ki evde vazoyu kıran çocuğun Camia’yı işaretleyip “Anneciğim, ben değil o yaptı!” demesi karikatürlere mevzu olmuştu. </p>
			<p class="a_Paragraf">Aslında, “<span class="italik_E">Her taşın altında ‘The Cemaat’ mi var?</span>” adlı kitabının tanıtımında konuşan Nazlı Ilıcak Hanımefendi’nin şu sözü meseleyi özetliyordu: “<span class="italik_E">Cemaate dokunan yanmıyor, yanan cemaati mazeret olarak gösteriyor. Ben bundan kesinkes eminim, hiç tereddüdüm yok.</span>”</p>
		</div>
	</body>
</html>