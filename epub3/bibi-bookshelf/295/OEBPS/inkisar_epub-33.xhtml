<html xmlns="http://www.w3.org/1999/xhtml">
	<head>
		<title>inkisar_epub-33</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-114">Ayıp olmasa, <br/>“Ayıp oluyor!” diyeceğim</p>
			<p class="Tarihler_E">23 Kasım 2013</p>
			<p class="ilk_harf_E"><span class="_idGenDropcap-2">E</span>vvela, milyonların hukukunu barındıran mevzularda “sözcü” gibi görünmekten Allah’a sığınıyor; maksadı aşan bir ifadeyle arkadaşlarımı mahcup etme ihtimaliyle titriyorum.</p>
			<p class="a_Paragraf">Hazreti Ömer Efendimiz’e isnad edilen “<span class="italik_E">Çok konuşanın hata ve sürçmeleri (sakatâtı) çok olur.</span>”<span class="italik_E"> </span>sözü hep zihnimde.</p>
			<p class="a_Paragraf">Dahası hak ve hakikatlere gücümün yettiğince tercüman olayım derken “cedel” insanı kesilmekten de endişe duyuyorum.</p>
			<p class="a_Paragraf">Zira cedel çok şeni’ bir iştir; ona sarılanlar, ilzam edilseler de hep o devrilmiş düşüncelerini ikame etmeye çalışır; karşı tarafın (!) beyanlarına, mütalaalarına asla hakk-ı hayat tanımaz ve hep bir fanatik gibi davranırlar. Problemin çözümüne katkıda bulunmaktan daha ziyade, bütün himmetlerini diğer insanların konuşmalarından süzüp elde ettikleri mülâhazalarla ortaya farklı kombinezonlar koyup kendilerini ifade etmeye, güya maharet göstermeye ve böylece birilerinden alkış toplamaya sarf ederler.</p>
			<p class="a_Paragraf">Mâruf-i Kerhî Hazretleri der ki: “<span class="italik_E">Cenâb-ı Hak bir kul hakkında hayır murad ettiğinde onun için amel kapısını açar ve cedel kapısını kapatır; şer murad ettiğinde ise amel kapısını kapatır ve cedel kapısını açar.</span>”</p>
			<p class="a_Paragraf">Dilbazlık yapmak suretiyle ve kelime oyunlarıyla bâtılı hak gösterme gayreti ve hakikatleri ters yüz etme cehdi olan cedelden de Allah’a sığınıyorum.</p>
			<p class="a_Paragraf">Hem bu endişelerle hem de her şeyi Cenâb-ı Hakk’ın görüp bildiği inancıyla çirkin sözlerin hâsıl ettiği hissiyatımı kalbime gömmek ve özellikle şahsî ithamlarda “sükût” hikmetine sarılmak istiyorum.</p>
			<p class="a_Paragraf">Ne var ki zaman sükût vakti değil; bugün sessiz duranların yarın çok utanacaklarına inanıyorum.</p>
			<p class="a_Paragraf">Ayrıca bir mü’minin mazarratı def ve menfaatleri celb etme hususlarında konuşması bir vecibe olduğundan bugün de bir iki hususu arz etmek diliyorum.</p>
			<p class="a_Paragraf">Kardeş internet sayfalarının çok daha güzel hizmetlerde bulunduğuna inanmakla beraber, muhterem Hocamıza mekanî yakınlığın hakkını verebilmek için biz de gayret gösteriyoruz. Bu niyetle 13 senedir Herkul sitesi vasıtasıyla hakikatlere tercüman olmaya çalışıyoruz.</p>
			<p class="a_Paragraf">Şimdiye kadar hep müstear isimlerle ya da Herkul adıyla yazıp çizdik fakat “Eğitime Darbe Planı” haberlerinden sonra, Akit Gazetesi “Darbeciye Okul Erdoğan’a Öfke” manşetiyle büyük bir haksızlık yapınca, hadisenin şahidi olarak ilk defa kendi hesabımdan bir açıklama yapma ihtiyacı hâsıl oldu.</p>
			<p class="a_Paragraf">Tavzihin akabinde yaptıkları haberden dolayı özür dilemeleri gereken arkadaşlarımız hiçbir şey yokmuş gibi konuyu saptırıp “firavun” teşbihine sarıldılar. O meselenin de aslı ortaya çıkınca bu defa iki gündür şahsımı ve Herkul sitesini hedef alan yazılar yazıyorlar. Herkul adını dillerine dolayıp akla zarar komplolar ima ediyor ve bir mü’mine yakışmayacak suizanlara sebebiyet veriyorlar.</p>
			<p class="a_Paragraf">İnternet sayfamızın ismini soran hemen herkese e-maillerle cevaplar verdik; zaman zaman açıklama metinleri de yayınladık. Zahmet edip internette arasalar ya da bir e-mail gönderseler cevaplarını alabilirlerdi. Defalarca yayınladığımız açıklama metnini genişletip neşretmeyi de düşündüm fakat belli ki maksat hakikati öğrenmek ve üzüm yemek değil, meselelerin yörüngesini değiştirmek ve bağcıyı dövmek.</p>
			<p class="a_Paragraf">Allah aşkına “eğitime darbe planı” ve “dershaneleri kapatma taslağı” ile Herkul isminin ne alâkası var da onu gündem yapıyorlar?</p>
			<p class="a_Paragraf">Büyüklerimin “<span class="italik_E">Hizmetin ruhuna karşı saldırılarda makul tavzihlerde bulunulabilir ama herkese laf yetiştirmeye bakmamalı. Arkadaşlar böyle karalamalara cevap vermekle meşgul olmasınlar; herkes karakterinin gereğini yerine getirir. Bir de öteye, verici değil alıcı olarak gitmek lazım; burada haklarımızı helal ederiz ama ötede darda kalınca ne yaparız belli değil!</span>” sözüne uyarak itham ve imalara mukabele etmeyeceğim.</p>
			<p class="a_Paragraf">Sadece şu hususu bir kere daha tavzih etmek isterim: Muhterem Hocaefendi’nin rical-i devlete mesaj göndermesi ne bir-iki aracıyla sınırlı kaldı ne de dershaneleri kapatma taslağı suçüstü edilince gerçekleşti. Meselenin bir problem hâline gelmemesi için ciddi gayret gösterildi, çok çile çekildi ve her yola başvuruldu. O teklifin son hadiseler ve baskılar üzerine yapılmış gibi gösterilmesi de bir çarpıtmadan ibarettir. Zaten -zannediyorum- bu vakitten sonra hiç kimsenin hiçbir müesseseyi teklif etme gibi bir fikri ve niyeti de kalmamıştır çünkü bu konuda da maksadın üzüm yemek olmadığı artık âşikardır.</p>
			<p class="a_Paragraf">Hâsılı, mü’min asla kin, nefret ve öfkeyle hareket etmemeli; tartışmaların en hararetli noktalarında bile olabildiğine saygılı davranmalı; kat’iyen kimseyi hafife almamalı ve hep İslâmî bir müsamaha sergilemeli. Üç beş günlük bir dünya için baş yarmamalı, göz çıkarmamalı, kem söz söylememeli ve gönül kırmamalı.</p>
			<p class="a_Paragraf">Hayır, hep böyle hareket ettiğim/ettiğimiz iddiasında değilim. Allah’tan böyle davranabilmeyi diliyorum.</p>
			<p class="a_Paragraf">Ve bu ölçülere bağlı kalmak suretiyle daha bir süre, sükût altınına nazaran gümüş değerinde de olsa, “söz” cevherine sarılmak gerektiğini düşünüyorum.</p>
		</div>
	</body>
</html>