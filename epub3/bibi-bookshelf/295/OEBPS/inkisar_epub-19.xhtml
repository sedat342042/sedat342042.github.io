<html xmlns="http://www.w3.org/1999/xhtml">
	<head>
		<title>inkisar_epub-19</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-67">Devlet, Servet, Şehvet ve İffet</p>
			<p class="ilk_harf_E"><span class="_idGenDropcap-2">“</span><span class="italik_E">Ah, katil şöhret, imansız şehvet, namert tamahkârlık! Nice ruhlar, semtinize bir kere uğramakla sararıp soldu. Nice gönüller, sizin ikliminizde hazan vurmuş gibi yaprak yaprak dökülüp gitti. Ve nice servi kâmetler, sizin şûh kahkahanızla mabetten ayrılıp, meyhaneye düştü. Evet, atmosferinize uğrayan yiğitler kılıbıklaştı, sünepeleşti; civanlar da civarınızda pîr olup gitti!</span>”</p>
			<p class="a_Paragraf">Böyle söylemişti seneler önce Fethullah Gülen Hocaefendi. Söylemişti zira şöhret, güç, kuvvet, iktidar, hâkimiyet, mal-mülk, rahat ve rehavet birer körlük sebebiydi. Bunlar yerinde nimet olmanın yanı sıra, çoğu zaman da yılan, çıyan ve akrep tabiatlı bir düşmana dönüşebilir; insanı sinsice zehirleyip eli ayağı tutmaz, gözleri hakikatleri görmez ve doğrulara hiç kulak vermez hâle düşürebilirdi.</p>
			<p class="a_Paragraf">Bu şeytanî ağlara karşı tek iksir vardı; o da iffet.</p>
			<p class="Baslik_2" id="_idParaDest-68">Çok Buutlu İffet</p>
			<p class="__Paragraf">İffet; izzet ve haysiyetle yaşama, çalıp çırpmama, haramlardan sakınma, namusunu koruma, çirkin söz ve fiillerden uzak kalma, hayâ ve edep dairesinde bulunma, doğruluktan ayrılmama ve ahlâkî değerlere bağlılık üzere yaşama gibi çok şümullü manalar ihtiva etmektedir.</p>
			<p class="a_Paragraf">İffet; Üstad Said Nursî Hazretlerinin, “<span class="italik_E">Helal dairesi geniştir, keyfe kâfi gelir. Harama girmeye hiç lüzum yoktur.</span>” şeklinde dile getirdiği üzere, dinin müsaade ettiği alanda yaşayıp gayrimeşru sahaya nazar etmeme, el uzatmama, adım atmama demektir. </p>
			<p class="a_Paragraf">İffet; insanın kendi el emeği ve alın teriyle kazandığına razı olması, başkasının malına göz dikmemesi, hasede düşmemesi, daha çok kazanma ve daha rahat yaşama hırsıyla haramlara dalmaması, hırsızlık ve rüşvete yanaşmaması, bilhassa devlet malından “hortumlama” yapmamasıdır.</p>
			<p class="a_Paragraf">İffet; müstağni davranmanın, başkalarına el açmamanın, dilencilik yapmamanın, kimseye yüzsuyu dökmemenin de bir unvanıdır.</p>
			<p class="a_Paragraf">İffet; umumî manasıyla, iradenin hakkını vererek cismanî ve behimî arzuları kontrol altına almanın, zinadan ve sefihlikten uzak durmanın adıdır.</p>
			<p class="a_Paragraf">İffet; vezirin hanımından gelen bir günah çağrısı karşısında “<span class="italik_E">Ya Rabbî! Zindan, bu kadınların beni davet ettikleri o işten daha iyidir.</span>” <span class="_aleyhisselam-_E _idGenCharOverride-1">(Yusuf, 12/33)</span> diyerek, kulluğuna toz kondurmaktansa senelerce hapiste yatmayı göze alan Hazreti Yusuf’un <span class="_aleyhisselam-_E _idGenCharOverride-1">(aleyhisselâm)</span> yiğitlik tavrıdır.</p>
			<p class="a_Paragraf">Muhterem Hocamız, şehvet, servet, devlet ve şöhret kurbanlarının çokluğunu sezdiğinden olsa gerek, son senelerde hep çocuğu uçuruma yuvarlanmak üzere olan bir annenin telaşı ve heyecanıyla iffet konusunu anlattı. Sohbet mevzuu ne olursa olsun, bir münasebet bulup bahsedilen marazlara dikkat çekti ve “İffet ya hu!” deyip inledi. </p>
			<p class="a_Paragraf">İnternete yüklediğimiz Bamteli sohbetleri için hazırladığım özetlere ve özel mahiyette tuttuğum notlara baktığımda sadece bu konuda o kadar çok tahşidat yapılmış olduğunu görüyorum ki anlatılanların çok rahatlıkla bir iki kitap edeceğini sanıyorum.</p>
			<p class="Baslik_2" id="_idParaDest-69">Bir İmtihan Unsuru: Servet</p>
			<p class="__Paragraf">Hocaefendi, bir taraftan kendini büyük görmeye sebebiyet vermesi bir taraftan da insandaki hırs duygusunu beslemesi ve “Kazan, kazan ille de kazan…” düşüncesini büyütmesi açısından servet ve imkânın bazen öldürücü bir virüse dönüşebileceğini son birkaç yılda tekrar tekrar dile getirdi.</p>
			<p class="a_Paragraf">Meşru yollarla kazanıp helal dairede harcamanın ehemmiyetini; kazancın içindeki binde bir haramın geri kalan dokuz yüz doksan dokuzu da kirletmiş olacağını; zekâtı verilmemiş bir malın da bütünüyle kirli sayıldığını anlattı.</p>
			<p class="a_Paragraf">“<span class="italik_E">Dünya bir cîfedir (leştir, pisliktir); onun talipleri ise köpeklerdir!</span>” ve “<span class="italik_E">Dünya sevgisi bütün hataların başıdır!</span>” hadis-i şeriflerini sürekli hatırlatan muhterem Hocamız, bazı tefsircilerin Kârûn’u ilk kapitalist saydıklarını, onun malla imtihanı kaybeden bir prototip olduğunu, kendi devrinde bazı kimselerin onun hazinelerine imrendiği gibi bugün de bir kısım insanların neye imrenmek gerektiğini bilemediklerini ve dolayısıyla dünyanın geçici güzelliklerine aldanıp âhiret sermayelerini burada tükettiklerini vurguladı.</p>
			<p class="a_Paragraf">Bilindiği üzere Cenâb-ı Hak, Hazreti Mûsâ’nın <span class="_aleyhisselam-_E _idGenCharOverride-1">(aleyhisselâm)</span> kavminden olan Kârun’a, hazinelerinin anahtarlarını bile güçlü kuvvetli bir topluluğun zorla taşıyabildiği büyüklükte bir servet vermiş fakat o, bu serveti kendi becerisiyle kazandığını iddia etmişti. Hakk’ın kendisine yaptığı iyilik ve ihsanlara yakışır bir şükür tavrıyla yaşayacağı yerde, kendini bencilliğin gayyalarına salıvermiş ve sahip olduğu servet u sâmânla şımarmış, böbürlenmiş, ferîh fahûr yaşamaya ve ifsada başlamıştı. Allah Teâlâ da yaptıklarının karşılığı olarak onu bütün varlığıyla beraber yerin dibine geçirmişti. Böylece Kârun, ulü’l-azm bir peygambere yakınlığın hakkını veremeyip kazanma kuşağında kaybeden ibret vesilesi, tâli’siz bir servetzede olarak tarih defterinin yaprakları arasında yerini almıştı. </p>
			<p class="a_Paragraf">İktidar, servet ve rahata düşkünlük virüslerinin birbirlerini de destekleyip durduğuna dikkat çeken Hocaefendi, “<span class="italik_E">Bazen servetten büyüklük doğar, bazen büyüklük servet hesabına kullanılır ve bazen de o büyüklük, o servet insanda rehavet hissi hâsıl eder. Bu marazlara düşmüş kimseler, bir de kalkıp ‘Bunca zaman koştuk, hizmet ettik; ‘humus’ (ganimetin beşte biri) kullanmak da bizim hakkımız!’ demek gibi şeytanî mırıltılarla gayrimeşru davranışlarına meşruiyet bahanesi aramaya çalışırlar.</span>” diyerek kahredici bir tehlikeyi nazara verdi.</p>
			<p class="a_Paragraf">Hizmetleri karşısında Allah rızasından başka beklentilere giren ve cismanî zevkler peşinde ömür süren kimselerin “<span class="italik_E">Bütün zevklerinizi dünya hayatınızda kullanıp tükettiniz, onlarla safa sürdünüz. Allah’ın verdiği o güzel ve hoş nimetleri israf edip bitirdiniz. Hakkınızı dünyada kullanıp ahirete bir şey bırakmadınız.</span>” <span class="_aleyhisselam-_E _idGenCharOverride-1">(Ahkâf, 46/20)</span> âyetinin tokadına maruz kalacaklarını belirtti.</p>
			<p class="Baslik_2" id="_idParaDest-70">Kamu Malı ve Emanete Hıyanet</p>
			<p class="__Paragraf">Bir gün Hocaefendi sohbet konusu yapıp ihtiva ettiği mesajları anlatınca ilk defa duymuş gibi hayret ve dehşetle dinlemiştim Âl-i İmrân Sûresi’nin 161. ayet-i kerimesini. Cenâb-ı Hak,“<span class="italik_E">Emanete hıyanet etmek, bir peygamberin yapacağı bir iş değildir. Her kim hıyanet edip de ganimetten veya kamuya ait hasılattan bir şey aşırır, bunu da gizlerse, kıyamet gününe o vebalini aldığı şeyler, boynuna asılı olarak gelir. Sonra her kişiye kazandığı şeylerin mükâfat veya cezası eksiksiz ödenir. Ve onlar asla haksızlığa uğratılmazlar.</span>”<span class="italik_E"> </span>buyurmaktadır bu ilahî beyanda. </p>
			<p class="a_Paragraf">Sadece ayetin mealini okumak “gulûl” belasının nasıl büyük bir felaket olduğunu anlamaya kâfi gelmeyebilir fakat bu Hak kelamının sebeb-i nüzulüne, hadislerdeki onunla ilgili misallere ve müfessirlerin yorumlarına bakıldığında insanın kanını donduracak bir tablo çıkmaktadır ortaya.</p>
			<p class="a_Paragraf">Ne demektir gulûl; nasıl bir afettir?</p>
			<p class="a_Paragraf">Gulûl; hakkı olmayan bir şeyi almak, ona el uzatmak, ondan yararlanmak; kamu malından gizli bir şey aşırmak, emanete hıyanette bulunmak ve ganimetten mal kaçırmak gibi manalara gelmektedir. Devletin imkânlarını kötüye kullanmak da bu türden bir günahtır. </p>
			<p class="a_Paragraf">Bazen bir koyun, bir tavuk, bir yumurta bazen millet hazinesine ait bir çuval para bazen liyakatsizliğe rağmen tutulan bir makam, mansıp ve paye bazen de bir tahakküm vesilesi ve balyoz indirme gereci olarak gasp edilen güç, kuvvet ve sermaye... Hak edilmeksizin sahiplenilen ve gayrimeşru yollarla ele geçirilen her imkân gulûldür ve vebaldir.</p>
			<p class="a_Paragraf">Sahih-i Buhari ve Müslim’de rivayet edildiğine göre Ebu Hureyre <span class="_aleyhisselam-_E _idGenCharOverride-1">(radıyallahu anh)</span> şunu anlatır: “Resûlullah <span class="_aleyhisselam-_E _idGenCharOverride-1">(sallallahu aleyhi ve sellem)</span> bir gün aramızda ayağa kalktı, ‘gulûl’ü zikretti, vebalinin büyüklüğünü anlattı ve şöyle dedi: “<span class="italik_E">Kıyamet gününde birinizi boynunda böğüren bir deve ile görmeyeyim. Bana gelir ve ‘Ya Resûlallah! İmdadıma yetiş!’ der. Ben, ‘Sana yardım edemem. Ben sana tebliğ etmiştim.’ derim. Kıyamet gününde birinizi, boynunda kişneyen bir at ile görmeyeyim. Bana gelir ve ‘Ya Resûlallah! İmdadıma yetiş!’ der. Ben, ‘Sana yardım edemem. Ben zamanında tebliğ etmiştim.’ derim. Kıyamet gününde birinizi, boynunda meleyen bir koyunla görmeyeyim. Bana gelir ve ‘Ya Resûlallah! İmdadıma yetiş!’ der. Ben, ‘Sana yardım edemem. Sana tebliğ etmiştim.’ derim. Kıyamet gününde birinizi, boynunda bağıran bir nefisle görmeyeyim. Bana gelir ve ‘Ya Resûlallah! İmdadıma yetiş!’ der. Ben ‘Sana yardım edemem. Sana tebliğ etmiştim.’ derim. Kıyamet gününde birinizi boynunda hareket edip ses çıkaran kâğıtlarla görmeyeyim. Bana gelir ve ‘Ya Resûlallah! İmdadıma yetiş!’ der. Ben, ‘Sana yardım edemem. Sana tebliğ etmiştim.’ derim. Kıyamet gününde birinizi boynunda bir zırh ile görmeyeyim. Bana gelir ve ‘Ya Resûlallah! İmdadıma yetiş!’ der. Ben, ‘Sana yardım edemem. Sana tebliğ etmiştim.’ derim.</span>” </p>
			<p class="a_Paragraf">Aman ya Rabbi! Resûlullah’ın da yardım edemediğine kim el uzatır! İnsan, boynuna asılmış o dünyalıklardan nasıl kurtulur?</p>
			<p class="a_Paragraf">Cevâmiü’l-kelim olan (az sözle çok derin manalar ifade edebilen) Efendimiz’in bir cümle ile anlatılabilecek bir hususu, aynı kelimeleri tekrarlayarak ayrı ayrı misallerle beyan buyurması, o şeni’ işin vebalini vurgulamak ve ümmetini ondan katiyen sakındırmak içindir. </p>
			<p class="a_Paragraf">Neredeyse bütün hadis kitaplarında rivayet edilen şu hadise de işin ciddiyetini göstermektedir: Adiyy ibni Amire el-Kindî anlatıyor: Allah Resûlü’nün şöyle söylediğini işittim: “<span class="italik_E">Sizden birini bir iş için tayin ettiğimizde, o bizden bir iğneyi veya iğneden daha değersiz bir şeyi gizleyecek olsa, bu bir gulûldür (hıyanettir). Kıyamet günü onunla gelecek ve onunla rezil olacaktır.</span>” Bu sözü işiten Ensâr’dan siyah bir adam, memuriyetin helâk edici mesuliyetinden korkarak ayağa kalkıp “Ya Resûlallah, bana verdiğin memuriyeti geri al!” dedi. İnsanlığın İftihar Tablosu, “<span class="italik_E">Bu da ne demek?</span>” diye sordu. Adam, “Senin şöyle şöyle söylediğini işittim!” deyince Hazreti Sâdık u Masdûk <span class="_aleyhisselam-_E _idGenCharOverride-1">(aleyhissalâtu vesselâm)</span> meselenin ehemmiyetini tekid eden şu cevabı verdi: “<span class="italik_E">Ben aynı şeyleri şimdi bir kere daha tekrar ediyorum: Sizden birini bir vazifeye tayin edersek, az çok ne elde ettiyse, getirsin. Ondan kendisine tarafımızdan verileni alsın, men edilenden kaçınsın.</span>”</p>
			<p class="a_Paragraf">İnsanı dehşete düşüren başka bir misali yine Ebu Hüreyre <span class="_aleyhisselam-_E _idGenCharOverride-1">(radıyallahu anh)</span> anlatmaktadır:</p>
			<p class="a_Paragraf">Resûlullah <span class="_aleyhisselam-_E _idGenCharOverride-1">(sallallahu aleyhi ve sellem)</span> ile birlikte Hayber mücahedesine çıktık; Allah bize fethi müyesser kıldı. Ganimet olarak sadece eşya, yiyecek ve giyecek aldık. Sonra Vâdi’l-Kurâ’ya çekildik. Bir adam, gölgeliğe girmek için ayağa kalktığı esnada kendisine bir ok isabet etti, eceli de bundan oldu. Bunun üzerine biz, “Ona şehadet mübarek olsun!” dedik. Resûlullah <span class="_aleyhisselam-_E _idGenCharOverride-1">(aleyhissalâtu vesselâm)</span> “<span class="italik_E">Hayır! Muhammed’in nefsi kudret elinde olan Allah’a yemin ederim ki henüz taksim edilmemiş olan Hayber ganimetlerinden almış bulunduğu şu hırka ateş olmuş, onun üzerinde alev alev yanmaktadır!</span>” buyurdu. Bu söz üzerine herkesi bir korku sarmıştı. Derken bir adam bir veya iki adet pabuç tasması getirdi; “Ya Resûlallah! Bunu Hayber’de almıştım.” dedi. Resûl-i Ekrem <span class="_aleyhisselam-_E _idGenCharOverride-1">(sallallahu aleyhi ve sellem)</span> şöyle buyurdu: “<span class="italik_E">Ateşten bir pabuç tasması (yahut ateşten iki pabuç tasması).</span>”</p>
			<p class="a_Paragraf">Her zaman insanların âhiretini ve ebedî hayatını düşünen Şefkat Peygamberi, kamu malından aşırmanın, rüşvetin ve hırsızlığın ötede ateş olup mücrimlerin başına dolanacağını bildiğinden, hırsızlık yapmış bir kadını affetmesi için şefaatçi olmak üzere kendisine müracaat eden bir sahabiye sitemde bulunmuş sonra da minbere çıkıp şunu söylemiştir: </p>
			<p class="a_Paragraf">“<span class="italik_E">Sizden evvelki ümmetler, hükümleri sadece zayıflara tatbik etmekten dolayı helâk oldular. Onlar soylu ve asil bir insan hırsızlık yaptığında hükmü tatbik etmezlerdi. Allah’a yemin ederim, kızım Fatıma dahi hırsızlık yapmış olsaydı, hiç düşünmeden onun elini de keserdim!</span>”</p>
			<p class="a_Paragraf">Hayrettir ki Kur’ân öyle dediği, Efendimiz bunları emrettiği ve din bu konuda değişmez ölçüler vaz eylediği hâlde, bir kısım kimseler “Çalıyor ama çalışıyor!” diyebiliyorlar; “Hep başkaları aşırdı, biraz da bizimkiler yesinler!” anlayışına sahip olabiliyorlar ve “Madem sadece kendileri almıyor, bizimle de paylaşıyorlar, göz yumalım ki kurulu düzenimiz bozulmasın!” inhirafına girebiliyorlar.</p>
			<p class="Baslik_2" id="_idParaDest-71">Çeşit Çeşit Gulûl</p>
			<p class="__Paragraf">Meselenin ahirete bakan yanları olduğu gibi milletin güvenine ihanet etmeme veçhesi de vardır. Özellikle belli noktaları tutan dindarlar çok hassas yaşamalıdırlar. Zira halk onlara itimat etmiş; “Bunlar kamu malı yemez içmezler, çalıp çırpmazlar; bunların hayatında spekülasyonun zerresi bulunmaz.” demiş ve destek vermiştir. Öyleyse onların, toplumun bu hüsnüzannına layık olmaları ve gulûl sayılabilecek en ufak bir şeyden bile uzak durmaları gerekir. Aksi hâlde insanlara inkisâr yaşatılmış ve din duygusu yaralanmış olur.</p>
			<p class="a_Paragraf">Bundan dolayıdır ki Hazreti Üstad, çok dikkatli yaşadığı gibi bir de millete hesap verme sadedinde, “<span class="italik_E">Şu üstümdeki sakoyu, yedi sene evvel eski olarak almıştım. Beş senedir elbise, çamaşır, pabuç, çorap için dört buçuk lira ile idare ettim… Bu tavuğun yazın çıkardığı bir küçük yavrusu vardı. Ramazan-ı Şerifin başında yumurtaya başladı, tâ kırk gün devam etti. Hem ne vakit annesi kesti, hemen o başladı, beni yumurtasız bırakmadı.</span>” demiştir. İaşesinin kaynağını hatta yediği yumurtaların nereden geldiğini dahi açıklamıştır. Her vesileyle iktisat düsturuna dikkat çekmiş; hâliyle bize kılı kırk yararcasına yaşama mecburiyetinde olduğumuzu, ağzımıza koyduğumuz her lokmanın helalliğini kontrol etmemiz gerektiğini ve hem ahiretimiz hem de dinimizin hatırı için iffetimizi korumamız lazım geldiğini ihtar etmiştir.</p>
			<p class="a_Paragraf">Hadislerde anlatıldığına göre aşere-i mübeşşereden Ebû Ubeyde ibni Cerrah <span class="_aleyhisselam-_E _idGenCharOverride-1">(radıyallahu anh)</span> Bahreyn’den çok miktarda mal getirmişti. Ashab-ı Kirâm’dan bazıları, ondan pay almak için beklerken, Resûl-i Ekrem Efendimiz <span class="_aleyhisselam-_E _idGenCharOverride-1">(sallallahu aleyhi ve sellem)</span>, -meâlen- “<span class="italik_E">Allah’a yemin ederim ki ben sizin fakr u zarurete düşmenizden endişe duymuyorum. Sizden evvelkilerin sahip olduğu gibi geniş imkânlara sahip olmanızdan ve onların birbirini çekemeyip/rekâbet edip helâk oldukları gibi sizin de birbirinize haset edip helâk olmanızdan korkuyorum.</span>” buyurmuştu. </p>
			<p class="a_Paragraf">Ümmetin bugünkü hâli Rehber-i Ekmel Efendimiz’in endişesinin ne kadar yerinde olduğunu ortaya koymaktadır. Dünya hayatının göz göre göre âhirete tercih edildiği günümüzde, “gulûl” gün geçtikçe büyüyen bir canavara dönüşmektedir. Maalesef onun yırtıcı pençelerine düşmeyen insan sayısı çok azdır. O pençelerden birini savuşturanın bir diğerine yakalanma ihtimali oldukça kavidir. </p>
			<p class="a_Paragraf">Taraftar toplamak, ekip yapmak, kendine göre bir hale oluşturmak ve kendini onların içinde bir ay gibi konumlandırmak için eli altındaki imkânları sadece belli fertlere kullandırmak, onları her vesileyle hediyelere boğmak ve önlerine kazanç fırsatları koymak da haksızlıktır, zulümdür, gulûldür. </p>
			<p class="a_Paragraf">İnsanın, şahs-ı manevînin kredisini kendi hesabına kullanması ve heyetin itibarıyla şahsî menfaat devşirmesi ayrı bir gulûl çeşididir. </p>
			<p class="a_Paragraf">Bir de başarıları sahiplenme gulûlü vardır. Umum bir cemaatin, bütün bir heyetin ve topyekûn bir milletin gayretine terettüp eden bir neticeyi sadece bir ya da birkaç şahsa mal etmek de onların hakkını yemek demektir.</p>
			<p class="a_Paragraf">Hocaefendi, bu hayati mevzuları en ince ayrıntılarına kadar defalarca açıkladı. Hizmet erlerine tembihlerde bulunduğu gibi siyaset sahasında koşturan insanları da uyardı. Meşru ve hak olan bir hedefe ulaşmanın vasıtalarının da yine hak ve meşru olması gerektiğini; İslâm’a hizmet etmenin ve Müslümanları gerçek hedeflerine yönlendirmenin katiyen şeytânî yollarla gerçekleştirilemeyeceğini belirtti. Bâtıl yollarla itibar kazananların, Hakk’ın iltifatını kaybedeceklerini ve çok kısa sürede halkın teveccühünü de yitireceklerini, böylece dünya ve ahirette hüsrana düşeceklerini vurguladı.</p>
			<p class="a_Paragraf">Keşke bu nasihat ve uyarılar her gönülde yankı bulsaydı! Keşke inanmış insanlar her türlü yolsuzluktan uzak kalsalardı!</p>
			<p class="a_Paragraf">Keşke rüşvete, ihtikâra, ihtilasa açık makamları tutanlar ve imkân musluklarının başında oturanlar en azından Hazreti Bediüzzaman’ın şu sözüne kulak verselerdi:</p>
			<p class="a_Paragraf">“<span class="italik_E">Ehl-i dünya, hususan ehl-i dalâlet, parasını ucuz vermez, pek pahalı satar. Bir senelik hayat-ı dünyeviyeye bir derece yardım edecek bir mala mukabil, hadsiz bir hayat-ı ebediyeyi tahrip etmeye bazen vesile olur. O pis hırsla, gazab-ı İlâhîyi kendine celb eder ve ehl-i dalâletin rızasını celbe çalışır. (…)</span> <span class="italik_E">Bahusus size verilen o gayrimeşru para, sizden, ona mukabil bin kat fazla fiyat isteyecek. Hem her saati size ebedî bir hazineyi açabilir olan hizmet-i Kur’âniyeye set çekebilir veya fütur verir. Bu öyle bir zarar ve boşluktur ki her ay binler maaş verilse, yerini dolduramaz.</span>”</p>
			<p class="Baslik_2" id="_idParaDest-72">Şeytanın En Büyük Tezgâhı: Şehvet </p>
			<p class="__Paragraf">Şehvet, günümüzde daha çok cinsel istek şeklinde anlaşılsa da umumi manada nefsin bir şeye meyletmesi, heveslenmesi ve arzu duyması demektir.</p>
			<p class="a_Paragraf">Bediüzzaman Hazretleri -diğer bazı İslâm ahlâkçıları gibi- insanda üç temel hissin bulunduğunu, sair duyguların onlara irca edilebileceğini işaretlemiştir. Belli ölçüde de olsa hakikatleri anlayıp, fayda ya da zarar getirecek şeyleri birbirinden ayırma melekesine “kuvve-i akliye”; kızgınlık, öfke, kin, hiddet ve atılganlık gibi hislerin kaynağı sayılan güce “kuvve-i gadabiye”; talep, arzu, iştiha ve cismânî hazların menşei kabul edilen duyguya da “kuvve-i şeheviye” demiştir. </p>
			<p class="a_Paragraf">Kuvve-i şeheviyenin, hayâ hissinden tamamen sıyrılarak her türlü cürmü işleyecek kadar arsız olma şeklindeki ifrat hâli “fısk u fücûr”; helal nimet ve lezzetlere karşı dahi hissiz ve hareketsiz kalma durumu da “humûd” olarak isimlendirilmiştir. Kuvve-i şeheviye açısından istikamet ve itidal üzere bulunarak, meşru dairedeki zevk ve lezzetlere karşı istekli davranmanın yanı sıra, gayrimeşru heves ve iştihalara iradî olarak kapalı kalma tavrı ise “iffet” tabiriyle ifade edilmiştir. </p>
			<p class="a_Paragraf">Bu açıdan, zemmedilen şehvet, insanı günaha iten her türlü cismani arzu ve nefsânî isteğin adıdır. Zina etme, kumar oynama, içki içme şehvetin bir yanı olduğu gibi, aşırı yeme içme, gereksiz gezip dolaşma ve çokça yatıp uyuma da şehvetin ayrı bir yanıdır. Kur’ân-ı Kerim’de “<span class="italik_E">Kadınlar (kadınlar için de erkekler), oğullar, yığın yığın biriktirilmiş altın ve gümüş, güzel cins atlar, davarlar ve ekinler gibi nefsin hoşuna giden şeyler insanlara (süslenmiş) cazip gelmektedir. Bunlar dünya hayatının geçici bir metaından ibarettir. Asıl varılacak güzel yer ise Allah’ın katındadır.</span>” <span class="_aleyhisselam-_E _idGenCharOverride-1">(Âl-i İmran, 3/14)</span> buyurulmaktadır. Haddizatında, bu âyette “şehevât” olarak zikredilen sınıflar meşru nimetlerdir. Gönle hoş gelen bu nimetler, dünya hayatını idame ettirmenin ve ahiret saadetini kazanmanın vesileleri olarak verilmiştir fakat sadece cismanî arzulara vasıta kılınması, kötüye kullanılması ve hırsla peşlerinde koşulması bunları birer nikmete dönüştürmektedir. Bunlardan herhangi birisine, cismaniyeti itibarıyla takılan bir insan, nefs-i emmâresine avlanıp sonu Cehennem’e varan bir yola düşmektedir.</p>
			<p class="a_Paragraf">Şehvete karşı en güvenli kale duvarı namazdır. Özellikle namaz zayi edilince artık şehevâtın önündeki surlar yıkılmış olur; her türlü nefsanî istek ve iştiha, insanı, şeytanın yoluna sürükleyen bir dürtüye dönüşür. </p>
			<p class="a_Paragraf">Hazreti Mevlânâ şöyle bir hadise nakleder: Şeytan, Cenâb-ı Hakk’a “<span class="italik_E">İzzetine kasem ederim ki insanların hepsini şirazeden çıkaracağım.</span>” dedikten sonra beşere karşı tuzak olarak kullanabileceği, onları baştan çıkarmak için vasıta yapabileceği bazı araçlar ister. Servet, makam, şöhret gibi imtihan unsurları verilir ama o, bunların hiçbirisinden hoşnut olmaz. Sonunda “Sana erkek için kadını, kadın için erkeği kullanma imkânı (şehvet duygusu) vereyim!” denilince, şeytan çok sevinir ve zil takıp oynamaya başlar. </p>
			<p class="a_Paragraf">Temel kaynaklarda geçmese de bu hikâye çok önemli bir hakikate işaret etmektedir. Cinsel şehvet, şeytanın en büyük kozu ve en tehlikeli tuzağıdır. </p>
			<p class="a_Paragraf">Allah Resûlü <span class="_aleyhisselam-_E _idGenCharOverride-1">(sallallahu aleyhi ve sellem) </span>, “<span class="italik_E">Cehennem şehvetlerle kuşatılıp örtülmüştür. Cennet ise zorluklar ve nefsin istemediği şeylerle çepeçevre sarılmıştır.</span>” diyerek genel manada hevâ ve hevese işaret buyururken; “<span class="italik_E">Ümmetime bundan daha büyük bir imtihan, bir fitne vesilesi bırakmadım.</span>” sözüyle de kadının erkekle erkeğin de kadınla imtihanının zorluğunu vurgulamıştır.</p>
			<p class="a_Paragraf">Bu zorluğun üstesinden gelmek, Hak katında öyle kıymetlidir ki Habîb-i Edîb Efendimiz, “<span class="italik_E">Allah, gençliğini Hakk’a itaat yoluna bağlayan ve gayrimeşru şehvet peşinde olmayan genci pek beğenir.</span>” buyurmuş ve bahtiyar bir gence bütün dünyevîlikleri unutturacak şu müjdeyi vermiştir:</p>
			<p class="a_Paragraf">“<span class="italik_E">Allah, kendini ibadete hasreden genci meleklerine gösterir; Kendisine has münezzehiyet ve mukaddesiyetiyle, onunla iftihar eder ve ona şöyle der: Ey şehvetini Benim için bırakan genç! Ey gençliğini Bana adayan yiğit! Sen Benim nezdimde meleklerimin bazısı gibisin.</span>”</p>
			<p class="a_Paragraf">İşte muhterem Hocaefendi, yazılarında ve sohbetlerinde, burada sadece bir damlasına değindiğimiz iffet deryasına seyahatler tertip etti; onun güzelliğini gösterip insanları afîf olmaya özendirdi. Şehvetlerin peşinde bir hayat sürmenin ise nasıl büyük bir felaket olduğunu ve sefihleri bekleyen kötü akıbeti anlatıp ahlâksızlığa karşı tiksinti uyarmaya çalıştı.</p>
			<p class="a_Paragraf">Zevk u sefaya düşkün yaşamanın günümüzde çok yaygınlaştığına ve âdeta teşvik görmekte olduğuna değinen Hocamız, akıl, mantık, muhakeme ve dinî kurallar yerine cismanî arzu ve nefsanî zevklerine bağlı hareket eden densizlerin, sürekli hayvanî zevkler peşinde ömür tükettiklerini fakat bununla da yetinmeyip çevrelerindeki pek çok iradesizi de aynı levsiyât içine çekip çürüttüklerini belirtti. </p>
			<p class="a_Paragraf">Beyan Sultanı Efendimiz’in <span class="_aleyhisselam-_E _idGenCharOverride-1">(sallallahu aleyhi ve sellem) </span>, kıyametin alâmetleri arasında sayılan “duhân”ın tesirini anlatırken, onun, münkirleri öldüreceğine ve mü’minleri de zükkâm (soğuk algınlığı, nezle) yapacağına dikkat çektiğini nakleden muhterem Hocamız, maalesef bugün koskoca bir İslâm dünyasında hem nifak virüsünden dolayı manen ölmüş hem de nifak nezlesine tutulmuş çok insan bulunduğunu söyledi.</p>
			<p class="a_Paragraf">“<span class="italik_E">Bu çağ bir nifak çağıdır; İslâm dünyasında insanları İslâmî değerlerden uzaklaştıran hastalık nifak olmuştur.</span>” diyen Hocaefendi, nifakın temelinde ise yalan ve aldatmanın bulunduğunu vurguladı. Kendini gizlemek, olduğundan farklı görünmek, inandığının aksini söylemek ve hileli yola başvurmak demek olan “takıyye”ye İslâm’da yer bulunmadığını, Efendimiz’in <span class="_aleyhisselam-_E _idGenCharOverride-1">(sallallahu aleyhi ve sellem) </span>“<span class="italik_E">Aldatan bizden değildir.</span>” buyurduğunu fakat yakın görünen ama uzaklardan uzak olan bir komşu devletin onu ilke edindiğini ve maalesef ülkemizdeki bir kısım kimselerin de bundan etkilendiklerini belirtti. </p>
			<p class="a_Paragraf">Günümüzde nifak ve takıyye şebekesinin bütün çirkinliğini sergilediğini ve özellikle mut’a (nikâh süsü verilmiş, ücret karşılığı geçici beraberlik) tuzağını kullanarak pek çok insanı ağına düşürdüğünü esefle dile getirdi. Özellikle iki komşu ülkenin bu şer sistemini, bu kapalı zina ve fuhuş yöntemini, birilerini avlamak ve bağlamak için kullandıklarını beyan etti. Ciddi birinden de dinlediği üzere İslâm dünyasında -bazıları da âlim olan- çok kimseleri bu yolla vurduklarını, fotoğraflarını çektiklerini sonra da onlara “Bizim aleyhimizde olursanız, bunlar medyaya verilir!” dediklerini; şimdilerde aynı şenaatin bütün ürperticiliğiyle devam ettiğini, çok kimselerin ya hesaplarına yatırılan paralarla ya da mut’a gibi tuzaklarla ciddi angajmana düşürüldüklerini hatta ülkemizden gençlerin toplanıp götürüldüğünü, mut’ayla adeta uyuşturucu bağımlısı gibi hasta hâle getirildiğini aktardı.</p>
			<p class="Baslik_2" id="_idParaDest-73">“Allah aşkına azıcık irade!”</p>
			<p class="__Paragraf">Vâ esefâ! Bazı kimseler bu ikazları hiç kâle almadılar. Dünyadaki itibarlarını düşünmedikleri gibi âhiretlerini de karartacakları bir yola saptılar. Oysa daha ilk yıllarda bir kısım pislikler sokağa taşmış, iğrenç koku etrafa yayılmış ve çirkinlikler herkesin diline dolanmıştı. Hocaefendi, testi bütün bütün kırılmadan bir feryat koparmış, Bamteli’nden “Kendinizi düşünmüyorsanız, bari milletinize kıymayın!” der gibi şefkat çığlığı atmıştı. </p>
			<p class="a_Paragraf">Daha o günlerde, kan kokusu almış aç kurtlar ya da denizdeki yırtıcı mahlûklar gibi, ağını kurmuş avını kollayan bir kısım yaratıkların, gizli kameraların ve dinleme cihazlarının başında her an hazır bekledikleri; siyasî oluşumları, devlet kurumlarını ya da millet için hayatî önemi bulunan müesseseleri temsil eden büyüklerin hata yapmalarını, tökezlemelerini, sürçüp düşmelerini ve bataklığa sürüklenmelerini intizar ettikleri -halk arasında bile- konuşuluyordu. Genel kanaate göre bu karanlık odaklar, milletin önünde görünen devlet adamlarının, belli makamları tutan insanların ve bir şahs-ı manevînin temsilcisi konumunda bulunanların mesâvîlerini kare kare tespit etmek, malzeme toplamak ve hazırladıkları dosyalarla onların karşılarına çıkıp, milletin aydınlık geleceğini karartabilecek değişik değişik cinayetlerin altına imza attırmak için fırsat gözetiyorlardı. </p>
			<p class="a_Paragraf">Muhterem Hocaefendi, çizgi kaybının zuhur ettiği ve tuzağa düşme ihtimalinin belirginleştiği o erken dönemde yalvarırcasına şöyle diyordu:</p>
			<p class="a_Paragraf">“<span class="italik_E">Allah aşkına azıcık irade! Allah aşkına, hiç olmazsa azıcık mensup olduğunuz şahs-ı manevinin haysiyeti, onuru ve şerefi! Sen bir kere belli bir siyasi oluşuma, bir devlet kurumuna, hayatî bir müesseseye ya da bir şahs-ı manevîye mâl olmuşsan, adın onunla anılıyorsa ve sen onun bir parçası kabul ediliyorsan, artık mensup bulunduğun o kocaman bünyenin haysiyetini, onurunu ve şerefini tek başına taşıyor sayılırsın. Sayılır ve vahdet-i mesele açısından, </span>“<span class="italik_E">Günah benim, kime ne?</span>”<span class="italik_E"> diyemezsin. Zira maşerî vicdanda o günah sadece sana değil, aynı zamanda mümessili olduğun müesseseye fatura edilir. O günah, şahs-ı manevinin bütün azalarını mahcup eder ve herkesin boynunu büker. </span></p>
			<p class="a_Paragraf"><span class="italik_E">Dolayısıyla, umumun hukukunu nazar-ı itibara alarak çok titiz ve pek hassas olmalısın. Gayrimeşru şeylere ve günahlara karşı oruçlu gibi davranmalı; iffetini her şeyden aziz tutmalı ve sadece kendin için değil aynı zamanda bir parçası olduğun milletin için mensubu bulunduğun müessese için yaşamalısın. Cahiliye şairi Züheyr ibni Ebî Sülmâ, ‘Herhangi bir kimsenin gizli bir huyu varsa, varsın o, huyunun gizli kalacağını zannededursun, o er-geç ortaya çıkar ve bilinir.’ der. Sen de hiçbir işinin gizli kalmayacağı ve her davranışının kaydedilip bir gün mutlaka karşına çıkarılacağı mülahazasıyla hareket etmeli ve adım atmalısın. Hiçbir meseleyi çok planlı yaptığın ve iz bırakmadığın düşüncesine havale etmemeli; aldığın her nefesin bile kendine göre bir izi olduğunu düşünerek, seni dünyada maşerî vicdan nazarında, ahirette de Allah nezdinde rezil rüsva edebilecek her şeyden uzak durmalısın.</span>”</p>
		</div>
	</body>
</html>