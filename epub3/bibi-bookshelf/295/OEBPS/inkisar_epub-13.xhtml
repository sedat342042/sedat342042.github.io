<html xmlns="http://www.w3.org/1999/xhtml">
	<head>
		<title>inkisar_epub-13</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-44">Demokrasi Yokuşu’nda Adalet ve <br/>Kalkınma Partisi</p>
			<p class="ilk_harf_E"><span class="_idGenDropcap-2">H</span>izmet erleri kararlıydı; sadece nuru gösterecek ama asla ellerine topuz almayacaklardı. Tabiî, mü’mince yaşamak, Hakk’ın rızasını kazandıracak ameller ortaya koymak, insanlığa faydalı olma gayesiyle tercih edilen yolun gereklerini yapmak ve susamış gönüllere iman hakikatleri sunmak için uygun bir atmosferin mevcudiyeti de çok önemliydi.</p>
			<p class="Baslik_2" id="_idParaDest-45">Mana Boyutlu Demokrasi </p>
			<p class="__Paragraf">Fethullah Gülen Hocaefendi senelerce önce dünyayı okuma ve hadiseleri değerlendirme neticesinde “Artık demokrasiden geri dönüş mümkün değil.” tespitini seslendirmiş; bununla beraber demokrasinin bir olgunlaşma sürecinden geçtiğini belirtmişti. Farklı farklı tanımları yapıldığından “liberal”, “çoğulcu”, “Hristiyan”, “katılımcı” gibi pek çok sıfatla anılan demokrasinin herkes tarafından benimsenmiş bir şeklinin henüz bulunmadığını ifade etmişti. Bir gelişme vetiresi yaşadığı günümüzde demokrasiye İslâm’ın katabileceği zenginliklerin de düşünülmesi gerektiğini vurgulamıştı. </p>
			<p class="a_Paragraf">Hocaefendi’ye göre ebedî bir Zât’ın teveccühünden ve ebediyetten başka hiçbir şeyle tatmini mümkün olmayan insanoğlunun manevî ihtiyaçlarına da cevap verebilecek bir demokrasinin geliştirilmesi lazımdı. “Mana boyutlu demokrasi” de denebilecek olan bu sistem insan hak ve hürriyetlerine saygıyı ihtiva eden, din ve vicdan hürriyetini gözeten, insanların inandıkları gibi yaşamalarına da ortam hazırlayan bir demokrasi olmalıydı. </p>
			<p class="a_Paragraf">Fakat mevcut anlayış ve uygulamalar bu enginliğe ulaşamadığı için demokrasinin hâlâ bir tekâmül dönemi yaşadığı kabul edilmeli; tamamen insanî bir sistem hâline gelerek, insanın maddî–manevî, ruhî-cismanî bütün ihtiyaçlarına cevap verebilecek ufka varması için daha bir süre yokuşa doğru tırmanması gerektiği unutulmamalıydı.</p>
			<p class="Baslik_2" id="_idParaDest-46">Muhafazakâr Demokratlık</p>
			<p class="__Paragraf">Adalet ve Kalkınma Partisi, ülkemizde demokrasi yokuşunun olabildiğine sarp göründüğü bir zaman diliminde kurulmuştu. “<span class="italik_E">Muhafazakâr</span><span class="italik_E"> </span><span class="italik_E">demokratlık</span>” iddiasıyla ortaya atılmış; “Milli görüş gömleğini çıkardık.” sözüyle “farklı bir siyasi telakki” düşüncesi oluşturmuş ve herkesi kucaklayıp bütün milletin temsilcisi olacağı izlenimi uyandırmıştı.</p>
			<p class="a_Paragraf">Daha özgür ve gelişmiş bir Türkiye vaat etmişti Ak Parti. Ülkeyi askeri vesayetten kurtaracak, insan hak ve hürriyetlerini öne çıkaran bir Anayasa yapacak ve Avrupa Birliği’ne girişi sağlayacaktı. Türkiye’yi, devletlerarası muvazenede hak ettiği yere ulaşan, dünyada sulhun temini için denge unsuru olan ve her meselede gözünün içine bakılan bir ülkeye dönüştürecekti.</p>
			<p class="a_Paragraf">Verdiği sözler ve sergilediği azimle yeni bir ümit olmuştu Adalet ve Kalkınma Partisi.</p>
			<p class="a_Paragraf">İşin doğrusu, Ak Parti’nin siyaset meydanına atıldığı günlerde, politikayla hiç meşgul olmadığım hâlde, çok heyecanlandığımı söyleyebilirim. Tabii ki yalnızca yapılan vaatler değildi heyecanımın kaynağı. Gazete ve televizyonlarda bazı haberlere rastlamıştım; değişik sahalarda uzman üç yüz küsur ilim insanının partiye danışmanlık yapacağı; politikacıların sorgulanmaya ve farklı fikirlere her zaman açık bulunacağı; kamu vicdanı ve akl-ı selim tarafından kabul görmeyen hiçbir icraata geçit verilmeyeceği anlatılıyordu. Heyecanlanmıştım zira öyle inanıyordum ki Hazreti Bediüzzaman’ın “<span class="italik_E">Asya kıtasının ve istikbalinin keşşafı ve miftahı şûradır.</span>” sözü, ülkemizin en büyük problemine de işaret ediyordu. İstişareye önem verilmesi, düşünen kafaların bir araya getirilmesi ve kuşatıcı nazarlarla dışarıdan değerlendirmelerin yaptırılması sonra da seslendireni kim olursa olsun hak ve hakikate uygun görüşlerin tatbik sahasına konulması ikbalimizin anahtarıydı. Nasıl heyecanlanmam, bir şahıs ya da kliğin heva ve heveslerine esir olmamış tek bir fırka henüz görülmemişti ki vatanımızda.</p>
			<p class="a_Paragraf">Nereden bilebilirdim ki ilk yıllarda siyasi hareketin sağduyusu, vicdanı, emniyet supabı ve meşveret heyeti olan âkıl insanların daha birkaç sene geçmeden devletleşip parti politikalarının amansız savunucuları hâline geleceklerini? Nasıl tahmin edebilirdim ki işinin ehli akademisyenlerin iktidara yön veren değil onun icraatlarını aklayan birer kalemşöre dönüşeceğini? Hiç düşünemezdim, dinin emirlerini ve ahireti hatırlatıp sürekli istikamet çağrısı yapması beklenen âlimlerin (!) “fetva emini” gibi çalışacaklarını, siyasetçilere “cevaz” mercii olacaklarını ve meşrulaştırma misyonu göreceklerin. Tahmin edemezdim ve heyecanlıydım. </p>
			<p class="Baslik_2" id="_idParaDest-47">Ak Parti’nin İlk Vekilleri</p>
			<p class="__Paragraf">Ak Parti’nin, oy pusulalarında yer aldığı ilk genel seçim sonuçlarını televizyondan seyrettiğimiz ânı bugün gibi hatırlıyorum. Salonumuzdaki herkesin yüzünde sevinç emaresi ve ümit ışığı hâsıl olmuştu. Bir misafirimizin “<span class="italik_E">Herhâlde ilk mecliste bile namaz kılan bu kadar vekil bir arada bulunmamıştı!</span>” sözü muhterem Hocaefendi de dâhil hepimize tebessüm ettirmişti. Yüreklerimiz şükür duygusuyla dolmuş, dillerimiz hamd ü sena cümlelerini tekrar etmeye durmuştu. </p>
			<p class="a_Paragraf">Tabii ki namaz kılmayanlar da milletin vekilleriydi; onlar arasında da karakterli, dürüst ve güvenilir insan çoktu fakat itikadımızca namaz kılan vekil başka olurdu. Cenab-ı Hak, “<span class="italik_E">Muhakkak ki namaz, insanı, ahlâk dışı davranışlardan, meşrû olmayan işlerden uzak tutar.</span>”<span class="italik_E"> </span><span class="_aleyhisselam-_E _idGenCharOverride-1">(Ankebût, 29/45)</span> buyurur. Elhak öyledir, şuurluca eda edilen namaz <span class="italik_E">hayâsızlıktan ve kötülükten korur. </span>Namaz kılan, kibirli olmaz. Namaz kılan, hırsızlık yapmaz. Namaz kılan, devlet malını aşırmaz. Namaz kılan, “hortumcuların önünü keseceğim” diyerek hortumları kendi haznesine bağlamaz. Namaz kılan, fuhşa dalmaz. Namaz kılan, bir sürü ahlâksızlık yapıp yakayı şantajcılara kaptırmaz. Namaz kılan, şahsi çıkarlar için mefkûreyi ve ülkeyi satmaz...</p>
			<p class="a_Paragraf">Böyle düşünmüş ve sevinip ümide kapılmıştık.</p>
			<p class="a_Paragraf">Bilemezdik ki “Ben cem ediyorum!” sözlerinin fetvaya dönüşeceğini, seçim, miting, toplantı gibi zaruretler (!) yüzünden namazın kazaya bırakılacağını, “Akşam/gece beş vakit namazı birden kılıyorum!” tutarsızlıklarının yaygınlaşacağını, meclis mescidindeki safların her geçen gün azalacağını, zamanla Cumaların bile üçte bire düşürüleceğini, “Üç hafta üst üste Cuma namazına katılmayan…” hadisinin tokatını yememek için hesaplar yapılacağını… Evet, bir özden kopuş olacağını, başkalaşma vuku bulacağını ve iktidar havasının dindarları da dönüştüreceğini tahmin edememiştik. Hüsnüzanda bulunmuş ve seçim neticesinden ziyadesiyle memnun olmuştuk.</p>
			<p class="a_Paragraf">O ilk senelerde, Ak Parti millete verdiği bazı sözlerin arkasında durdu. Avrupa Birliği’ne üyelik çalışmalarını hızlandırdı; sonuç ne olursa olsun, demokratik reformların ülkeye kalıcı faydalar sağlayacağı inancıyla çalıştı. Uzlaştırıcı çizgisiyle toplumun her kesiminden beğeni ve taraftar topladı. Hak ve hürriyetleri genişleten gayretleriyle ümitleri artırdı; adeta ülkenin üzerinden kara bulutların çekilmesine kapı araladı. Öyle ki Türkiye, sürekli büyüyen, her geçen gün müspet çizelgelerde yükselen, dünyada yıldızı parlayan, uluslararası camiada takdirle alkışlanan, diğer devletlere parmak ısırtıp örnek teşkil eden ve hatta bir prototip olarak gösterilen bir ülke oldu. </p>
			<p class="a_Paragraf">Hizmet Camiası, bu dönemde de inandığı esaslar ve demokratik ilkelerle aynı paralelde olan icraatları destekledi; yanlış olarak gördüğü bazı konuları eleştirdi. Ak Parti ile de bir ittifak asla söz konusu değildi fakat kabul etmek gerekir ki dindarlık çizgisinde birleşen Camia ve Ak Parti tabanı birbirlerine uzak insanlar da sayılmazdı. Hele demokrasi, insan hakları ve özgürlüklere dair ortak hedefler, aradaki mesafeyi daha da azalttı. Hatta bu yakınlık Hizmet’in tarafsızlığını bir nebze yaraladı. Özellikle yurt dışında Camia ile Parti özdeşleştirilmeye başladı. Hükûmetin yanlışlıkları Hizmet’in hata hanesine de yazıldı. Her şeye rağmen, “Az daha gayret, yokuş bitmek üzere, demokrasi düze çıkacak!” çağrısına inanan Hizmet gönüllüleri 2010 Referandumu’nda da iktidara ölesiye destek verdi.</p>
		</div>
	</body>
</html>