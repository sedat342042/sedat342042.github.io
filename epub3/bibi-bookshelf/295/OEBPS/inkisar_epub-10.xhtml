<html xmlns="http://www.w3.org/1999/xhtml">
	<head>
		<title>inkisar_epub-10</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-35">Nur, Topuz ve Parti Kurmak</p>
			<p class="ilk_harf_E"><span class="_idGenDropcap-2">B</span>ediüzzaman Hazretleri siyasetten uzak duruşunun sebeplerini açıklarken, Kur’ân nuruyla müşahede ettiği bir hakikate dikkat çeker:</p>
			<p class="a_Paragraf">İnsanlığın bir yolculukta olduğunu; yolun bir bataklığa girdiğini, o kirli ve pis kokulu çamur içinde insanlık kafilesinin düşe kalka gittiğini; selametle ilerleyen ve bazı vasıtalarla kurtulanlar varsa da büyük bir çoğunluğun bataklık içinde karanlıkta kaldığını; onların yüzde yirmisinin, sarhoşluk sebebiyle, o pis çamuru misk ü amber zannederek yüzüne gözüne bulaştırdığını, düşe kalka gidip sonunda boğulduğunu; yüzde sekseninin ise bataklığın kerih kokusunu ve iğrençliğini hissettiğini fakat şaşkınlık içinde debelendiği için selâmetli yolu göremediğini söyler. </p>
			<p class="a_Paragraf">Sonra ya bir topuzla o sarhoşları ayıltmak ya da bir nur göstermekle şaşkınlara selâmet yolunu işaret etmek gerektiğini fakat yirmiye karşı seksen adam elinde topuz tuttuğu hâlde, ne yapacağını bilemez durumdaki zavallı seksene karşı hakkıyla nur gösterilmediğini; gösterilse de bir elde hem sopa hem nur olduğunu gören mütehayyir kimselerin “Acaba nurla beni celb edip topuzla dövmek mi istiyor?” diye telaş ettiğini; hem de bazen bir kısım arızalarla topuz kırıldığı vakit, nurun da söndüğünü anlatır.</p>
			<p class="a_Paragraf">Hazreti Üstad’ın tarif ettiği o bataklık, dalalet sapıklığı içinde vurdumduymaz bir şekilde cismanî arzu ve nefsanî zevklerine bağlı hareket eden, zevk u sefaya takılıp giden insanların sosyal hayatıdır. O sarhoşlar, sapıklıktan lezzet alan, hakkı kabule yanaşmayan inatçılardır. O şaşkın olanlar, dalâletten nefret eden, ondan çıkmak isteyen ama yol bulamadığından bir türlü kurtulamayan insanlardır. O topuzlar, siyaset cereyanlarıdır. O nurlar ise Kur’ân hakikatleridir. </p>
			<p class="Baslik_2" id="_idParaDest-36">“İki elimiz var. Eğer yüz elimiz de olsa, ancak nura kâfi gelir.”</p>
			<p class="__Paragraf">Üstad Hazretleri bu gerçeği müşahede edince, “<span class="italik_E">Allah’ım, şeytandan ve siyasetten Sana sığınırım!</span>” diyerek siyaset topuzunu attığını, iki eliyle nura sarıldığını ayrıca herhangi bir siyasî akımı destekleyen ya da ona muhalif olan her kesim içinde nurun âşıklarının bulunduğunu ve politik düşüncesi nasıl olursa olsun herkese Kur’ân nurlarının gösterilebileceğini vurgular.</p>
			<p class="a_Paragraf">Siyaset yolu ile yüzde yirmi ile uğraşmaktansa, iman hakikatleriyle yüzde seksenin imdadına koşmak gerektiğini; bir insanın bir anda hem iman hizmeti hem de siyaset ile meşgul olamayacağını; buna muvaffak olsa bile siyaset ile nur beraber bulunduğunda, kafası karışık ve şaşkın olan yüzde seksenin ürkeceğini, araya tarafgirliğin gireceğini ve siyasete alet edildiği düşünülen iman hizmetinin yara alacağını belirtir. Ayrıca siyaset yoluyla o yüzde yirmiye galip gelinse bile, bu defa küfrün nifaka dönüşeceği, kâfirlerin münafık derekesine ineceği; topuz ile kalblerin ıslah edilemeyeceği tespitini yapar ve hükmünü verir: “<span class="italik_E">İki elimiz var. Eğer yüz elimiz de olsa, ancak nura kâfi gelir. Topuzu tutacak elimiz yok.</span>”</p>
			<p class="a_Paragraf">Bediüzzaman Hazretleri, siyasetle ilgili düşünceleri bu kadar berrak ve hayatını iman hizmetine adadığı çok açık olduğu hâlde, dini siyasete alet etmek, gizli cemiyet kurmak, resmi dairelerde kadrolaşmak ve devleti ele geçirmek gibi suçlamalardan ömür boyu yakasını kurtaramamıştır.</p>
			<p class="a_Paragraf">Fethullah Gülen Hocaefendi’nin ve Hizmet Camiası’nın politikayla ilgili düşünceleri ve hareket çizgisi Hazreti Üstad’ınkinden farklı değildir. Maalesef iddia, itham ve iftiralara hedef olma noktasında da bir kader birliği söz konusudur. </p>
			<p class="a_Paragraf">Gönüllülerinin maddi manevi himmetleriyle kendi ayakları üzerinde duran, hiçbir otoriteden malî yardım ve emir almayan, bu istiğnası ve bağımsızlığıyla -kimin eliyle ortaya konursa konsun- doğruları takdir edip desteklediği gibi yanlışları da rahatlıkla eleştirebilen Hizmet Hareketi çeşit çeşit saldırılara maruz kalmaktadır. Onu kendi istediği yöne sevk edemeyen bir kısım güçler, Hizmet fertlerinin sosyal hayat ve siyasetle ilgili tenkit, istek ve izahlarını siyasete dalmak olarak yorumlamakta ve “Siyaset yapmak istiyorsanız, siz de bir parti kurun!” demagojisine sığınmaktadırlar. Hemen her seçim döneminde Hizmet’in bir partiyle anlaştığı iftirasını bir kere daha ısıtıp dolaşıma sokmaktadırlar. Hatta Camia genişleyip güçlendikçe “Parti kuruluyor!” şayiasını manşetlere taşımakta ve sanki asıl gaye, nihai hedef oymuş gibi yayın yapmaktadırlar. (Hayret, bugünkü gazetelerde de Hizmet’in Genç Parti’yi satın aldığı ve adını değiştirip onunla seçimlere gireceği yalanı haber diye servis edildi.) </p>
			<p class="a_Paragraf">Oysa Hizmet, şimdiye kadar hiçbir parti ile ittifak yapmamıştır, bundan sonra da yapmayacaktır. Hele bir parti kurma düşüncesi Camia’dan fersah fersah uzaktır ve hep uzak kalacaktır. </p>
			<p class="Baslik_2" id="_idParaDest-37">Cebrâil’in Partisi (!)</p>
			<p class="__Paragraf">Bu türlü iftiraların yine ayyuka çıktığı bir dönemde, ta 23 Kasım 1995 tarihinde, Fethullah Gülen Hocaefendi, Savaş Ay’a verdiği röportajda “<span class="italik_E">Hiç siyasi olmadım, hiç olmayı düşünmedim, hiç olma niyetinde de değilim.</span>” dedikten sonra Cebrail’i <span class="_aleyhisselam-_E _idGenCharOverride-1">(aleyhisselâm)</span> aşk derecesinde sevdiğini ve adını anınca burnunun kemiklerinin sızladığını da ifade ederek şunu söylemişti:</p>
			<p class="a_Paragraf">“<span class="italik_E">O bir parti kursa, ben ona diyeceğim ki: Sen bir parti kurdun ama müsaadenle ben seni de desteklemeyeceğim.</span>”<span class="italik_E"> </span></p>
			<p class="a_Paragraf">Hocaefendi’nin “farzımuhal” (gerçekleşmesi mümkün değil, olmayacak bir şey fakat varsayalım ki olsun) kaydına bağlı bu beyanı, aslında -sözden anlayan, akıl mantık sahibi kimseler için- meseleyi kesip atma demekti. Bir tarafta, partilerinin desteklenmesini dinin gereği, ona oy vermemeyi de dine aykırı görerek, kendilerinin bütün Müslümanlarca kayıtsız şartsız desteklenmesi icap ettiğini söyleyenlerin; diğer yanda, Hizmet Hareketi’nin siyasete atılıp parti kuracağını veya bir partiyle anlaşacağını iddia edenlerin bulunduğu bir konjonktürde, Hoacefendi, her iki kesime de kesin bir cevap olarak o ifadeyi kullanmıştı. Ah idrak! Ah insaf! Ah önyargılardan ve tarafgirlikten azade selim akıl!</p>
			<p class="a_Paragraf">İlimden az behresi bulunan ve beyandan birazcık anlayan insanlara o tek cümlecik neler neler ifade ediyordu. Politik maksatların İslâm’a hizmeti kirletebileceği, dinimize göre siyasî meselelerin itikadî değil, içtihadî konulardan olduğu, Son Peygamber’le vahiy kapısının kapandığına ve artık Cebrail <span class="_aleyhisselam-_E _idGenCharOverride-1">(aleyhisselâm)</span> gelip emir getirmeyeceğine göre “Şu parti desteklenmeli!” diyen kim olursa olsun ona mutlak itaatin gerekmediği, partileşme iddiasını vahiy meleğinin ismini anarak reddeden birinin politikaya uzaklık konusunda ne denli kararlı durduğu ve -faraza- Hazreti Cebrail bir parti kursa, onu bile partizanca desteklemeyecek bir insanın diğer partilere karşı tavrının nasıl olacağı gibi hususları birkaç kelimeyle ortaya koyuyordu.</p>
			<p class="a_Paragraf">Evet, “idrak, insaf ve selim akıl” sahiplerine sadece o açıklama yeterli gelmeliydi. Kaldı ki muhterem Hocaefendi ondan önce de sonra da her fırsatta bu düşüncelerini dile getirdi fakat benzer iddia ve iftiralar hiç hız kesmedi. Camia hakkında gizli bir ajanda şüphesi hâsıl etmek ve toplum nezdinde onu itibarsızlaştırmak gayesi güden bazı kesimler tarafından sürekli tekrarlandı. Hatta kendi hiziplerinin desteklenmeyeceği vehmine kapılanlar, sırf algı yönetimi ve halk nazarında değersizleştirme amacıyla, Hocaefendi’nin o röportajdaki beyanını “Cebrail’e karşı saygısızlık” şeklinde tekrar tekrar gündeme soktu. </p>
			<p class="Baslik_2" id="_idParaDest-38">Camia, Siyasete Dalmak ve Demokratik Hakları Kullanmak </p>
			<p class="__Paragraf">Değişik münasebetlerle ifade edildiği gibi elbette meşru siyaset de bir hizmet alanıdır; bazı kimselerin devlet idaresinde söz sahibi olmaları, milletvekilliği, bakanlık, başbakanlık ve cumhurbaşkanlığı yapmaları içtimaî bir ihtiyaçtır. Demokrasilerde bu vazifelerin tayini büyük ölçüde politikaya dayanmaktadır ve partiler olmadan siyaset yapmak imkânsızdır. Bu açıdan, kendi hizmet anlayışları yörüngesinde siyaset sahnesinde rol alan, parti kuran, idarecilik yapan veya bir hizbe taraftar olan insanlar kınanamaz; haklarında hüsnüzan edilir ve meşrep farklılığına saygı gösterilir.</p>
			<p class="a_Paragraf">Ne var ki şayet bir insan şu zamanda en büyük tehlikenin iman cihetinden geldiğine ve bütün himmetin kalblerin ıslahına teksif edilmesi gerektiğine inanıyorsa; bu inançla kendisini iman/Kur’ân hizmetine adadığını söylüyorsa; latîfe-i rabbâniye, irade, zihin, his kabiliyetlerini hiç dağıtmadan bu uğurda kullanmak istiyorsa ve vicdan mekanizmasının siyasi garazlara bulaşmadan her zaman duru kalmasını diliyorsa, böyle bir tercihte bulunduktan sonra artık aktif siyasete giremez ve dünyevî makamlar peşine düşemez. Politikayla kim uğraşırsa uğraşsın veya hangi makamı kim temsil ederse etsin, onu ilgilendirmez; o sadece kendi mesuliyetlerine yoğunlaşır. Tabii ki diğer insanları da hafife almaz ve seçtikleri hizmet metodundan dolayı onları kınamaz; herkesin, niyetindeki saffet ve amellerindeki ihlas ölçüsünde ötede mukabele göreceğine inanır ve hükmü Cenâb-ı Ahkemü’l-Hâkimîn’e bırakır.</p>
			<p class="a_Paragraf">Hizmet gönüllüleri baştan itibaren siyaset sahasını değil, sosyal problemleri insanda çözme yolunu tercih etmişlerdir. Onlar, bütün enerjilerini eğitim, yardımlaşma ve diyalog gibi vesilelerle insanlığın imdadına koşmak için değerlendirmişlerdir. Şayet onların siyasî bir gayeleri, parti kurmak gibi bir düşünceleri bulunsaydı, kırk-elli senelik süre içerisinde bunun çok değişik tezahürlerinin olması gerekirdi. Hâlbuki muhterem Hocaefendi’ye daha yirmi beş yaşındayken milletvekilliği teklif edilmiş; ondan sonra da değişik zamanlarda hem kendisine hem de diğer Hizmet fertlerine çeşitli siyasi payeler önerilmişti. Eğer hedeflenseydi, dünden bugüne iktidara gelen partilerde Camia’ya gönül vermiş pek çok vekil bulunabilirdi. Hatta mevcut politik akımların hüsrana uğradığı 2001 yılında, başkaları gibi Hizmet Hareketi de fırsatı değerlendirip bir siyasi parti kurabilirdi fakat Hocaefendi ve Camia, kendi mesleğini terk edip siyasete yönelmeyi döneklik saydı; hele bir parti kurma fikrini atmosferine asla yanaştırmadı. </p>
			<p class="a_Paragraf">Yanaştıramazdı da çünkü adanmış ruhların hedefinde ülkedeki ve dünyadaki bütün sineler vardır; onların gayesi, Kur’ân nurlarını tüm vicdanlara ulaştırmaktır. Nitekim Camia’nın ortaya koyduğu faaliyetlerdeki makuliyet ve başarı her renk, her desen, her şive ve her siyasi düşünceden insanın bir araya gelmesine vesile olmuş; böylece çok geniş dairede heterojen bir gönüllüler halkası oluşmuştur. Bu geniş halkadaki insanların politik mevzularda çok farklı düşüncelere sahip bulunmaları ve farklı partilere sempati duymaları pek tabiîdir. Bu itibarla, Hizmet’in bir parti kurması ya da herhangi bir partiyle anlaşıp sırf ona taraftar olması, kendi ruhuna, çeşitliliğine ve herkese ulaşma mefkûresine aykırıdır.</p>
			<p class="a_Paragraf">Hizmet, bütün partilere “eşit yakınlıkta” durur; çünkü hiçbir siyasi anlayışın müntesiplerini muhatap kitlesinin haricinde görmez. Evrensel insani değerler etrafındaki projelere/faaliyetlere odaklanır; programlarını politikaya endeksli olarak belirlemez. Bununla beraber, mesafeli durmayı, milletin kaderi adına önemli meselelerde dahi çekimser kalmak şeklinde de anlamaz. Fâili kim olursa olsun, güzel ve faydalı işleri destekler; aslında desteklenen şahıs ya<a id="x.18022"/> da parti değil, icraattır. Arkasında kim bulunursa bulunsun, çirkin ve yararsız fiilleri tenkit eder; doğrusu, eleştirdiği bir fert ya da kesim değil, tatbikattır. Camia, bugüne kadar olduğu gibi bundan sonra da dinî/millî değerlerimize saygılı olan, kalbî/ruhî hayatımızı hesaba katan ve aynı zamanda ebed arzularımız adına da bir mesajı bulunan insanlar hangi partide yer alırlarsa alsınlar, onlardan yana oy kullanacaktır. </p>
			<p class="a_Paragraf">Şu kadar var ki Camia’ya dilbeste olmuş insanlar da bu ülkenin vatandaşıdır. Genel manada Hizmet faaliyetlerinin sosyal ve siyasal hayata bakan yönleri olduğu gibi özel planda gönüllülerinin de işçi, memur, öğretmen, esnaf, tacir ya da sade vatandaş olarak siyasetten bir kısım taleplerinin bulunması gayet normaldir. Milletin her bireyi gibi Hizmet fertlerinin de yöneticilerden beklentilerini meşru zeminlerde dile getirmeleri; hukukun üstünlüğü, teşebbüs hürriyeti, sair özgürlükler ve ülkenin huzuruyla ilgili bir kısım problemleri -demokratik imkânları kullanarak- seslendirmeleri ve toplum yapısındaki arızaların tamir edilmesini, eksikliklerin giderilmesini istemeleri en tabii haklarıdır. Bu hakları kullanmaya katiyen “siyasete dalmak” denilemeyeceği gibi, bunun için mutlaka bir parti kurmak ya da bir hizbe üye olmak da gerekmez.</p>
		</div>
	</body>
</html>