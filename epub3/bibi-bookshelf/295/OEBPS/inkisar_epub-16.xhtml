<html xmlns="http://www.w3.org/1999/xhtml">
	<head>
		<title>inkisar_epub-16</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-55">Camia ile Ak Parti Kavgası mı?</p>
			<p class="ilk_harf_E"><span class="_idGenDropcap-2">N</span><span class="italik_E">eredeyse on sene -sadece ortak değerler üzerinde bir birleşme söz konusu olsa bile- tam bir ittifak hâlindelermiş gibi algılanan Camia ve Ak Parti arasında bir çatlak mı oluşmuştu? Her zaman sulhun yanında yer alan ve müspet hareketi esas edinen Hizmet, bir parti ile kavgaya mı tutuşmuştu? Sahiden mesele</span> <span class="italik_E">Cemaat ile Ak Parti kavgası mıydı?</span> </p>
			<p class="a_Paragraf">Aslında Cemaat ile Parti’yi birbirine düşürme projesi çok erken dönemde yazılıp çizilmeye başlamıştı. “Derin”ler kendi emelleri için tehlikeli görüp hasım belledikleri bu iki gücü birbirine kırdırmak istiyorlardı. İhtimal bunu gerçekleştirmek için de dedikoduculuk ve koğuculuk gibi bayağı silahlarla işe girişmişler; her iki kesimden insanların en masum sözlerini bile mübalağalar katıp karşı tarafa iletmişler; bir şüphe ve güvensizlik havası hâsıl etmek için gayret göstermişlerdi.</p>
			<p class="Baslik_2" id="_idParaDest-56">Suizan, Dedikodu ve Gıybet Silahları </p>
			<p class="__Paragraf">Belki partililer arasında Camia’yı rakip kabul eden ve Hocaefendi’ye sıcak bakmayan bir grubun bulunması da o bölüp parçalama niyetlilerine rahat kullanılabilir bir kapı aralamıştı. Otuz kırk sene önce, Hocaefendi’nin Kestanepazarı Kur’ân Kursu’ndan ayrılmasına sebep olan, sonra İzmir’deki mütevazı hizmetlerini adeta baltalayan ve hatta Diyanet İşleri Başkanlığı tarafından vazifeli olarak gittiği Avrupa’da sohbetlerini/konferanslarını sabote eden bu damar, söylentilere çabucak inanmıştı. </p>
			<p class="a_Paragraf">Müslümanlar, “<span class="italik_E">Kişinin her işittiğini söylemesi (başkalarına iletmesi), ona günah olarak yeter.</span>” hadis-i şerifini duymamışlar mıydı? Bazen bir cümle içinde söylenip yazılan her şey doğru olsa da bir kelimeyi takdim veya tehir etmenin (öne alma veya geriye bırakmanın) ya da aradan çıkartmanın büyük gailelere sebebiyet verebileceğini ve fitne unsuru olabileceğini bilmiyorlar mıydı? Bilhassa önyargıların ve çarpıtmaların yaygınlaştığı zamanımızda her sözün mana ve muhtevasını iyi anlamaya çalışmak ve aynı zamanda onu kimin naklettiğini de göz önünde bulundurmak gerekmez miydi? Çok rahatlıkla su-i zanna, gıybete ve hatta iftiraya girmeleri, işittikleri her sözü gerçek kabul edip hemen hükümler vermeleri ve vehimlere dayalı çirkin yargılarını değişik yollarla yayarak hem kendilerinin hem de başkalarının ufuklarını karartmaları inanmış insanlara yakışır mıydı?</p>
			<p class="a_Paragraf">Hayır, hemen her mü’min bu hayati ölçülerden haberdardı. “<span class="italik_E">Ey iman edenler, herhangi bir fâsık size bir haber getirecek olursa, onu iyice tahkik edin, doğruluğunu araştırın. Yoksa gerçeği bilmeyerek, birtakım kimselere karşı fenalık edip sonra yaptığınıza pişman olursunuz.</span>” <span class="_aleyhisselam-_E _idGenCharOverride-1">(Hucurât, 49/6)</span> ayeti her zaman okunuyordu. Bu Hak kelamının, “tebyîn” (bir meselenin açık seçik olarak ortaya çıkartılması ve inceden inceye değerlendirilip iyi anlaşılması) tavsiyesinde bulunduğu aşikârdı. “<span class="italik_E">Bilmediğin şeyin peşine düşme (takılma)! Çünkü kulak, göz, kalb gibi azaların hepsi de işlediklerinden mesuldür.</span>” <span class="_aleyhisselam-_E _idGenCharOverride-1">(İsra, 17/36) </span>ilahi beyanının her şeyden önce şüphe, tecessüs ve su-i zandan kaçınmayı ve kesin bilgiye dayanmayan yargılarla insanları suçlamamayı emrettiğini çokları bilirdi. İslâm’da, yeterli araştırma yapılmadan sadece söylentilere göre hiç kimse aleyhinde olunamayacağı; yalnızca tahmin ve varsayıma dayanan bilgi kırıntılarının mutlak doğru olarak kabul edilemeyeceği ve su-i zanna dayalı hükümler verilemeyeceği hemen herkesin malumuydu.</p>
			<p class="a_Paragraf">Öyleyse mü’minler, içine çekildikleri tuzağa düşmemeli değiller miydi?</p>
			<p class="Baslik_2" id="_idParaDest-57">Camia Sadece İlk Hedef</p>
			<p class="__Paragraf">Hadise sadece yanlış anlama ve rekabet kaynaklı olsaydı, herhâlde inananlar o badireyi aşarlardı. Fakat mesele daha çetrefilliydi ve hedef de sadece bu iki kesim arasında çatışma çıkarmaktan ibaret değildi.</p>
			<p class="a_Paragraf">Renk, desen ve şivesi nasıl olursa olsun dindarların devlet kademelerinde önemli yerlere gelmeleri “derin” çevreleri rahatsız ediyordu. Onlara göre nasıl her on senede bir yapılan darbelerle istenmeyen insanlar tasfiye edilmiş ve devletin bünyesi bir kere daha yenilenmişse, yine benzer bir restorasyona ihtiyaç vardı. Sıra diğerlerine de gelecekti ama önce olabildiğine güçlenen, çok kaliteli elemanlar yetiştiren, halka tesir edebilen, global vizyona sahip olan ve en önemlisi de kendi gönüllüleri tarafından finanse edildiğinden kimseyle göbek bağı bulunmadığı için “bağımsız” davranan Hizmet Camiası’nın defteri dürülmeliydi.</p>
			<p class="a_Paragraf">Fısıltı gazetesi öyle işletildi, gıybet ve bühtan o derece sinsi kullanıldı, medya Cemaat hakkında öyle çirkin, asparagas haberler yaptı ki sonunda siyasilerin belli bir kesimi Camia’nın artık Parti’nin omuzunda bir yük olduğuna ve en kısa zamanda mutlaka ondan kurtulmak gerektiğine inandırıldı. Seçimlerde alınan yüksek oyların da tesiriyle bir kısım partililer “özgüven” coşkusuna kapıldı; zanlarınca onların kimseye ihtiyacı yoktu; herkes onları desteklemeye mecburdu. Hele başarıların ortağı gibi görünen Camia’ya haddi bildirilmeliydi.</p>
			<p class="a_Paragraf">Son birkaç sene boyunca hepsi olmasa da Ak Parti içerisinde etkin bir grup, Cemaat’in rakipsiz olmadığı, yaptıklarını herkesin yapabileceği ve daha fazla büyümesine imkân verilmemesi gerektiği inancıyla hareket etti. </p>
			<p class="a_Paragraf">Hizmet, yurtiçi ve yurtdışında hangi faaliyetleri yapıyorsa, onlar da -devlet desteğiyle- aynısını yapmaya giriştiler. Her yerde alternatifler oluşturma peşine düştüler. Bazı ülkelerde okulun karşısına okul, üniversitenin hemen yanı başına üniversite kurdular. Kültür festivallerine değişik şölenlerle rekabet ettiler. Hatta çakma Türkçe olimpiyatları düzenlediler. Niyetler kötü olmasaydı, yeryüzü genişti, herkese hizmet alanı vardı ve ortaya konan her gayret ülkemize hizmet sayılırdı. Heyhat...</p>
			<p class="a_Paragraf">Kopyalama işinde başarılı olamayınca bu defa tahribe koyuldular. Önce kendi politikalarını destekleyen gruplara arka çıktılar, devlet imkânlarını ayaklarının altına serdiler ve onları yanlarına alıp Camia’yı yalnızlaştırma sevdasına kapıldılar. Sonra Cemaat’i bölmek için gayr-i memnun birkaç Hizmet kaçkınına sarıldılar; onları parlatmak ve insanları onların ardına takmak için her yola başvurdular. </p>
			<p class="a_Paragraf">Sadece Hizmet gönüllülerini değil, Camia’ya ve Hocaefendi’ye sempati duyan hemen herkesi fişleyip vazifeden uzaklaştırmaya başladılar. Bütün devlet dairelerinde büyük kıyımlar yaptılar. Üniversite kadrosuna katılan bir asistana bile tahammül edemez hâle düştüler.</p>
			<p class="a_Paragraf">Buraya (Pennslyvania’ya) kadar gelip evimize misafir olmuş, yemeğimizi yiyip çayımızı içmiş, Hocaefendi’yle fotoğraf çektirmek için can atmış ve giderken gözyaşı döküp “Meğer sizi tanıyamamışım, burada sahabe hayatı yaşanıyormuş ama ben bilememişim!” türünden övgü cümleleri söylemiş bazı dostlar bile, daha Türkiye’ye döndükten birkaç hafta sonra üniversite üniversite gezip “Katiyen, bunlardan hiçbir doktora talebesi, araştırma görevlisi, asistan almayacaksınız!” talimatı verdiler.</p>
			<p class="a_Paragraf">Mevcut eğitim sisteminde zaruri olduğunu, senelerdir büyük başarılar ortaya koyduğunu ve öğretmenlerinin fedakârca çalıştığını çok iyi bildikleri hâlde, sırf Cemaat’in insan kaynağı olarak gördükleri için dershaneleri tamamen kapatma işgüzarlığına giriştiler.</p>
			<p class="a_Paragraf">Hizmet müesseselerine himmet eden, faaliyetlerine sponsor olan esnaf, tüccar, sanayici ve iş adamlarının kapılarına taciz müfettişleri gönderdiler; onları desteklerinden vazgeçirmek için her yolu denediler.</p>
			<p class="a_Paragraf">Bununla da kalmadı, tehditlerini yurtdışındaki hizmet müesseselerine, bilhassa Türk okullarına varıp dayandırdılar.</p>
			<p class="a_Paragraf">Nihayet, 7 Şubat MİT krizinden (Türkmenlere yardım götürdüğü söylenen) tırların durdurulması hadisesine kadar pek çok olayın rengini değiştirip farklı mizansenlerle bir “paralel yapı” iftirasına sarıldılar. Milletimizin en duyarlı olduğu konulardan biri olan “dış güçlerle işbirliği” bühtanını dolaşıma soktular. Hayatında karınca bile incitmemiş insanları terör örgütü kategorisine hapsedip Cemaat’in kökünü kazımak için var güçleriyle saldırıya geçtiler.</p>
			<p class="Baslik_2" id="_idParaDest-58">Camia’nın Duruşu</p>
			<p class="__Paragraf">Akl-ı selim sahipleri bunun bir Hükûmet-Cemaat kapışması olmadığını, bu taarruzun sadece derinlere yaradığını ve demokratik kazanımların heba olacağı bir yola girildiğini bağıra bağıra dile getirdiler ama bir kere ok yaydan çıkmıştı. Dahası yolsuzluklarla başı büyük belaya girmiş olan bir kısım siyasetçiler bu gerçeği görecek, görse de müdahale edebilecek durumda değildi.</p>
			<p class="a_Paragraf">Muhterem Hocaefendi, tehlikeyi çok önceden sezmiş; iyilik ve ihsanlarla haset ve rekabet duygusunun dizginlenebileceğini düşünmüştü. Elden geldiğince problemin büyümemesi ve su yüzüne çıkıp çözülmez bir mahiyete bürünmemesi için uğraştı. Şayet ehl-i iman yakışıksız duygularını frenleyebilirlerse, ehl-i küfrün tuzaklarından beraberce kurtulabilirlerdi. Bu düşünceyle, hadiseyi bastırmaya, yapılan kötülükleri dillendirmemeye ve siyasilere ilk günkü gibi candan davranmaya gayret etti.</p>
			<p class="a_Paragraf">Camia çatışma taraftarı olmadı, kavgadan uzak durmaya çabaladı; her geçen gün dozunu artıran saldırı, tehdit ve kötülükler karşısında meşru yollarla kendini savunmaktan başka bir şey yapmadı. Sadece kendi maruz kaldığı haksızlıklardan değil, son senelerde gittikçe çoğalan temel hak ve hürriyetler konusundaki sıkıntılar, politika dilinin kırıcılığı ve toplumun kutuplaştırılması gibi hususlardan dolayı da rahatsızlığını dile getirdi. Daha birkaç sene öncesine kadar peşi peşine demokrasi paketleri hazırlayıp kanunlaştıran bir siyasî partinin bugün “istihbarat devleti” dedirtecek şekilde kanunlar çıkarmasına itiraz etti. Türkiye’nin, içine kapanan, dünyadan kopan, yalnızlaşan ve demokratik zenginliğini kaybeden bir ülke görünümü arz etmesine karşı çıktı.</p>
			<p class="a_Paragraf">Ülkemizin istikbalini ilgilendiren konularda ümitlerini ve kaygılarını kamuoyuyla paylaşması herkes gibi Camia’nın da hakkıydı. Demokrasilerde fertlerin ve o fertlerden oluşan sivil toplum kuruluşlarının tenkitlerini ve tekliflerini dile getirmeleri asla kavganın bir tarafı olmak şeklinde yorumlanamazdı.</p>
			<p class="Baslik_2" id="_idParaDest-59">Kozmik Odaya Girildi</p>
			<p class="a_Paragraf">İyi ama inanan insanlardan müteşekkil bir parti nasıl oldu da bu zulümlere rıza gösterdi? Allah’a ve ahirete imanı bulunanlar hangi sebeple onca haksızlığa alet oldu? Bari bir itiraz parmağı kaldırabilecek imanlı politikacılar, niçin diğer mü’minlere gadredilmesine tamamen göz yumdu; bunca cefa karşısında niye ölüm sessizliğine daldı?</p>
			<p class="a_Paragraf">Bu sorular pek çok insanın vicdanında cevap bekliyor olsa da genellemeci bir üslupla “işte şu sebeple” demek yanlıştır. Meseleyi bütüncül şekilde değerlendirememiş insanlar bulunabilir. Belki bazı kimseler neler olup bittiğini bile anlayamamışlardır. Bu itibarla da bir kalemde herkesi suçlamak, bütün siyasileri bir kaba koymak ve partililerin hepsini zulme ortaklıkla itham etmek katiyen mü’mince bir davranış olmaz.</p>
			<p class="a_Paragraf">Fakat şunu çok rahatlıkla söyleyebiliriz: Hemen her devirde Hak dostları ve dava erleri kâfirler, münafıklar, hasetçiler ve rekabete girişen mü’minler tarafından eziyete maruz bırakılmışlardır. Günümüzde de farklı sâiklerle küfür cephesi nifak güruhuyla el ele vermiş, hâsid ruhlar mü’minleri rakip görenlerle birleşmiş ve hepsi aynı noktaya nişan alarak hücuma geçmişlerdir. Hep beraber Hizmeti hedef aldıklarından, kimisi geçip geride bırakmak için dirsek atmakta, kimisi biraz da can yakma kastıyla tokat vurmakta, kimisi güvenli yer arayışıyla zıp orada zıp burada ok fırlatmakta ve kimisi de “Bu defa canını alacağız” deyip gayzla kurşun yağdırmaktadır. Hâl böyle olunca, cepheler sürekli paslaşmakta ve birbirini kızıştırmaktadır. </p>
			<p class="a_Paragraf">Bu olup bitenler karşısında insanın nutku tutuluyor. Hadiseleri akıl, mantık ve vicdanla açıklamak mümkün olmuyor. İnsan görüp duyduklarına, okuyup dinlediklerine asla inanmak istemiyor. Bakın Ali Bulaç Bey, bir röportajında partinin yolsuzluklara boğulduğunu, bunun hasımları tarafından tespit edildiğini ve siyasilerin anlaşmaya mecbur bırakıldığını belirttikten sonra ne diyor: </p>
			<p class="a_Paragraf">“<span class="italik_E">İttihatçı ekip, 2011’de Dışişleri’ne ve AK Parti’nin kozmik odasına girince, Erdoğan’a şu doktrini kabul ettirdiler: İktidar = CHP + asker. Biz de CHP yerine AK Parti’yi koyuyoruz. O hâlde, derin devletle uzlaşacağız.</span>”</p>
			<p class="a_Paragraf">Maalesef, dünden bugüne Müslüman toplumların kaderi umumiyetle böyle oldu. Rehber nedretine maruz kalan millet, ateş böceklerine koşmalar dizdi ve yalancı mumlar arkasında koşup durdu. Hâlbuki halaskâr görüp alkışladıkları ya sahte kahramanlar ya da kahramanlık elbisesi kendisine bol gelen nobranlardı. Birinciler, kitleleri istedikleri yana sevk etme vasıtası olarak başkaları tarafından hazırlandı, şişirildi, büyütüldü, şartları oluşturuldu ve önder diye sunuldu. İkinciler ise, konjonktürü değerlendirip başa geçti ama benliğini aşamadı, nefsani istekler karşısında dik duramadı, makam-mansıpça büyümesini manevi derinleşmeyle takviye edemedi, sonunda zaaflarına yenildi ve düşmanların kahreden pençesinde bir piyona dönüştü.</p>
			<p class="a_Paragraf">Aman Allah’ım, bu öldürücü döngünün istisnası ne kadar da az!</p>
			<p class="a_Paragraf">Doğrusu, günümüzün politikacılarının, özellikle de dindar kimlikle meydana çıkan siyasetçilerin aynı tuzağa düşmemeleri için yürekten çağrılar yapılmıştı. Yoldaki mayınlara birer birer işaret edilmiş, uçuruma uzanan patikalara ışık tutulmuştu. Güzergâh emniyeti için lazım gelenler anlatılmış, her köşeye işaret levhaları konulmuştu.</p>
			<p class="a_Paragraf">Keşke anlayabilselerdi!</p>
		</div>
	</body>
</html>