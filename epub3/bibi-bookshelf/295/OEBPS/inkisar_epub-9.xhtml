<html xmlns="http://www.w3.org/1999/xhtml">
	<head>
		<title>inkisar_epub-9</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-30">Ulema Geleneği ve <br/>Siyasetçilerle Münasebetler</p>
			<p class="ilk_harf_E"><span class="_idGenDropcap-2">Y</span>avuz Sultan Selim, hazineyle ilgili bir kısım ihmal ve suiistimallerden dolayı bazı kimselerin cezalandırmalarına karar verir. Hüküm infaz edileceği sırada, Şeyhülİslâm Zenbilli Ali Efendi koşa koşa gelir; destur bile almadan padişahın huzuruna girer ve verilen kararın yanlış olduğunu söyleyip icradan vazgeçilmesi gerektiğini belirtir. Sultan celallenir; sesini yükseltip “Efendi Hazretleri, lütfen devlet işlerine karışmayınız, kendi vazifenizi yapınız!” der. Zenbilli Ali Efendi şu muhtevada bir cevap verir: “<span class="italik_E">Sultanım! Maksadım siyasetinize müdahale etmek değil, sadece kendi mesuliyetimin gereğini yerine getirmektir. İdareciler de dâhil herkese dinin emirlerini bildirmek, insanları sâlih amellere yönlendirmek ve ahireti hatırlatıp hatadan sıyanet etmek de âlimlerin vazifeleri cümlesindendir.</span>”</p>
			<p class="Baslik_2" id="_idParaDest-31">Beyin Mimarları</p>
			<p class="__Paragraf">Bu anekdot aslında İslâm tarihi boyunca hakiki âlimlerin genel duruşunu yansıtmaktadır. Müslüman toplumlarda ulema hep yol gösterici olmuş; hakperest, cesur, tarafsız tavır ve davranışlarıyla herkesin güvenini kazanarak hem halka hem de idarecilere rehberlik yapmışlardır. Âlimler, sadece kitap satırlarını temiz sadırlara aktaran, seleflerinin birikimleriyle kendi muasırlarını buluşturan ve mevcut eserleri fişleyip yeniden işleyerek haleflerine miras bırakan fikir işçileri değillerdir. Aynı zamanda onlar, içinde bulunduğu çağı iyi okuyan, sebep sonuç münasebetleri açısından hadiseleri güzel değerlendiren, halkın teveccühünü onları manen besleme, duygu ve düşüncelerini hayra yönlendirme ve muhtemel yanlışları engelleme istikametinde kullanan beyin mimarlarıdır. </p>
			<p class="a_Paragraf">İslâm toplumunda ulema, devlete ve idarecilere karşı mesafeli ve dengeli bir duruş sergilemişler; siyasete doğrudan müdahil olmamışlar ama millet meselelerine karşı kulak tıkayıp bir köşeye çekilerek yalnızca şahsî kemâlâtla meşguliyeti de mesuliyet sebebi saymışlardır. Şartların ve imkânların müsaadesi ölçüsünde, hem halk içinde hem de riyasete karşı selim aklın, ortak vicdanın ve mutlak hakikatin temsilciliğini yapmışlardır. Hakkaniyetli idareciler de asla çıkar kavgası yapmayan, dünyevî garazlara alet olmayan, şahsî hiçbir beklentisi bulunmayan ve yazılı-sözlü beyanlarıyla yalnızca hakkın sesi soluğu olmaya çalışan gerçek âlimleri hakiki birer mürşit kabul edip saygıyla karşılamış; her meseleyi onlarla istişare etmeye açık yaşamışlardır. Bu cümleden olarak, Osman Gazi’nin Şeyh Edebali’ye, İkinci Murad’ın Hacı Bayram Veli’ye, Fatih Sultan Mehmed’in Molla Hüsrev ve Akşemseddin’e, Yavuz Sultan Selim’in Zenbilli Ali Cemâlî’ye ve Kanuni’nin Ebussuud Efendi’ye olan hürmet ve itimadı bu rehberliklerinden dolayıdır. </p>
			<p class="a_Paragraf">Ulemanın halk üzerindeki tesirine binaen, zalim idareciler dahi her zaman onları yanlarına almaya, onlar sayesinde kamu vicdanını baskı altında tutmaya ve icraatlarını meşrulaştırmaya çalışmışlardır. Kendilerine boyun eğmeyen âlimlere karşı iktidarın bütün imkânlarını kullanmış ve onları insanlar nezdinde değersizleştirmek için her yola başvurmuşlardır. Ne var ki İslâm’ın haysiyetini ve ilmin izzetini korumak için ölümü dahi göze alan mürşitler, ne pahasına olursa olsun, doğruları söylemekten geri durmamışlardır. Ahmed bin Hanbel, Mâlik bin Enes, Muhammed bin İdris ve İmam-ı Azam Numan bin Sabit hazretlerinden Şemsu’l-Eimme (imamlar güneşi) İmam Serahsî, Müceddid-i Elf-i Sani (ikinci bin yılın müceddidi) İmam-ı Rabbanî, gönüller sultanı İmam Şâzilî ve Bediüzzaman Said Nursî hazretlerine kadar binlerce sadâkat kahramanı sadece haksızlıkları onaylamadıkları için tutuklanmış, tartaklanmış, zindana atılmış, işkencelere maruz bırakılmış, sürgüne yollanmış ve hatta şehit edilmiştir.</p>
			<p class="Baslik_2" id="_idParaDest-32">Hocaefendi ve Siyasetçiler</p>
			<p class="__Paragraf">Fethullah Gülen Hocaefendi, bu ulema geleneğinin günümüzdeki temsilcilerinden bir mürşit, kendisini insanlığın ıslahına vakfetmiş bir münevverdir. O, bütün himmetini iman hizmetine yoğunlaştırmış, iradî olarak politikanın uzağında kalmıştır. Bununla beraber, doğru yolu gösterme, gönülleri Hakk’a uyarma ve ruhların O’nunla münasebetlerini daha bir derinleştirme uğrunda mücâhede ederken, bir mesuliyet duygusuyla memleket meselelerini ve milletin problemlerini de dikkatle izlemiş; gerektiğinde mektup yazarak, bazen elçi göndererek, kimi zaman da bizzat görüşerek yetkilileri uyarmış, genel kanaatlerini paylaşmış ve muhtemel çözüm yolları salıklamıştır. </p>
			<p class="a_Paragraf">Muhterem Hocaefendi, siyasetçilerle görüşürken günlük politikaya girmemeye ve hep kalıcı mevzuları, umumî disiplinleri dile getirmeye çalışmıştır. Mesela bir defasında muhatabına şunları söylemiştir: “<span class="italik_E">Bir hükûmetin milletine ‘Benim milletim’ demesinden ziyade, bir milletin başındaki hükûmete ‘Benim hükûmetim’ demesi önemlidir ve kanaatimce her zaman aranan da işte budur. Aksine millet, başındaki hükûmeti bünyesine musallat olmuş tırtıl silsilesi olarak görüyorsa, o bünye ile o baş, çoktan birbirinden kopmuş demektir.</span>” </p>
			<p class="a_Paragraf">Hocaefendi’nin, bazı yönleri itibarıyla beğendiği ve çok saygı duyduğu siyasîler olmuştur fakat o, hiçbir partinin siyasî destekçiliğini yapmamış; hizmet çizgisinde politik pazarlıklara ve seçim anlaşmalarına katiyen yer vermemiştir. Onun bir kısım idarecilere karşı hürmetini ve onlarla görüşmelerini dünyevî çıkarlar ve siyasî maksatlarla açıklama eğilimindeki insanlar, Hocaefendi’yi katiyen tanıyamamış ve hiç anlayamamış olan kimselerdir.</p>
			<p class="a_Paragraf">Kıymetli Hocamızın en çok takdir ettiği ve vazife yaptığı dönemde görüştüğü siyasîlerin başında merhum Turgut Özal ve Bülent Ecevit gelmektedir. Hocaefendi, zaman zaman bu iki devlet büyüğünün hayatlarını, hususiyle de son dönemlerinde yaptıklarını hayırla yâd etmekte; takdir ve hürmetini onların bazı güzel vasıflarına ve o müspet faaliyetlerine bağlamaktadır.</p>
			<p class="Baslik_2" id="_idParaDest-33">“Bu arkadaşlara ilişmeyin; ben bunlara kefilim!”</p>
			<p class="__Paragraf">Merhum Turgut Özal, ufku engin, karakteri sağlam, büyük bir düşünce ve devlet adamıydı; hayatı boyunca yüksek gayeler arkasında koşarak yaşamıştı. Bir darbe üzerine idareye geçmiş; ülkenin huzuru ve refahı için çok çabalamış; uzlaşmaya açık tavrıyla kamplaşmaları yumuşatmış; memleketin maddeten gelişmesi için çalışırken, hak ve özgürlüklerin genişlemesi için de gayret göstermişti. Hususiyle, Müslümanların başında Demokles’in kılıcı gibi asılı duran ve senelerce çoklarına kan kusturan 163. maddeyi ciddi zahmet ve meşakkatler çekerek kaldırmıştı.</p>
			<p class="a_Paragraf">Hocaefendi, Houston’da ameliyat olduğu zaman Turgut Özal’ı ziyaret etmişti. Merhum cumhurbaşkanı yatağından doğrulmaya çalışarak misafirine sarılıp hıçkıra hıçkıra ağlamıştı. Bir ara “Ben Hizmet’in önemini ve insanlık için ne ifade ettiğini bu çevremdekilere anlatamıyorum!” deyip gözyaşlarıyla dert yanmıştı.</p>
			<p class="a_Paragraf">Özal, vefatından bir hafta on gün evvel de haber göndermiş; “Orta Asya’da Hizmet’e karşı değişik olumsuz tavırlar var; ben oralara gidip teminat olayım!” teklifini iletmiş; hastalığına rağmen seyahat zahmetine katlanmış; pek çok ülkeye uğrayıp gittiği her yerde devlet başkanlarına “Bu arkadaşlara ilişmeyin; ben bunlara kefilim!” demişti.</p>
			<p class="a_Paragraf">Muhterem Hocaefendi, Özal’ın vefat ettiği gece, misafir kaldığı binanın penceresinde bir ses duymuş. Kuş gagalamaları gibi olan o sese önce aldırmamış fakat ses de bir türlü kesilmemiş. Bir kere daha bir kere daha aynı sesi duyunca, “Ne ola ki?” diye perdeyi açıp bakmış; o sırada, görülmedik bir kuşun semanın derinliğine doğru açılıp gittiğini müşahede etmiş. Zihninde o garip varlık, kalkıp gideceği yere yürürken dostlarından biriyle karşılaşmış; onun “Turgut Özal vefat etti!” sözünü işitmiş. </p>
			<p class="a_Paragraf">Hocamız, bu hadiseyi (bazen “telbis” yaparak “bir adam” görmüş diye) anlatır ve şöyle der: “Allahu a’lem, ruhunun ufkuna yürüdüğünde öyle bilinmez bir kuşun semanın enginliklerine doğru açılıp gitmesi o Hazret’in de zehirlendiğine ve şehadetine bir işaretti. Doğrusunu Allah bilir, karanlığa taş atar gibi söz söylemek insana yakışmaz fakat inanıyorum ki, 163. maddeyi kaldırması gibi hizmetleriyle beraber ortaya koyduğu civanmertlikler vesilesiyle Cenâb-ı Hak, merhuma şehitlik sevabını da lütuf buyurdu ve onu Firdevs’iyle sevindirdi.”</p>
			<p class="Baslik_2" id="_idParaDest-34">‘‘Siz, Gülen’i tanısanız bunları söylemezdiniz!”</p>
			<p class="__Paragraf">Sayın Bülent Ecevit de tevazu ve dürüstlüğün sembollerinden olmuştu. Dinî ve millî değerlerle barışık bir sol kültür oluşturmaya çalışmıştı. Demokratik Sol Parti’nin lideri olarak başbakanlık yaptığı dönemde kendisine yöneltilen bütün tenkitlere rağmen, özellikle yurt dışındaki Türk okullarına, kültür elçilerimiz olan fedakâr öğretmenlere ve diyalog faaliyetlerine sahip çıkmıştı. Davos’ta düzenlenen Dünya Ekonomik Forumu’nda yine Hizmet okullarının önemini anlatmış; bu kurumların Türk kültürünün tanıtılması açısından da çok kıymetli olduğunu vurgulamıştı.</p>
			<p class="a_Paragraf">Bülent Ecevit, hiç kimsenin sesinin çıkmadığı zaman ve zeminlerde dahi Hocaefendi’yi ve hizmetlerini müdafaa etmiş; takdirlerini açıkça dile getirmişti. Post-modern darbe olarak adlandırılan “28 Şubat” sonrasının o gergin ve zor günlerinde bile inandıklarını seslendirmekten geri durmamıştı. Mesela, 27 Mart 1998 tarihinde Milli Güvenlik Kurulu (MGK) toplantısı yapılmış, gündemin ağırlıklı konusu olarak “Hizmet Hareketi” üzerinde durulmuştu. Ertesi gün Hürriyet Gazetesi, “<span class="italik_E">Gülen’i Savundu</span>” manşetini atmış ve şu haberi yayınlamıştı: </p>
			<p class="a_Paragraf">“<span class="italik_E">Milli Güvenlik Kurulu’nun önceki akşamki toplantısında, Başbakan Yardımcısı Bülent Ecevit ile komutanlar arasında, cemaat lideri Fethullah Gülen’in irticaya destek olup olmadığı konusunda anlaşmazlık yaşandı. Ecevit, Gülen’i müdafaa ederken, aleyhindeki görüşlere karşı çıktı. MGK’da, Fethullah Gülen’in orduya sızma girişiminden ve çeşitli faaliyetlerinden rahatsızlık duyduklarını söyleyen komutanlara Başbakan Yardımcısı Ecevit, ‘Siz, Gülen’i tanısanız bunları söylemezdiniz!’</span> <span class="italik_E">dedi.</span> <span class="italik_E">İlginç olan nokta, bu kez bizzat Genelkurmay Başkanı Orgeneral Hüseyin Kıvrıkoğlu’nun söz alarak, bu okullarda irtica propagandası yapıldığını belirtmesi oldu. Başbakan Ecevit ise bu teşhise katılmadığını belirterek, Gülen’in okullarını farklı değerlendirdiğinin kayda geçilmesini istedi.</span>”</p>
			<p class="a_Paragraf">Özal ve Ecevit’in bu duruşlarında katiyen bir beklenti söz konusu değildi. Hocaefendi de onlarla münasebetlerini hiçbir zaman politik sahaya taşırmamıştı. Dahası muhterem Hocamız, o iki devlet büyüğüne sadece övgüler düzmemişti; yanlış gördüğü bazı icraatlardan dolayı zaman zaman tenkitlerini de ifade etmiş ve ülkemiz için hayırlı olan hususları işaretlemişti. Bir insanı takdir etmek ve ona saygı duymakla onun siyasî destekçisi olmak farklı farklı şeylerdi. Şayet Hizmet dairesindeki insanlardan bazıları onlara oy vermişlerse, bunun sebebi herhangi bir teşvik ve tavsiye değil, o büyüklerin bazı mahfillerdeki yiğit tavırları ve milletimizin o civanmertliklere karşı vefasıydı. </p>
			<p class="a_Paragraf">Hâsılı; Fethullah Gülen Hocaefendi ve Hizmet Camiası, bütün partilerin müntesiplerini ve temsilcilerini aynı geminin yolcuları olarak görmüş; ülkenin selamet sahiline ulaşması için her biriyle görüşüp tanışmak, zaman zaman bir araya gelip kaynaşmak ve fikir alış verişinde bulunmak gerektiğine inanmıştır. Fakat hiçbir zaman siyasi pazarlıklara tenezzül etmemiş, herhangi bir parti ile organik bir ilişki içerisine girmemiş ve münasebetlerinde politik bir maksat gütmemiştir. Hocaefendi, her İslâm âliminin boynunun borcu olan “iyiliğe teşvik etmek ve kötülükten sakındırmak” vazifesini eda etmeye çalışmıştır. Hizmet Camiası da bir sivil toplum hareketi olarak kendi alanında sorumluluğunu yerine getirmeye kilitlenmiş; bu arada vatan ve millet için faydalı görülen teşebbüs ve faaliyetleri alkışlamış; siyasi meselelerle sadece seçim mevsimi gelince ya da ülkenin kaderiyle ilgili büyük bir problem gündemi işgal edince muvakkaten ilgilenmiştir. Bu geçici ilgi de hep beraber üzerinde yol aldığımız gemiyi deldirmeme zaruretine binaendir.</p>
			<p class="a_Paragraf">Numân ibni Beşîr <span class="_aleyhisselam-_E _idGenCharOverride-1">(radıyallahu anh)</span> tarafından rivayet edilen bir hadis-i şerifte, Söz Sultanı Efendimiz <span class="_aleyhisselam-_E _idGenCharOverride-1">(sallallahu aleyhi ve sellem)</span> şöyle buyurmaktadır: </p>
			<p class="a_Paragraf">“<span class="italik_E">Allah Teâlâ’nın emir ve yasaklarla çizdiği sınırları koruyanlar ile bu sınırları çiğneyip aşanlar, bindikleri geminin üst ve alt katları için kura çeken, böylece bir kısmı üstte, bir kısmı da altta kalan bir topluluk gibidirler. Alt kattakiler, su almak istedikleri zaman üst kattakilerin yanlarından geçerler. Onları rahatsız ettikleri için aralarında şöyle bir karar alırlar: ‘Artık biz, kendimize ait olan alt katta bir delik açsak da su ihtiyacımızı oradan karşılasak, üst kattakileri rahatsız etmesek.’ Şayet, üst kattakiler, onları bu kararlarını uygulamada serbest bırakırlarsa, hep beraber batıp helak olacakları açıktır. Fakat ellerine yapışıp onlara mani olurlarsa, kendileri kurtulacakları gibi onları da kurtaracakları şüphesizdir.</span>”<span class="italik_E"><a id="x.18019"/></span></p>
		</div>
	</body>
</html>