<html xmlns="http://www.w3.org/1999/xhtml">
	<head>
		<title>inkisar_epub-66</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-226">Siyasal İslâm, <br/>Büyük Turp ve Ak Kaşık</p>
			<p class="Tarihler_E">3 Nisan 2014</p>
			<p class="ilk_harf_E"><span class="_idGenDropcap-2">O</span>nlarca seneden beri hakkında yazılıp çizildiği hâlde hâlâ üzerinde mutabakata varılamamış pek çok kavram vardır. İnsanların bakış açılarına ve müktesebatına göre farklı şekillerde içleri doldurulan bu kavramlar, şayet genellemeci bir üslupla ele alınır ve değerlendirilirse, fikir kaymaları yaşamak ve yanlış anlamalara yol açmak kaçınılmaz olur.</p>
			<p class="a_Paragraf">Mesela “demokrasi” mefhumu çeşitli toplumlar tarafından farklı şekillerde yorumlanmış ve değişik tarzlarda uygulanmıştır. Tarifi ve esasları üzerinde hâlâ tam bir anlaşma sağlanamadığı için demokrasi, çoğu zaman yanına başka bir tabir ilave edilerek “sosyal”, “çoğulcu”, “liberal”, “muhafazakâr”, “katılımcı”… gibi sıfatlarla anılır olmuştur. Dolayısıyla birinin demokrasi dediğine bir başkasının farklı bir adlandırmada bulunması da söz konusudur.</p>
			<p class="a_Paragraf">Mü’minler için daha sıcak bir tabir olan “Kur’ân Müslümanlığı” ifadesi de kavramların içlerinin farklı şekillerde dolduruluşuna bir başka misal olarak kaydedilebilir. Kur’ân, inananların şahsî, ailevî, içtimaî, iktisadî, siyasî ve idarî hayatını tanzim eden bir kanunlar mecmuasıdır; aynı zamanda başta Sünnet olmak üzere diğer şer’î delillerin temel kaynağıdır. Bu zaviyeden, her mü’min bir Kur’ân müslümanıdır. Ne var ki son senelerde “Kur’ân Müslümanlığı” sözüyle, özellikle Sünnet’i ve diğer edille-i şer’iyeyi dışlayarak İslâm’ı yalnızca Kur’ân’a göre yorumlama iddiasındaki bir anlayış nazara verilmektedir. Böylece özünde hoş ve şirin bu kavram hiç de masum olmayan bir kısım telakkilere alet edilmektedir.</p>
			<p class="a_Paragraf">Bu itibarla belli bir kavram üzerinden konuşan insanların ve muhataplarının o mefhuma yüklenen manaları çok iyi belirlemeleri ve değerlendirmelerinde genelleyici ifadelerden elden geldiğince uzak durmaları lazımdır ki hem düşünce inhirafı yaşanmasın hem de hakikatler yanlış anlamalara kurban edilmesin.</p>
			<p class="Baslik_2" id="_idParaDest-227">Hizmet ve Siyasal İslâm </p>
			<p class="__Paragraf">Maalesef bu hususlara dikkat edilmediğinden olsa gerek, “Siyasal İslâm” kavramıyla ilgili yazı ve söylemlerde de çoğunlukla uç yorumlar nazara çarpıyor. Din ve siyaset ilişkileri incelenirken ifrat veya tefritlere giriliyor:</p>
			<p class="a_Paragraf">Bazıları dinin siyasetle hiç alâkası olmadığını söylerken, kimileri de din sistemini tamamen siyaset gibi gösteriyor, onu dünyevî bir ideoloji şeklinde takdim ediyorlar.</p>
			<p class="a_Paragraf">Bir kısım insanlar, Siyasal İslâm’ın çerçevesini alabildiğine genişletip siyasetle de dine hizmet edilebileceği inancındaki herkesin üzerini çiziyor ve bir tür aşırılık sergiliyorlar. Bazıları ise Kur’ân’a daha çok siyaset nazariyeleri zaviyesinden yaklaşıyor; ona bakarken hep değişik devlet modelleri arıyor ve onu siyasî söylemlere malzeme görerek başka bir aşırılığa yuvarlanıyorlar.</p>
			<p class="a_Paragraf">Bazı kimseler fert, aile ve cemiyetin ahengi konusunda idare ve hükûmetin tesirini bütün bütün görmezden gelirken; diğer bazıları idarî, iktisadî ve siyasî meseleleri “ümmühât”ın yerine koyup iman, İslâm ve ihsan konularını tali derecede mütalaa edebiliyorlar.</p>
			<p class="a_Paragraf">Dahası bu ifrat ve tefritler gidip Hizmet Hareketi’ni Siyasal İslâm’ın rakibiymiş gibi görüp gösterme yanlışlığına kadar uzanıyor.</p>
			<p class="a_Paragraf">Hâlbuki Hizmet Hareketi’nde esas olan, Hazreti Bediüzzaman’ın ifadesiyle, “kendi mesleğinin muhabbetiyle hareket etmek”tir. İnsanın, kendi mesleğinin muhabbetiyle hareket etmesi, başka yol, yöntem ve ekollere rakip olmasını, husumet duymasını ve başkalarını eksik görüp hafife almasını gerektirmez.</p>
			<p class="a_Paragraf">Herkes gibi Camia’ya gönül veren insanlar da -yine Hazreti Üstad’ın ifadesiyle- “Mesleğim haktır.” yahut “Daha güzeldir.” diyebilirler fakat başkasının mesleğinin haksızlığını veya çirkinliğini ima eder şekilde “Hak yalnız benim mesleğimdir.” veyahut “Güzel benim meşrebimdir.” demek insaf düsturuyla bağdaşmaz.</p>
			<p class="a_Paragraf">Bu itibarla, siyasete meyilli farklı yol ve yöntemlerle dine hizmet etmeye çalışan çok samimi müslümanların bulunduğu da görmezlikten gelinmemeli ve o insanlar sırf siyasî tercihlerinden dolayı ademe mahkûm edilmemelidir.</p>
			<p class="a_Paragraf">Mısır ve Tunus gibi ülkelerdeki bazı İslâmî hareketler “Siyasal İslâm” başlığı altında değerlendirmeye tabi tutulurken ve bir kısım eksikler/hatalar dile getirilirken de onlar içinde hâlisane dine hizmet sevdalısı pek çok insanın mevcudiyeti her zaman göz önünde bulundurulmalıdır.</p>
			<p class="a_Paragraf">Bütün bu hususlarla beraber bilinmelidir ki “müsbet hareket”i esas edinen Camia’nın ister dar ister geniş manasıyla Siyasal İslâm’la ya da gerek siyaset yolunu tercih eden fertler gerek AKP gibi partilerle hiçbir alıp veremediği yoktur.</p>
			<p class="a_Paragraf">Hizmet Hareketi’nin yurt içinde ve yurt dışında Siyasal İslâm’la ilgili bir gündemi ya da Siyasal İslâm’ı bitirme gibi tuhaf bir hedefi asla söz konusu değildir.</p>
			<p class="Baslik_2" id="_idParaDest-228">Büyük Turp Operasyonu</p>
			<p class="__Paragraf">Geçtiğimiz aylarda özellikle sosyal medyada, bir kısım ses kayıtlarının yayımlanacağından bahsedilmiş sonra bir İnternet habercisi, deşifre edilmesi beklenen kasetlerin içeriğine dair bir yazı yazmıştı. Nihayet hemen herkeste 25 Mart’ta ortaya çıkıp halkı dehşete düşürecek bir “büyük turp” beklentisi oluşmuştu.</p>
			<p class="a_Paragraf">O günlerde, ortaya çıkması muhtemel kasetleri anlatan bir köşe yazısını muhterem Fethullah Gülen Hocaefendi’ye birkaç cümleyle özetlemiştik. Hocamız anında “İnşaallah doğru değildir!” deyip iki büklüm olmuş; hemen gözleri yaşlarla dolmuş ve nefis mahkûmları için ağlamıştı. Sonra da ellerini kaldırıp “Rezil rüsva etme Allah’ım; onlardan dolayı inananları da daha fazla yere baktırma Rabbim!” duasını yapmış ve Mevlâ-yı Müteâl’e sığınmıştı.</p>
			<p class="a_Paragraf">Şimdilerde anlaşılıyor ki o şayia maksatlı şekilde ortaya atılmış; böylelikle birkaç hedef gözetilerek bir operasyon yapılmış ve bu arada yine Camia zan altında bırakılmaya çalışılmış.</p>
			<p class="a_Paragraf">Aslında bu türlü oyunlar ve tuzaklar sadece geçtiğimiz aylara mahsus değil. Son senelerde ortaya saçılan kaset haberleriyle öğrendik ki ağını kurmuş avını gözleyen bir kısım yaratıklar, gizli kameraların, dinleme cihazlarının başında senelerce her an hazır beklemişler; bitirmeyi planladıkları kimselerin hata yapmalarını, sürçüp düşmelerini ve bataklığa sürüklenmelerini intizar etmişler. Sonra elde ettikleri malzemelerle (!) toplum mühendisliğine girişmişler. Dahası yapıp ettikleri bütün çirkeflikleri bir kısım masum insanların üzerine atarak bir taşla iki kuş vurma hedefi gütmüşler.</p>
			<p class="a_Paragraf">Hâlbuki bir mü’minin o türlü çirkinlikleri onaylaması ve hele öyle komploların içinde yer alması asla düşünülemez. İslâm, nefis, aile ve özel hayat açısından insanlara teminat vermiş; şahısların dokunulmazlığını çiğnemeyi ve aile mahremiyetlerini ortadan kaldırıcı davranışlarda bulunmayı yasaklamıştır. İnsanların noksanlarının araştırılmasını, hatalarının ortaya dökülmesini, günahlarının fâş edilmesini ve şahsî hayata dair sırlarının açığa vurulmasını ahlâksızlık saymıştır.</p>
			<p class="a_Paragraf">Tarikat-ı Muhammediye üzerine yazılan şerhlerden biri olan Berika’nın müellifi İmam Hâdimî der ki: “Bir mü’mini zina hâlinde bile görsen, hemen onun hakkında hükmünü verme. Gözlerini sil, ‘Allah Allah, bu insan böyle çirkin bir işi yapmaz!’ de; dön bir kere daha ‘O mu?’ diye kontrol et. O ise ‘İhtimal yine yanlış gördüm.’ de; bir kere daha gözlerini yalanla ve onları silip tekrar bak. Eğer hâlâ o insanı o kötü iş üzerinde görüyorsan, ‘Ya Rabbi! Onu bu çirkin hâlden kurtar, beni de böyle bir günaha düşürme!’ deyip çek git.”</p>
			<p class="a_Paragraf">Muhterem Hocamız, bu hadiseyi defalarca nakletmiş ve her defasında şu hissini dile getirmiştir: “Hazreti İmam’ı pek severim, ona karşı çok hürmetim vardır ama bu sözlerini fazla bulurum. Bence, görsen ki bir mü’min bir yerde böyle kötü bir hâldedir; gözüne iliştiği ilk anda, meseleyi tecessüs etmeden, tam teşhis ve tesbit peşine düşmeden, o sevimsiz fotoğraflar gözünden gönlüne akarak fuad kazanında eriyip bir hüküm kalıbına girmeden, ‘Allah’ım! Günahkâr kullarını hidayete erdir, beni de affet!’ demeli, sırtını dönüp oradan uzaklaşmalı ve gördüğünü de unutmalısın.”</p>
			<p class="a_Paragraf">Camia’ya gönül veren insanlar, işaret ettiğim İslâmî esaslara ve muhterem Hocamızın bu hissine hep bağlı kalmışlar; başkalarının günah avcılığına katiyen kalkışmamışlar ve sözü edilen kasetlerin çekimini de neşrini de şiddetle kınamışlardır fakat maalesef, onların bu hassasiyetine rağmen, bir kısım şer şebekeleri ve müfteriler de hedef şaşırtarak hemen her hadise sonrasında Camia’yı işaretlemekten ve her kötülüğü Cemaat’e mal etmekten geri durmamışlardır.</p>
			<p class="a_Paragraf">İşin doğrusu “pornocu abiler” diyen edepsizlere karşı söylenecek çok söz var! Ne ki namus bildiğimiz üslubumuz onların seviyesizliğine düşmemize mani oluyor. Müfteriler hiç utanmadan iftiralarına devam etseler de biz bir kere daha şu hususu ikrarla yetinelim:</p>
			<p class="a_Paragraf">Hizmet gönüllüleri her iffetli mü’min gibi “porno” sözünü bir cümlede görünce ya da duyunca dahi kulaklarına kadar kızaran insanlardır. Başbakan, meydanlarda “<span class="italik_E">Kendisinden önceki (Baykal’ı kastediyor) beline hâkim olamadı. Hâlâ bu medya, bu siyasiler ‘İnsanın özeline karışıyor.’ diyorlar. Yahu kendi eşiyle mi bir şey oluyor da özel oluyor. Bu özel değil, bu genel genel. Bu genel bir ahlâksızlıktır…</span>” demişti. Kur’ân talebelerinin “genel, genel…” denilen kasetlerle de özel kabul edilen görüntülerle de hiçbir zaman işleri ve alâkaları olmamıştır/olmayacaktır.</p>
			<p class="a_Paragraf">Öyle inanıyorum ki her kaset haberi yeni bir operasyonun işaret fişeğidir; ekseriyetle hedeflerden biri de Camia’dır ve o çirkinlikleri Hizmet gönüllülerine isnad edenler büyük ihtimalle o operasyonun birer parçasıdır.</p>
			<p class="a_Paragraf">Nitekim Deniz Baykal kaseti ile ilgili olarak ortaya çıkan ses kayıtları ve Kemal Kılıçdaroğlu’nun “<span class="italik_E">Ben izledim. Başbakan Erdoğan’a o görüntüyü izletenler Erdoğan’ı da görüntüye alıyorlar. O konuşmalar internete düşen konuşmalardır. Haberi olmadan o bilgisayarın kamerasından da görüntüleniyor. Ben bu kadar aşağılıkça yalan söyleyen adam görmedim. Sayın Baykal da bu durumu biliyor ve bu nedenle Erdoğan’ı mahkemeye veriyor.</span>” şeklindeki beyanatı da ortaya koymuştur ki bazı ahlâksız ve karanlık kimseler gizli çekimler yapmış, elde edilen görüntüler muktedirlerce her tarafa yayılmış, böylece bir parti dizayn edilmiş ve nihayet bütün suç pek çok hadisede olduğu gibi Camia’nın üzerine atılmış.</p>
			<p class="a_Paragraf">Yazıklar olsun komploculara! Yazıklar olsun müfterilere!</p>
			<p class="Baslik_2" id="_idParaDest-229">Camia, Sütten Çıkmış Ak Kaşık mı?</p>
			<p class="__Paragraf">Camia’yla gönül bağı bulunan insanlar aylardır hemen her yazı ya da konuşmalarında “gayr-i vaki beyan”, “yalan” ve “iftira” gibi kelimeleri kullanmak zorunda kalıyor; çirkin isnatları tekzip etmekle uğraşıyorlar.</p>
			<p class="a_Paragraf">Peki, Hizmet gönüllüleri kendilerini hatasız ve günahsız mı görüyorlar?</p>
			<p class="a_Paragraf">Tabii ki hayır!</p>
			<p class="a_Paragraf">Adanmış ruhlar, olup biten hadiseler karşısında mutlaka muhasebe yapıyor, hatalarına istiğfar ediyor ve kendilerince bir yol haritası belirliyorlar.</p>
			<p class="a_Paragraf">Zannediyorum bu yüce mefkûreye dilbeste olmuş insanların tamamı günde en az birkaç defa kendilerini sorguluyor ve vicdanlarına şu soruları soruyorlar:</p>
			<p class="a_Paragraf">Acaba azami zühd, azami takva ve azami ihlas istendiği hâlde ben bunlarda kusur mu ettim?</p>
			<p class="a_Paragraf">Yoksa hizmeti anlatırken kendi nefsimi mi nazara verdim?</p>
			<p class="a_Paragraf">Kim bilir, belki de Allah’ın lütfettiği başarıları kendimden bildim?</p>
			<p class="a_Paragraf">Bazı makam, mevki ve imkânlara ulaşınca rekabete girme ve kendi kardeşini bile çekemez olma hastalığına mı yenildim?</p>
			<p class="a_Paragraf">Herhâlde lütf-u ilahî olan hizmet imkânlarını gereğince değerlendiremedim?</p>
			<p class="a_Paragraf">Evet, günde beş on defa ben de bu soruları kendi nefsime yöneltiyorsam, hiçbirini kendimden dûn görmediğim Hizmet erleri mutlaka çok daha derin muhasebelerle nefis sorgulaması yapıyorlardır.</p>
			<p class="a_Paragraf">İmada bulunduğum hataların bir kısmı, benzerleri ve belki hepsi bazılarımıza şefkat tokatı olarak geri dönmüş olabilir.</p>
			<p class="a_Paragraf">Belki de Câmia olarak hüsnüzanda aşırı gitmiş ve zıp orada zıp burada duranlara karşı adem-i itimadı göz ardı etmişizdir.</p>
			<p class="a_Paragraf">Bütün bu kusurlardan dolayı yapılabilecek tenkit ve ikazlara hazır olmamız da yine imanımızın gereğidir.</p>
			<p class="a_Paragraf">Ne var ki hiçbir zaman kendi devletimize, iktidara ya da belli şahıslara meydan okumayı aklımızdan geçirmedik.</p>
			<p class="a_Paragraf">Damarına basılmış çok az sayıdaki acul fıtratlılar ve ham ruhların bir iki fevrî tavrı istisna edilecek olursa, maruz kaldığımız algı operasyonuna, nefret suçuna, tahrik edici dile ve provokatif söylemlere rağmen üslubumuzu asla bozmadık.</p>
			<p class="a_Paragraf">Bazıları inanmamakta ısrar etse de Camia’nın herhangi bir partiyle ittifakı kesinlikle söz konusu olmadı. Nitekim değişik bölgelerde, liyakatli aday tercihi neticesinde, hemen her partiye oy vermiş Hizmet gönüllüleriyle karşılaşmak mümkündür.</p>
			<p class="a_Paragraf">Hâsılı, Camia, iktidar çevresi ve havuz medyası tarafından öfkeli itham, hakaret ve iftiralarla yürütülen bir linç girişimine maruz kalmış ve bunun sonucunda bitirilmek istenen her fert, kurum ya da topluluğun hukuk çerçevesinde yapacaklarını yapmıştır. Hizmet gönüllüleri, dün olduğu gibi bugün de dine, millete ve insanlığa hizmet etme derdinde ve sadece kanunî/demokratik haklarının peşindedir.</p>
		</div>
	</body>
</html>