<html xmlns="http://www.w3.org/1999/xhtml">
	<head>
		<title>inkisar_epub-63</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-203">Özel Gündem</p>
			<p class="ilk_harf_E"><span class="_idGenDropcap-2">İ</span>ştirak ettiğim “Özel Gündem” programı, Samanyolu Haber Televizyonu’nda 11 Mart 2013 tarihinde yayınlandı. Hem o günlerde zihinleri meşgul eden hadiseler hem de kendi duygu ve düşüncelerimiz hakkında bir fikir vermesi için soru ve cevapların bir kısmını kaydetmenin faydalı olacağı kanaatindeyim.</p>
			<p class="Baslik_2" id="_idParaDest-204">Hocaefendi’nin Sükûtu </p>
			<p class="__Paragraf">Soru: Fethullah Gülen Hocaefendi, kendisine yönelik itham ve hakaretler karşısında nasıl bir duruş sergiliyor? Neden suskunluğu tercih ediyor?</p>
			<p class="a_Paragraf">Muhterem Hocamızın sükûtu tercih edişi birkaç sebebe bağlanabilir:</p>
			<p class="a_Paragraf">Birincisi; öyle hakaretler ediliyor ve öyle yakışıksız sözler söyleniyor ki onlara cevap verebilmek için aynı seviyesizliğe düşmek gerekir; Hocaefendi’nin edebi ve üslubu o pespayelikten uzaktır.</p>
			<p class="a_Paragraf">İkincisi; maalesef iktidar çevresi, özellikle bazı ihaleler karşılığında işadamlarından toplanan paralarla satın alındığı için kamuoyunda “havuz medyası” olarak bilinen gazete ve televizyonlar, yalan haberde sınır bırakmadı. Orada yazıp çizenlerin ve konuşanların, hakikati dinlemeye tahammülleri olmadığı gibi doğruları seslendirmeye niyetleri de yok; onlara sadece gürültü lazım. Dolayısıyla da her cümleyi çarpıtıyorlar. Yapılan açıklamalar, bir yanlışı düzeltmeye ve bir gerçeği ortaya koymaya hizmet etmekten daha çok garaza kilitlenmiş o kimselere malzeme teşkil ediyor.</p>
			<p class="a_Paragraf">Üçüncüsü; toplumdaki bu gerginliğin sebebi iktidardaki çekirdek kadro ve havuz medyasıdır; partililerin yüzde doksanı mevcut atmosferden rahatsızdır. Ortada AKP’ye oy vermiş olsa da yapılan zulümleri tasvip etmeyen masum bir kitle vardır. İnancımız o ki bir gün onlar ve milletin diğer kesimleri kimin doğru kimin yanlış olduğunu anlayacak. Belki çok kimseler utanıp özür dileyecek. Şu hâlde, elden geldiğince masumları rencide edebilecek söz ve tavırlardan kaçınmak; onlara, mahcubiyet yaşamadan bir kere daha bir araya gelebilme kapılarını açık bırakmak iktiza ediyor. </p>
			<p class="a_Paragraf">Şayet, biz de mukabele-i bilmisil yapar ve hakaretleri aynıyla cevaplarsak ülkeye ve millete yazık olur, gerilim iyice artar. Oysa biz sulhun yanındayız, huzur talibiyiz.</p>
			<p class="a_Paragraf">Hocamız hep bir misal verir: Ters istikamete giden iki arabadan biri yerinde durursa, aradaki mesafe o ölçüde az olur. O da aynı hızla uzaklaşırsa, mesafeler kapanmamak üzere açılır. Camia elden geldiğince yerinde durmaya çalışıyor; pişman olarak dönüp gelenler, bizi eski yerimizde bulacaklar.</p>
			<p class="a_Paragraf">Tarihi tekerrürler devr-i daimi içinde hep olageldi bu türlü saldırılar. Hususiyle yakın zamanda, herkesi vesayetleri altına almak isteyen askerî ya da sivil kimselerin hücumları esnasında da çok edep dışı beyanlarda bulunanlar oldu fakat gerçekler gün yüzüne çıkınca, belki yüz tane insan, mektup ve e-mail yoluyla hatta bazıları bizzat gelerek “Ne olur hakkınızı helal edin, size karşı kötülük yaptık!” dediler. Yarın yine nâdim olup ağlayanlar çıkacak, sözlerini tashih etmeye çalışacaklar; onların dönüş köprülerini bütünüyle yıkmamak lazım. </p>
			<p class="a_Paragraf">Muhterem Hocaefendi’ye günlük haberler ya da köşe yazıları okunacağı zaman belki elli defa şu sözü duymuşumdur: “<span class="italik_E">Hüsnüzan ettiğim kimselerin çirkin sözleri varsa, lütfen onları bütünüyle okumayın; kalbimde bir iz kalmasını istemiyorum; dostları hep güzellikleriyle hatırlamayı diliyorum.</span>”</p>
			<p class="a_Paragraf">Böyle söyleyen ve suizanna, hele gıybete asla geçit vermemeye gayret gösteren Hocamız, şayet adanmış ruhların genelini alâkadar eden bir mesele ya da tashih/tavzih gerektirecek bir husus yoksa okunmaya başlanan haberi ya da yazıyı yarıda kestirir, dinlemez; “<span class="italik_E">Suizanna düşmeyelim, zihnimizi kirletmeyelim!</span>” der ve sözü bağlar.</p>
			<p class="a_Paragraf">Hocamızın sükûtu tercihinde derin bir mana daha var ki o da Hazreti Sâdık u Masdûk Efendimiz’in, Ebu Bekir hazretlerine: “<span class="italik_E">Sen sükût ettiğin sürece, bir melek senin yerine cevap veriyordu fakat sen ağzını açınca yanına şeytan geldi. Ben şeytanın olduğu yerde bulunmam!</span>” deyişiyle alâkalıdır.</p>
			<p class="Baslik_2" id="_idParaDest-205">Dostların Sessizliği</p>
			<p class="__Paragraf">Soru: Özellikle bunca yıldır Hocaefendi’yi tanıyan bilen insanların bu bühtanlar karşısında sessiz kalmalarına nasıl yaklaşıyorsunuz? </p>
			<p class="a_Paragraf">Bir insanın kendisine yönelik hakaretlere tahammül göstermesi mürüvvet ve fazilettir fakat bir başka ferdi ya da şahs-ı maneviyi hedef alan iftiralara karşı sükût durması vefasızlık ve hatta ihanettir. Hocaefendi, sükût ediyor şayet hakaretler sadece kendi şahsımıza yönelikse biz de susabilir ve Allah’a havale edebiliriz. Ne var ki bir dostun hedefe konulması insanın yüreğini sızlatmalı ve ona en azından bir iki kelam ettirmelidir.</p>
			<p class="a_Paragraf">Bu açıdan, Hizmet camiasının milyonlarca gönüllüsüne ve Fethullah Gülen Hocaefendi’ye karşı bir “itibar suikastı” yapılırken, akla hayale gelmez iftira ve bühtanlar atılırken, bir kısım ilim ve din erbabının adeta dilsiz ve hissiz kesilmiş olması çok acıdır. Onların bu tarafsızlık görünümlü suskunluklarını büyük bir hayal kırıklığı ile izliyor ve kabullenmekte zorlanıyorum.</p>
			<p class="a_Paragraf">Şunu ifade etmeden geçemeyeceğim; Diyanet İşleri Başkanlığı’nca hazırlanan malum törende Hocaefendi’ye -hâşâ, yüz bin kere hâşâ ve kellâ- “yalancı peygamber, sahte veli, içi boş âlim müsveddesi” dendiği an, o salonda en az yüz tane, Hocaefendi’nin sofrasında yemek yemiş, onunla dostluk etmiş ve hatta rahle-yi tedrisine oturmuş insan vardı. O çirkin sözlere tepki göstermemelerini hem kınıyorum hem de bunun onlar için kara bir leke olarak kalacağına inanıyorum.</p>
			<p class="a_Paragraf">O toplantıda yakışıksız sözleri duyunca Hayrettin Karaman hocanın bir iki cümleyle de olsa mutlaka itiraz edeceğini zannettim zira Hocaefendi kendisine sorulan fetvaları bile ona yönlendirir, hep kendisini nazara verirdi. Tayyar Altıkulaç hocamızın sessiz kalacağına asla ihtimal vermezdim çünkü Hocaefendi’yi en iyi tanıyanlardan biri oydu ve Hocamız, Tayyar beyi her zaman hayırla anardı hatta bir namazdaki hıçkırıklarını samimiyet misali olarak anlatırdı. En azından Ali Bardakoğlu ve Mehmet Görmez hocalarımızın birer cümle etmelerini beklerdim zira Hocaefendi onları da sürekli nazara verir, ufuklu insanlar olduklarını söyler; kendileriyle, mektup veya aracı vasıtasıyla, ülkemizin meseleleriyle ilgili fikir teatisinde bulunurdu. Bu hocalarımızın ve benzerlerinin o çirkin sözlere iştirak edebileceklerini zannetmiyorum ama sessizliklerine de bir anlam veremiyorum. Münevver bir âlim, bir entelektüel olmanın şartlarından biri de her ortamda doğruyu seslendirebilme cesareti değil midir? </p>
			<p class="a_Paragraf">Biz böyle düşünsek de Hocaefendi meseleye daha mülayim yaklaşıyor. Kendisini çok iyi tanıdıkları hâlde iftiralara sessiz kalan ya da onca senelik dostluktan sonra acımasızca tenkit edenler kervanına katılan kimseler hakkında beklenti içinde olmamak gerektiğini, farklı sâiklerin bulunabileceğini söylüyor. Mesela diyor ki: “<span class="italik_E">Hazreti Üstad’ın talebeleri olan ağabeylerimize tek kelime ile kötü söylemeyin. Size hain bile deseler, siz kötü cevap vermeyin ve onlar hakkındaki saygınızı yitirmeyin. Kimsenin olmadığı dönemlerdeki hizmetlerini hiç akıldan çıkarmayın!</span>” </p>
			<p class="Baslik_2" id="_idParaDest-206">Protokolle İrtibat ve Verilen Talimat</p>
			<p class="__Paragraf">Soru: İllegal telefon dinlemeleri montajlanarak haberleştiriliyor ve Hocaefendi’nin Türkiye’deki bütün protokolle birebir irtibatı varmış, sürekli etrafa talimatlar yağdırıyormuş gibi bir algı oluşturulmaya çalışılıyor. En yakınındaki isimlerden biri olarak anlatabilir misiniz, Hocaefendi’nin günü nasıl geçiyor? Bu meselelerle ne kadar alâkadar oluyor?</p>
			<p class="a_Paragraf">Protokolle birebir irtibat söz konusu değil. Hele talimat vermek, Hocaefendi’nin üslubuyla asla bağdaşmaz. Hocamızın protokolden tek bir insana, tek bir devlet memuruna ya da herhangi bir işadamına tek kelimelik dahi talimat vermediğini rahatlıkla söyleyebilirim.</p>
			<p class="a_Paragraf">Nasıl bu kadar emin olduğumu sorarsanız, Hocaefendi’nin edep ve nezaketi, cevabımdır. Hocamız, kendisinden elli altmış yaş küçük bir talebeden bir suyu bile isteyemez; “Şunu getirin.” diyemez. Öyle nezaket abidesidir ki pencerenin açılmasını diliyorsa, o yöne bir atf-ı nazar eder, onu anlayan anlar; anlaşılmamışsa o küçük talimattan bile kaçınır. “Misafirlere ikramda bulunun!” demeyi kaba bulur; bir imayla bu niyetini açığa vurur; mesela “Arkadaşlar derste ikram da ediyorlardı ama…” der.</p>
			<p class="a_Paragraf">Biliyorsunuz Resûl-i Ekrem Efendimiz Medine’yi teşrif buyurunca Hazreti Enes’in annesi Ümmü Süleym <span class="_aleyhisselam-_E _idGenCharOverride-1">(radıyallahu anhâ)</span> Resûlullah’a bir hediye vermek istemişti: Oğlunun Allah Resûlü’ne hizmet etmesini kendi yanında kalmasına tercih ediyordu. Böylece Enes’in Resûlullah’ın terbiyesinde yetişmesini de arzuluyordu. O sırada 10 yaşında bulunan oğlunun elinden tuttu, Peygamberimize götürdü; “Yâ Resûlallah! Ensar’ın erkek ve kadınlarından din yolunda hediye vermeyen kalmadı. Ben de hediye olarak bu oğlumu size takdim ediyorum! Hizmetinizde bulunsun.” dedi. Enes <span class="_aleyhisselam-_E _idGenCharOverride-1">(radıyallahu anh)</span> o günden Peygamberimizin <span class="_aleyhisselam-_E _idGenCharOverride-1">(aleyhissalatü vesselam)</span> ruhunun ufkuna yürüyeceği ana kadar O’nun mukaddes hizmetinde bulundu; ilim ve feyzinden istifade etti. O büyük sahabi, Enes ibni Mâlik <span class="_aleyhisselam-_E _idGenCharOverride-1">(radıyallahu anh)</span> der ki: “<span class="italik_E">Hazreti Peygamber’e </span><span class="_aleyhisselam-_E _idGenCharOverride-1">(sallallahu aleyhi ve sellem)</span><span class="italik_E"> on sene hizmet ettim; yapmadığım bir şeyden ötürü ‘Niçin yapmadın?’, yaptığım bir işten dolayı da ‘Neden yaptın?’ dediğini hatırlamıyorum. Bana hiç itapta bulunmadı.</span>”<span class="italik_E"> </span></p>
			<p class="a_Paragraf">İşte Allah Resûlü’nün o mülayemet, hoşgörü, nezaket ve güzel ahlâkı, O’nun vârisleri olan bütün âlimlere aksettiği gibi, muhterem Hocamızın hayatına da yansımıştır. Allah nasip etti, O’nun lütfu, 17-18 senedir Hocaefendi’nin yanında kalıyorum. O kadar zaman içinde bir kere bile “Neden böyle yaptınız ya da yapmadınız?” dediğine şahit olmadım. Memnuniyetsizliği varsa, küçük bakışlarıyla anlarsınız ama onun kimseyi bir işe zorladığını veya bir işten dolayı azarladığını göremezsiniz.</p>
			<p class="a_Paragraf">Hocaefendi, kendisini arayanlar olursa ve bir fikir sorarlarsa, düşüncelerini paylaşır. Ülkemiz için çok önemli gördüğü hususlarda, ilgililere istişare mahiyetinde notlar yazıp gönderdiği olur.</p>
			<p class="a_Paragraf">Zannediyorum dikkatli insanlar ortaya çıkan tapelerde bir hususu hemen fark etmişlerdir. Başkalarına ait ses kayıtlarında sürekli bir dikte ve talimat, öfke ve hakaret göze çarpıyor. Hocaefendi’ye gelince, çoğunlukla arayan kendisi değil ve konuşmaları tamamen istişare üslubuyla; karşısındaki bir şey soruyorsa, o da kanaatini söylüyor.</p>
			<p class="a_Paragraf">Şahsen onca senedir şunu gördüm. Siz Hocaefendi’ye gönülden bir şey danışır ve menfi-müspet söyleyeceğine rıza ile sorarsanız, fikrini açıkça söyler fakat sadece sormuş olmak için sorarsanız, “Siz bilirsiniz!” demekle yetinir. Talimat meselesine gelince, o asla söz konusu değildir.</p>
			<p class="a_Paragraf">Hocaefendi’nin günü hep “taallüm ile tekemmül” ve “dua ile ubudiyet” esprisine bağlı geçiyor. Yani ilme, irfana ve ubudiyete doymama; sürekli öğrenerek daha bir kemale yürüme; hep “Daha yok mu?” ufkunu kollama, dolayısıyla bitevî okuma, okutma, ibadet ve dua. </p>
			<p class="a_Paragraf">Hocamız, her gün öğleye kadar iki saat tefsir ve fıkıh okutuyor. Bir-iki vakit namazının arkasından sohbet ediyor. Sair zamanlarda da ne zaman konuşacak olsa sohbet-i Cânân’da bulunuyor çünkü ona göre söz, yörüngesini sohbet-i Cânân’la bulur; Allah ve Resûlü’nün konuşulmadığı meclisler ebterdir, oradan semere çıkmaz. Kitaplaşacak yazılarının tashihlerine zaman ayırıyor; bazen yeni makaleler yazıyor. Günün belli saatlerinde misafirlerimizle ilgileniyor. Dışarı aylarca çıkmıyor, adeta hayatı itikâfta geçiyor.</p>
			<p class="Baslik_2" id="_idParaDest-207">Birkaç Hatıra</p>
			<p class="__Paragraf">Soru: Hocaefendi’nin nezaketi dediniz? Gündemle ilgili sorulara kısa bir ara verip biraz bu konuda konuşsak. Hocaefendi’nin nezaketine dair aklınıza gelen bir iki hatırayı anlatır mısınız?</p>
			<p class="a_Paragraf">Hocaefendi ile birkaç saat/dakika beraber bulunanlar bile ondaki hâl diline, mahviyete ve nezakete vurulurlar. O kısa sürede gördüklerini, anlata anlata bitiremezler. İşin doğrusu, ben de yüzlerce hatıra anlatabilirim ama sorunuza hazırlıksız yakalandım. Tedai ettiren bir mesele olmadan da anılar akla gelmiyor.</p>
			<p class="a_Paragraf">Herhâlde, çok cereyan etmiş olduğu içindir, asker ziyaretleri düştü zihnime. Hocaefendi, arkadaşlarına verdiği kıymeti göstermek, onların gönlünü almak ve belki zor zamanlarda cesaretlendirmek için Türkiye’yi karış karış dolaşmış. Askere giden bütün ağabeyleri her birini birkaç kere ziyaret etmiş; sevindirmiş. Ben yurtdışında çalıştığım için askerliğimi Burdur’da bedelli olarak yaptım. Topu topu 21 gün orada kaldım. İlk hafta sonu izne çıkmış, birkaç öğrenci yurduna sohbetlere gitmiştim. Bir ara çay içiyorduk ki, “Telefon var.” dediler. Hâl hatır sorduktan ve bir miktar konuştuktan sonra Hocaefendi dedi ki, “Özlettiniz kendinizi; bilmenizi isterim, şafağınızı ben sayıyorum!” Daha sonra ne dediğini hatırlamıyorum çünkü gözyaşlarıma hâkim olamamıştım. </p>
			<p class="a_Paragraf">Şunu hemen ifade edeyim: Bu sözün benim liyakatimle uzaktan yakından alâkası yoktur ve o sadece bana söylenmiş bir söz de değildir. Hocaefendi, herkese gönlünde bir yer verir; kendi ifadesiyle, onun kalbinde herkesin oturabileceği bir sandalye vardır. Hocamız, kırk sene önce ağaçları altında çay içtiği bir bahçeyi bile gözyaşlarıyla yâd eden ve eşyaya dahi vefa gösteren bir insandır. Onun için anlattıklarımın şahsî algılanmamasını dilerim. </p>
			<p class="a_Paragraf">Hocaefendi’nin pek çok rahatsızlığı var, malumunuz. Her gün bir sürü ilaç alır. Hastaneye gitmesi gerektiği zamanlar olur. Hoca-talebe münasebetinden kaynaklanan bir çekingenlikten mi yoksa büyüğümüzün mehabetinin hâsıl ettiği havadan mı bilemeyeceğim, çok defa biz “Nasılsınız?” bile diyemeyiz fakat kendisi bütün arkadaşların her hâlleriyle meşgul olur, hepsini arar sorar. Başımız ağrısa ilaç verir, yatağa düşsek ziyarete gelir. </p>
			<p class="a_Paragraf">Hasta olduğum bir zaman, birkaç gün evde yatmak zorunda kalmıştım. Üç gün ders ve sohbetlere gidemeyince, kapımız çalınıverdi. Gelen, Hocaefendi idi. Koltuğunun altına bir kutu bal sıkıştırmış, içeri girdi. “Bu Yeni Zelanda’dan geldi; Allah’ın izniyle şifalı olduğu söyleniyor. İnşaallah sizin için de şifaya vesile olur!” dedi.</p>
			<p class="a_Paragraf">Amerika’ya geldikten sonra vize probleminden dolayı birkaç sene Türkiye’ye gidip gelemedim. Bir gün Hocamız, “Valideyniniz sizi çok özlemişlerdir. Madem siz gidemiyorsunuz, söyleseniz de vize alsalar, biz onları burada ağırlasak!” dedi. Anne-babam, hemen vizeye başvurdular ama maalesef müspet cevap alamadılar. Aradan bir iki hafta geçmemişti ki Hocaefendi çağırdı; geçmiş gün, hilaf-ı vaki beyan olmasın, şu minvalde bir şey söyledi: “Peder ve valideniz çok üzülmüşlerdir; gönülleri kırılmıştır; içime dert oldu. Bak, aklıma ne geldi. Sen onları hacca gönder. Şimdi onları ancak mukaddes toprakların heyecanı teselli eder.” Sonra bir zarfta hazırladığı hac masraflarını elime tutuşturup ekledi: “Bu kendi param, kitap teliflerinden gelmişti. Gönlünüz rahat olsun.” dedi.</p>
			<p class="a_Paragraf">Bilmeyen bilmez; Allah görmeyenlerin gözlerini açsın. Bütün samimiyetimle söyleyebilirim ki Hocaefendi kendisi için yaşamayan bir insandır. Her hâliyle bir nezaket timsalidir. Arkadaşlarıma da sorulsa böyle yüzlerce vaka çıkar ortaya. Her birinin anlatabileceği onlarca tatlı anı vardır. Mutfakta çalışanından temizlik işleriyle uğraşanına kadar burada bulunan kime mikrofon uzatsanız, mutlaka o incelikten kendisinin de nasiplendiğini dile getirecektir. </p>
			<p class="Baslik_2" id="_idParaDest-208">Başbakan’ı Tehdit ve Bülent Arınç</p>
			<p class="__Paragraf">Soru: Geçtiğimiz gün Bülent Arınç Hizmet Hareketi imasıyla Başbakan’ın tehdit edildiğini söyledi. Böyle bir ihtimal söz konusu olabilir mi? </p>
			<p class="a_Paragraf">Bülent Arınç beyin bu ifadesi yine oy ütmeye matuf olsa gerek. (Arınç, o günlerde bir soru üzerine, “Siyasetçi ütmekle meşgul olur, kaybetmekle değil.” demişti.) Bazı şeylerin üzerinin örtülebilmesi için muhayyel bir düşman ihtiyacı, o sözü söyletmiş olabilir.</p>
			<p class="a_Paragraf">Böyle bir iddianın doğru olması mümkün değildir ve bu bir bühtandır. Bu kabul edilemez iddianın sahibi, iddiasını ispatla mükelleftir; aksi hâlde müfteridir. </p>
			<p class="a_Paragraf">Hiç kimse, hele hele Erdoğan gibi bir Başbakanı tehdide cesaret edemez. Etmişse, hemen o anda neden ellerine kelepçeleri vurmadılar; niçin tehdit edenlerin isimlerini veremiyorlar? Bu, çirkin bir isnattır fakat bundan daha acı olanı, bunun Bülent Bey tarafından gündeme getirilmesidir.</p>
			<p class="a_Paragraf">Sayın Arınç’ı çok severdik, güvenirdik, biz onu partinin vicdanı bilirdik. Maalesef son birkaç ayda öyle olmadığını gördük. </p>
			<p class="a_Paragraf">Mü’min vefalı olmalıdır. Onun Türkçe Olimpiyatları’ndaki himmet konuşmasına benzer coşkulu ifadeleri hep hayalimde; dolayısıyla hâlâ kendimi hüsnüzan etmeye zorluyorum fakat insan bir kere ütülür; hele mü’min bir şekilde ancak bir kere kandırılabilir. </p>
			<p class="a_Paragraf">Aslında biz yokken Sayın Arınç vardı. O Hocaefendi’yi hepimizden önce tanımış, eski vaazlarını bile dinlemişti. Buraya da iki defa geldi fakat Hocaefendi’ye ve bir zamanlar haklarında destan kestiği Hizmet gönüllülerine hakaretler edilirken sadece sustu. Hele “yalancı peygamber, sahte veli, içi boş âlim müsveddesi” iftiralarına sessiz kalması hemen her şeyin laftan ibaret olduğunu ortaya koydu. Hâlbuki o sözlere itiraz, bir samimiyet testiydi. Bu itibarla da o iftiraya sessiz kalan insandan her türlü iddia beklenir. </p>
			<p class="a_Paragraf">Yaklaşık 50 yıldır, öncelikle milletimizin ve dahi dünya kamuoyunun güven imtihanından defalarca anlının akıyla çıkmış olan Hizmet Camiası’nın bu güveni zedeleyecek ne insanî ne İslâmî ne de hukukî açıdan hiçbir suiistimali olmamıştır. Siyaset meydanlarında insafsızca tekrar edilen; “şantaj, tehdit, komplo ve kumpas” iftiraları kesinlikle kabul edilemez. </p>
			<p class="Baslik_2" id="_idParaDest-209">Üst Akıl ve İşbirlikçilik</p>
			<p class="__Paragraf">Soru: Yine farklı ancak bildik bir iddiayı sormak istiyorum. Hocaefendi’nin de üstünde bir aklın bulunduğu, Hocaefendi ve Hareket’in kullanıldığı söyleniyor? Gerçekten bir üst akıl var mı?</p>
			<p class="a_Paragraf">Evet, bir açıdan aklın üstünde bir akıl vardır; İmam Muhasibî hazretlerinin, “Kur’ân aklîliği” dediği Kur’ân, sünnet, icma-i ümmet ve kıyas-ı fukaha’ya dayanan akıl, normal aklın üstündedir ve işte Hocaefendi, her zaman bu temel kaynaklara ve usulüddîne bağlı yaşamaktadır. </p>
			<p class="a_Paragraf">Ayrıca onca ilmine ve tecrübesine rağmen hiçbir zaman sadece kendi reyi ile amel etmemekte, bazen en küçük talebesiyle bile meşverette bulunmakta ve istişareye çok önem vermektedir. Ona göre her aklın üstünde “ortak akıl” vardır.</p>
			<p class="a_Paragraf">Fakat şayet “üst akıl” denilerek hükûmeti yıkmak için dış güçlerle, bilhassa da İsrail ve Amerika ile işbirliği yapıldığı, komplo kurulduğu iddiası seslendiriliyorsa, bu tamamen bir iftiradır.</p>
			<p class="a_Paragraf">Bu şayia yeni olmamakla birlikte şimdilerde dozajı iyice arttı. Az önce de ima ettiğim gibi, herhâlde yolsuzluk, usulsüzlük ve birtakım antidemokratik uygulamaların getirdiği handikaplardan dış güçlerle işbirliği yapmış muhayyel bir düşman üreterek sıyrılabileceklerini düşündüler. Üslubun çirkinleşmesinin yanında yargı, emniyet, maliye ve eğitimdeki kıyımlarla devleti işlemez hâle getirdiler. </p>
			<p class="a_Paragraf">Hayır, Hizmet Hareketi’nin, ülkemiz veya hükûmetimiz aleyhine sadece Amerika ve İsrail değil dünyanın hiçbir devleti, kurumu ve şahsı ile sözlü veya yazılı hiçbir anlaşması söz konusu değildir ve olamaz. Camia tamamen öz kaynaklarıyla ve müntesiplerinin ortak aklıyla ayakta durmaktadır, zaten hedef hâline getirilmesinin başlıca sebeplerinden biri de bu bağımsızlığıdır.</p>
			<p class="a_Paragraf">Şu husus unutulmamalıdır ki tüm dünyada dostu, taraftarı, destekçisi olan böyle bir hareketin, hizmet ettiği ülkelerle ve yönetimleriyle kavga etmesi, onlara düşman olması düşünülemez. Sevgi, kardeşlik, insanlık, diyalog gibi evrensel değerlerle yola çıkmış bir Camia, pek tabii ki kişiler, kurumlar ve devletlerle dostane münasebet kurmanın yollarını arar.</p>
			<p class="a_Paragraf">Kurulan dostane münasebetleri ajanlık, işbirlikçilik gibi iftiralarla yaftalamak insaf ve vicdanla telif edilemez. Evrensel değerler çerçevesinde bütün yeryüzünde hizmeti esas almış bir Camia, hükûmetin yan organı gibi hareket ederek “Düşman ol!” denildiğinde düşman, “Dost ol!” denildiğinde de dost olamaz. Şayet insanlığın huzur ve mutluluğunu diliyor, cehalet ve fakirlikle mücadele etmek istiyorsanız, herkesle kavgaya tutuşarak ve herkesi düşman görerek bu ulvi gayeye hizmet edemezsiniz. Barış köprüleri ve sulh adacıkları ancak milletlerarası dostluklarla kurulabilir, düşmanlıklarla değil. Bu itibarla, böyle bir diyalog gayretinin başka türlü yorumlanması büyük bir zulümdür.</p>
			<p class="a_Paragraf">Mesnetsiz isnat ve iftiraların doğru olmadığını nasıl ispat edebiliriz? Yokun ispatı nasıl delillendirilir? </p>
			<p class="a_Paragraf">Hiçbir delile dayanmayan bu güft u gûlar karşısında, muhterem Hocamızın maalesef çarpıtılan ama aynıyla hakikat olan sözlerini tekrarlamaktan başka çaremiz yok. Bu sebeple, Hocaefendi’nin muhâvelesine benzer şekilde şöyle diyeceğim:</p>
			<p class="a_Paragraf">Hizmet’in başlangıcından bugüne kadar, milletimiz ve vatanımız aleyhinde, Amerika ve İsrail de dâhil bütün dünyada, herhangi bir şahıs, kurum ve devlet ile gizli veya açık, sözlü veya yazılı herhangi bir anlaşmaya “evet” dedi, imza attı ve ihanet içine girdi isek, Allah’ın binlerce laneti bunu yapanların üzerine olsun. Böyle bir iş yaptıysak, Allah bizi yerin dibine batırsın, dünyada ve ahirette rezil rüsva eylesin. Şayet böyle değil de birileri kendi suiistimallerini örtmeye matuf olarak çıkar, kin, haset ve nefretlerinden ötürü iftira atıyor, karalıyor; fütursuzca ajanlık, işbirlikçilik, çetecilik ve hainlikle suçluyorlarsa, onları Allah’a havale ediyoruz. Allah bildiği gibi yapsın. </p>
			<p class="Baslik_2" id="_idParaDest-210">Fedakâr Bir Dershane Öğretmeni: <br/>Turan Hoca</p>
			<p class="__Paragraf">Soru: Dershanelerin kapatılmasıyla ilgili yasa hazırlıkları aşamasında yazdığınız Twitter mesajları ve yazılar büyük ses getirmişti. Hükûmetin feci bir yanlış yaptığını anlattınız. Dershane deyince siz neleri hatırlıyorsunuz? Kapatılmasına neden karşısınız? </p>
			<p class="a_Paragraf">Benim nazarımda Başbakan silüetinin ilk kırıldığı an, onun dershane emekçilerine rantçı dediği gün olmuştur. Zira ister milli eğitime ister özel teşebbüse bağlı okulların öğretmenleri arasında da pek özverili, sadece talebeleri için yaşayan muallimler çoktur. Bununla beraber, dershane denince benim aklıma hemen fedakârlık ve adanmışlık gelir çünkü daha lise yıllarımdan itibaren biliyorum ki dershane öğretmenlerinin büyük çoğunluğu, mesleklerini para kazanmak için değil nesillere faydalı olmak için icra ederler ve oldukça zor şartlar altında çalışırlar.</p>
			<p class="a_Paragraf">Liseyi Ankara’da o zamanki adıyla Merkez İmam Hatip Lisesi’nde okudum. Emin olun, merkezi bir yerde yaşadığım hâlde, dershane öğretmenleri elimden tutana kadar, üniversiteye hazırlanmak bir yana, üniversitenin ne olduğunu ve oraya nasıl girildiğini dahi bilmiyordum. </p>
			<p class="a_Paragraf">Kalabalık bir aileydik ve belediye işçisi olan babam tek başına evin iaşesini karşılıyordu. Sekiz kardeşin türlü türlü ihtiyaçları oluyordu. Dolayısıyla babamın beni üniversiteye hazırlık kursuna göndermesi mümkün değildi. Maltepe Dershanesi’ndeki fedakâr öğretmenlerim önce neredeyse yarı yarıya indirim yapmışlar; ücreti o zamanın parasıyla bir milyon dört yüz bin liraya kadar düşürmüşlerdi. Babam yine “Ödeyemem.” deyince, “Yeter ki çocuk zayi olmasın; sen aylık yüz bin lira ver; geri kalan yüzü de her ay biz aramızda halletmeye çalışalım.” demişlerdi.</p>
			<p class="a_Paragraf">Orada bir sene üniversiteye, daha doğrusu hayata hazırlandım. Allah nasip etti, Dokuz Eylül Üniversitesi İlahiyat Fakültesi’ni kazandım.</p>
			<p class="a_Paragraf">Ankara’dan ayrılacağım zaman dershanede hem felsefe dersleri veren hem de rehber öğretmenimiz olan Turan Hoca ben de dâhil on talebeyi evine davet etti. Mütevazı sofrasında bir yemek yedirdi, çay içirdi. Sonra bir bohçaya sarılı, kâğıtları oldukça yıpranmış ve sararmış bir Kur’ân getirdi. “Arkadaşlar, bu Kur’ân’ın hatırasını anlatıp size bir şey söyleyeceğim.” dedi ve devam etti:</p>
			<p class="a_Paragraf">“Dedem köyde imammış. Ezanı aslına uygun okumanın ve Kur’ân öğretmenin yasaklandığı yıllarda, bizim köyün tepelerine nöbetçi diker, askerler falan gelip hapse atabilirler kaygısıyla etrafı kolaçan ettirirmiş. Böylece tedbirini alıp köyün çocuklarına gizli gizli Kur’ân öğretirmiş. Bir gün nöbetçi çocuklar uyuyakalmışlar ve askerleri ancak köye girerken fark etmişler. Dedem, jandarmaların kendi evine doğru geldiklerini görünce biraz telaşlanmış. Köyde bulunan tek Kur’ân-ı Kerim’i anneme uzatmış, ‘Kızım çabuk sakla bunu!’ demiş.</p>
			<p class="a_Paragraf">Annem daha on üç yaşında; çok korkmuş; dedemi götürüp hapse atacaklar endişesiyle tir tir titremiş. Kur’ân’ı nereye saklayacağını bilememiş. Bir naylona sarmış, ‘Bunlar sadece tuvaleti aramazlar, Kur’ân-ı Kerim’i oraya koymayacağımızı bilirler!’ demiş. Çocuk aklıyla, o günlerdeki köylere has tuvaletin bir kenarına Mushaf’ı asıvermiş.</p>
			<p class="a_Paragraf">Askerler iki üç gün kalmışlar köyde. Onlar gidince dedem ‘Kızım getir bakalım Kur’ânımızı!’ demiş. İşte o an annem uykudan uyanır gibi olmuş, dizlerine vurmuş, telaşla koşarak Mushaf’ı kapıp getirmiş. Bir de bakmışlar ki Mushaf’ın her tarafı lekelenmiş, sağına soluna pislik bulaşmış.</p>
			<p class="a_Paragraf">Dedem ‘Ne yaptın kızım sen, Kur’ân oraya konulur mu?’ dese de annemden önce kendisi ağlamaya başlamış, Mushaf’ı gözyaşlarıyla ve gül suyuyla temizlemiş.</p>
			<p class="a_Paragraf">Dedem vefat etmek üzereyken beni çağırdı, ellerimi tuttu. ‘Turan’ım, ben Kur’ân’ı gözyaşlarımla ve gülsuyuyla yıkadım ama ona gereken saygıyı gösteremediğimi, bana emanet Mushaf’ı temiz tutamadığımı düşünüyorum. Kur’ân’a saygı ona göre yaşamakla olur. Mushaf’ı temiz tutmak onu okuyup anlamaktan geçer. Ben bunları tam yapamadım ama senin başaracağına inanıyorum. Turan’ım, Kur’ân sana emanet, ona sahip çık!’ dedi.”</p>
			<p class="a_Paragraf">Turan Hoca bunları anlatırken ağlıyordu; artık son cümlelerde ağlaması hıçkırığa dönüşmüştü. Başını kaldırıp bize döndü: “Kardeşlerim, belki sizinle bir daha görüşemeyeceğiz. Ben de bu Kur’ân’ı size emanet ediyorum. Lütfen emanete sahip çıkın! Nerede okursanız okuyun, nerede olursanız olun ama kurban olayım, Kur’ân’ı duvara asılı bırakmayın!”</p>
			<p class="a_Paragraf">İşte Başbakan, dershaneciler için rantçı deyince, bana imam hatip hocalarım kadar tesir eden Turan öğretmen beliriverdi hayalimde. Hayır, benim tanıdığım dershane öğretmenleri dünyanın en fedakâr insanlarıydı. Onlar kadını erkeğiyle hiç kendileri için yaşamadılar. Emsaline nazaran iki kat mesai yaptı ve öğrencilerini geleceğe hazırladılar. Üniversiteye gitmesi hayal binlerce Anadolu gencinin ellerinden tuttu, ufkunu açtı ve yitikleri hayata kazandırdılar. Onlar misyonerlik yapmadılar; aidiyet mülahazasıyla hiç kimseyi belli bir kimliği kabul etmeye de zorlamadılar. Hâlleriyle, güzel ahlâka hüsnü misal oldular. Bütün öğrencilerine insanî değerler ve fazilet alt yapısı sundular. Hele mevcut eğitim sisteminde yeri doldurulamaz vazifeler gördüler, görüyorlar.</p>
			<p class="a_Paragraf">Bundan dolayı dershane ve okuma salonu gibi müesseseleri doğru, faydalı ve elzem görüyorum. Onların tek bir şubesinin tek bir taşına dokundurulmaması gerektiğine, bunun tahakkuku için elden gelen her meşru vesileyi değerlendirmek lazım geldiğine inanıyorum. İlla bunlardan biri ya da birkaçı kapatılacak olursa, bütün hukuki yollara başvurmak icap edeceğini düşünüyorum. Nihaî hesabın ahirette mahkeme-i kübrada görüleceği de aşikâr. </p>
			<p class="Baslik_2" id="_idParaDest-211">Darbeciye Okul, Erdoğan’a Öfke mi?</p>
			<p class="__Paragraf">Soru: O günlerde muhterem Hocaefendi’nin dershaneleri hükûmete devretmeyi teklif ettiği yazılıp çizildi. Sizin mesajlarınız da kaynak gösterildi. O meselenin aslı nedir?</p>
			<p class="a_Paragraf">Dershane tartışmalarının ilk günlerinde maalesef bir gazete “Darbeciye Okul Erdoğan’a Öfke” manşetiyle çok büyük bir haksızlık yaptı. Hâlbuki o günlerde Twitter üzerinden duyurduğum gibi, Hocaefendi Çevik Bir’e yaptığının çok ötesinde örnek bir davranışı hâl-i hazırdaki devlet büyüklerimize de sergilemişti. Geçen sene Sayın Cumhurbaşkanımıza ve onunla diğer büyüklerimize mesaj göndermişti. “Bu müesseseler milletin eseri; yeter ki millete hizmet etsin ama kapanmasın, heder olmasın.” demişti.</p>
			<p class="a_Paragraf">Hocamızın bu teklifini şöyle değerlendiriyorum: Bilirsiniz; Hazreti Süleyman’ın menkıbeleri arasında zikredilir. Yanlarında bir de çocuk bulunan iki kadın gelir; her biri o çocuğun kendisine ait olduğunu iddia etmektedir. Süleyman Aleyhisselam, “Bana bir bıçak getirin.” der ve ekler “Bu çocuğu ikiye böleyim, size birer parça vereyim.” Bıçak getirilir. Kadınların biri, Süleyman peygamberin sözlerini pek anlamamış gibi şaşkın şaşkın etrafına bakar. Diğer kadın ise birden telaşlanır, yüreği çatlayacak hâle gelir; derhâl ileri atılır ve Süleyman Nebi’ye yalvarır: “Ne olur, böyle yapmayın! Tamam, bu çocuğun gerçek annesi o kadındır.” der. Hazreti Süleyman, kadının bu canhıraş tepkisini görünce, onun gerçek anne olduğuna karar verir. İşte Hocaefendi’nin teklifi de bir anne refleksi gibidir: Yeter ki ölmesin, başkasının eli altında da olsa yaşasın.</p>
			<p class="Baslik_2" id="_idParaDest-212">Kahriye ve Beddua Halkaları</p>
			<p class="__Paragraf">Soru: Camia müesseselerinde kahhariye halkaları yapıldığı, Erdoğan’a beddua ettirildiği ve bazı bakanlara kahriye okunduğu söylendi. Genel manada Camia’nın, özel planda da Hocaefendi’nin ve yanındakilerin dua hayatını anlatır mısınız?</p>
			<p class="a_Paragraf">Camia içerisinde biraz bulunmuş insanlar bu iddiaların hiçbirinin gerçeği yansıtmadığını ve birer bühtandan ibaret olduğunu bilirler. Belli ki bu iftiraları seslendirenler ve yayanlar ya kasden hilaf-ı vaki beyanda bulunuyor ya da güft u gûlarla aldatılıyorlar. Belki de sinsice araya sızmış/sızdırılmış kullanışlı kimselere önce o çirkin şeyleri yaptırıp sonra da camiayı karalıyorlar.</p>
			<p class="a_Paragraf">Geçen gün “İddia sahipleri isim versinler, hep beraber onları kınayalım; yetkililer de gerekeni yapsınlar yoksa bu iftiraları seslendirmek Allah’tan korkmazlığın ifadesidir.” diye yazdım fakat ne iftiraları bıraktılar ne de isim verebildiler; nitekim Erdoğan’ın bahsettiği kız öğrenciler, AKP’nin gençlik kolları arasından çıktı.</p>
			<p class="a_Paragraf">İşin aslına gelince; bu camiada Kur’ân talebeleri, Efendimiz’in <span class="_aleyhisselam-_E _idGenCharOverride-1">(sallallahu aleyhi ve sellem)</span> önemli bir sünnetini ihya etmek için senelerden beri hemen her gece teheccüde kalkarlar. Berzah azabından koruyan bir zırh olarak gördükleri teheccüde herkesi teşvik ederler. Başka vesilelerle bu konu anlatıldığı için üzerinde fazla durmayacağım ama bir hususu vurgulamak istiyorum:</p>
			<p class="a_Paragraf">Bazı insanlar, “Siz hiç ümmetin dertleri için dua ettiniz mi?” deyip suizanlarını seslendiriyorlar. </p>
			<p class="a_Paragraf">Hocaefendi, duaya çok önem veren ve her gün üç-dört saat dua ile meşgul olan bir insandır. Hocamız değişik dönemlerde birkaç kişi ile paylaşıp üzerine aldığı virdlerini hep devam ettiriyor. Otuz kırk sene önce bazı dostlarıyla taksim ettikleri evrâd u ezkârı bugün de aksatmadan okuyor. Bir grupla el-Kulûbu’d-Dâria, bir diğeriyle Cevşen, bir heyetle Nasr Suresi ve bir başkasıyla salât-ı tefrîciye taksiminde kendisine düşen bölümleri mutlaka her gün tamamlıyor. Tabii böyle bir itiyad günlük birkaç saati dolduruyor.</p>
			<p class="a_Paragraf">Hocaefendi, ferdî okumaların yanı sıra, ümmet-i Muhammed <span class="_aleyhisselam-_E _idGenCharOverride-1">(sallallahu aleyhi ve sellem)</span> ve insanlık için toplu dua yapılmasına da önem veriyor. İkâmet ettiği mekânda herkesin bir araya gelip küllî yakarışta bulunması için belli bir zaman tahsis ediyor. Mescidimizde on seneyi aşkın zamandır hiç aksatılmayan toplu dua saatine başlanırken, Hocamız, hemen her gün özellikle iki uyarıda bulunuyor: </p>
			<p class="a_Paragraf">1. Her kelimeye vicdanın ve kalbin vizesini sorarak, münacatı gönülden yapmak gerektiğini anlatıyor. </p>
			<p class="a_Paragraf">2. Önce ülkemiz ve milletimizin selameti sonra Suriye, Myanmar, Somali, Irak, Filistin ve Mısır’daki gibi mağdur ve mazlum müslümanların bütününün kurtuluşu ve nihayet topyekûn insanlığın hidayeti ve huzuru için niyet etmek lazım geldiğini belirtiyor.</p>
			<p class="a_Paragraf">Bakın, hatırıma gelen bir hâli anlatayım: Türkiye’de çıkarılmak istenen kargaşanın, Suriye’de sergilenen vahşetin, Arakan’da artan şiddetin ve Mısır’da akıtılan kanın/gözyaşlarının hep beraber hücum ettiği bir gün, muhterem Hocamız yine çok muzdaripti. Üst üste vicdana çöken bu dertler sebebiyle yağmur bulutları gibi yüklü bir hâli vardı. Aramızda daha fazla duramadı ve ızdırapla odasına girdi. Kapı daha yeni kapanmıştı ki belki bir iki defa duyduğumuz tonda bir ses yükseldi içeriden. Muhterem Hocamız, Alvarlı Efe Hazretleri’nin şu mısralarını sürekli tekrar ediyor ve ağlıyordu:</p>
			<p class="a_Paragraf">“<span class="italik_E">Sefînem gark oldu derd deryasına / Sahrâ-yı sinemi sel aldı gitti.</span>”</p>
			<p class="a_Paragraf">Duyduğumuz hüzün terennümleri dakikalarca tekrarlanıyor; bir yerden sonra gözyaşlarına ve hıçkırıklara emanet ediliyordu.</p>
			<p class="a_Paragraf">Büyük zatların kerametleri çok merak edilir. Çoğu zaman karşılaştığımız insanlar, bize de Hocaefendi’nin kerametlerini sorarlar. Şahsen, Hocamıza dair o türden de pek çok örnek anlatabileceğimiz hâlde, başka keramet aramaya gerek olmadığını zannediyorum. Onun, senelerdir dost olduğu hastalıklarına rağmen, ortaya koyduğu kulluktan büyük keramet mi olur! Önce Müslümanların ve sonra topyekûn insanlığın problemleri karşısındaki ızdırabı, gece boyunca odasından gelen Kur’ân ve dua sesi, her ânını Allah’ı <span class="_aleyhisselam-_E _idGenCharOverride-1">(celle celâluhû)</span> görüyor ya da O’nun tarafından görülüyor olma şuuruyla yaşaması ve bu şuurun onun bütün hareketlerine yansıması, engin tevazuu ve mahviyeti en büyük keramettir. </p>
			<p class="a_Paragraf">Şunu da ilave edeyim:</p>
			<p class="a_Paragraf">Geçen gün haberleri dinlerken yine iftiralardan bahsediliyordu. Hocamız, gözleri yaşlı “Ah bir bilseler. Bu iftiraların cehennem zebanileri elinde birer tokmağa dönüşüp başlarına inip kalkacağını bir bilseler!” dedi ve ağladı. Sonra ilave etti. “Hayır ya Rabbi! Yanmasınlar, Cehennem’le tazip olunmasınlar. Islah eyle, bari ahiretlerini kurtarsınlar. Biz Müslümanız ve kimsenin Cehennem’e gitmesinden hoşnut olamayız.”</p>
			<p class="Baslik_2" id="_idParaDest-213">Herkul’dan Her Kula</p>
			<p class="__Paragraf">Soru: <span class="italik_E">On üç senedir Herkul İnternet Sitesi’nin genel yayın yönetmenliğini de yapıyorsunuz. Herkul isminin kaynağı nedir? Bu ad etrafında da pek çok manipülasyon yapılıyor. Niçin sitenin ismi Herkul?</span></p>
			<p class="a_Paragraf">Amerika’ya geldikten sonra Hocaefendi’nin dünyanın dört bir tarafındaki milyonlarca dostu, arkadaşı, seveni, sempatizanı kısacası onun sevgi ve hoşgörü deryasından bir avuç su içip de ona aşina olanlar ondan herhangi bir haber alamaz olmuştu. Herkes bu sevgi insanının sıhhati hakkında ciddi endişeler taşıyor; günlerini nasıl geçirdiğini, sohbetleri olup olmadığını, şayet oluyorsa neler konuştuğunu, hatta bir kısım aktüel hadiseler hakkında neler düşündüğünü merak ediyordu. </p>
			<p class="a_Paragraf">Bu durum yaklaşık iki sene böyle devam etti. İki sene, dile kolay… Sürekli halkın içinde bulunmuş, cami kürsülerinde, kahvehane köşelerinde, konferans salonlarında, okul bahçelerinde insanlarla oturup kalkmış, halka ulaşmak için her vesileyi değerlendirmiş bir gönül adamı ve onu sevip-sayan, düşünce ve tavsiyelerine değer veren vefakâr arkadaşları için bu çok uzun bir süreydi. Bu süre zarfında Hocaefendi, vatanından çok uzaklarda bir taraftan hastalıklarla uğraşırken, diğer taraftan da yanına uğrayan bir-iki misafirle, onların getirdiği bir kucak dolusu selam ve bir avuç vatan toprağıyla müteselli olmaya çalışıyordu. Sevenleri ise bir haber alamamanın hicranıyla bütün bütün hasret yaşıyorlardı. </p>
			<p class="a_Paragraf">İşte birkaç arkadaş, mübarek bir çeşmeye yakın olma nimetinin şükrünü, bu hasreti kısmen de olsa sona erdirerek edâ edeceğimize inandık. Bu inançla, Allah’ın bize nasip ettiği güzellikleri yeryüzünün her köşesine ulaştırarak o çeşmenin suyunu mümkün olduğu kadar çok insanla paylaşmaya karar verdik. Muhterem Hocaefendi’nin haftanın bir-iki gününde yanına gelip-giden birkaç kişiyle yaptığı sohbetleri, kalbine akan çağlayanlardan taşarak bir namaz sonrası yağmur damlaları gibi fem-i mübarekinden dışarıya sızan gönül nağmelerini, ondan istifade etmeye çalışan birkaç arkadaşının tasavvufî (kalb ve ruh hayatını inkişaf ettirmeye matuf), itikâdî (inanç esaslarına dair), fıkhî (ibadetlerin işleniş keyfiyetleriyle alâkalı), tarihî, ender-i nâdirattan olmak üzere de siyasî ve aktüel sorularına verdiği cevapları not defterimize kaydetmeye başladık. Önceleri hatırlamamıza yardımcı küçük notlar tutuyorduk fakat bu şekilde pek çok nükteyi de kaçırmış oluyorduk. Daha sonra anlatılanları eksiksiz ve hiç değiştirmeden aktarmak için ses kayıt cihazı kullanmaya başladık. Kaydettiklerimizi tebyiz, kompoze ve tashih ettikten sonra ortaya çıkan metinleri meraklılarına sunmak için internette www.herkul.org adresinden ulaşılabilen Herkul adlı bir elektronik dergi açtık.</p>
			<p class="a_Paragraf">İnternet sayfamızı açarken öncelikle bizi bilip tanıyan birkaç yüz kişiye not göndermek ve onlar vasıtasıyla sohbet halkalarına malzeme sunmaktı muradımız. Şayet bunu becerebilirsek, ikinci planda ve daha sonra dine çok uzak durmayan, bazı şartlanmışlıkları bulunsa bile hakikat anlatılınca insaflı davranabilecek olan herkese hitap etmek istiyorduk. Ayrıca bulunduğu yer ve konum itibariyle temel kaynaklara ulaşmakta güçlük çekenlere yardım etmeyi diliyorduk. Niyetimiz, dinî eserleri hemen her yerden ve rahatlıkla bulanlara değil de, biraz daha zor mekânlarda bulunan, dinî emirleri uygulamada güçlükler yaşayan ve beslenme kaynaklarıyla buluşamayan insanlara ulaşmaktı.</p>
			<p class="a_Paragraf">Bu niyetimizi kendisine anlattığımız bir büyüğümüz “Sayfanızın adı HERKUL olsun; dine yakınlar bu sitenin herkese ve “her kul”a ait olduğunu bilsinler. Biraz uzakta duranlar da ‘Herkül’ diye okusun ve daha isme bakar bakmaz siteyi kapatmasınlar. Zaten önemli olan zarf değil, mazruftur. Muhtevanız iyi olursa, “Herkül” olarak da okunan isimle daha farklı kimselere ulaşabilirsiniz.” demişti. Dendiği gibi yapmış; o kesime ve o mekânlara uygun olur düşüncesiyle “Herkül” isminde karar kılmıştık. </p>
			<p class="a_Paragraf">Yolsuzluk Operasyonu’ndan sonra Hizmet’in diğer müesseseleriyle beraber internet sitemiz de saldırıların hedefi oldu. Akla ziyan senaryolar yazıldı, trajikomik yorumlar yapıldı. Herkül’ün Yunan mitolojisinde tanrılar tanrısı kabul edilen Zeus’un oğlu olduğunu ve kuvvet tanrısı sayıldığını belirterek sözlerine başlayan bazı karanlık adamlar, efsanede anlatılan çirkin hadiseler ile sitemiz arasında irtibatlar uydurdular. Ona itibar edilmeyince, “Herkül, CIA’nın özel operasyonlarda kullandığı uçağın adıdır.” deyip arada bir ilişki ima ederek kafaları bozmaya uğraştılar.</p>
			<p class="a_Paragraf">Aslında, “Herkül” sadece sözde Yunan tanrısının adı değildir; Türkçe’de bu kelime, “güçlü ve kuvvetli kimse” mânâsında kullanılmaktadır. Aynı zamanda bir takımyıldızının adıdır. Dahası tasavvufta, manevi bakımdan insanın çıkabileceği yükseklikler için de bu unvan kullanılmıştır. Mesela, Merhum Necip Fazıl, şöyle demiştir:</p>
			<p class="a_Paragraf">“<span class="italik_E">Allah, Resûl aşkıyla yandım, bittim, kül oldum! / Öyle zayıfladım ki sonunda herkül oldum.</span>”</p>
			<p class="a_Paragraf">İsmi teklif eden büyüğümüz “güçlü ve kuvvetli” manasını da düşünmüş olabilir fakat işin doğrusu bizim “fincancı katırlarını ürkütmeden” hizmet etmek haricinde bir mülahazamız yoktu.</p>
			<p class="a_Paragraf">Bununla beraber, bizi herkesin anlamasını beklemiyoruz zira bu konudaki kastımızın anlaşılabilmesi için siteyi ilk kurduğumuz tarihi, o zamanın Türkiye’sindeki darbe ortamını, sitemizin bir resmi dairede de açılıp takip edilebilmesi için olmazsa olmaz şartları hatta televizyon ekranlarında bir at resmi göstermenin bile bazı kesimlerce cihad ilanı sayılıp mahkemeye konu edildiği günleri, günden daha öte o şartları bilmek gerekiyor. </p>
			<p class="a_Paragraf">O dönemde sadece devlet dairelerinde değil özel teşebbüste bile dinî bir siteyi açıp takip etmek fişlenme sebebiydi. Ayrıca muhterem Hocaefendi’nin mahkemesi devam ediyordu; ilgili savcılar delil avcılığı yapıyor ve habbeyi kubbe etmeye yatkın görünüyorlardı. Bir de bazı ülkelerde yeniydik, arkadaşlarımızı test ediyorlardı. Özellikle 11 Eylül hadiselerinden sonra dinî içerikli hemen her yayın tereddütle karşılanıyordu. Kendimizi ifade edip tanıtacağımız zamana kadar, Kur’ânî bir esas olan “telattuf” yani başkalarını endişeye sevk etmeden, zihinlerde tereddüt oluşturmadan, tedbirli hizmet etme düşüncesindeydik. Hem Hocamızın sesi soluğu her yana ulaşmalı hem de kötü niyetliler rahatsız edilmemeliydi. Hâliyle yazıp çizdiklerimizle Hocamıza ve Camia’ya zarar vermekten korkuyor; olabildiğine hassas davranmaya çalışıyorduk. Öyle ki bir sayfalık metni üç dört kişi birkaç defa okuyor; en ufak bir tereddüde mahal kalmamasına özen gösteriyorduk hatta bir iki sene Üstad Hazretleri’nin ve Hocaefendi’nin isimlerini bile metinlerde hiç zikretmemiştik.</p>
			<p class="a_Paragraf">İlk dönemde sadece yazı neşrettikten sonra özellikle Hocamızın sesli sohbetlerini de yayınlamaya başlayınca, Cenâb-ı Allah muhatap kitlemizi büyüttü. Herkül, bir anda Türkiye’de en çok sözü edilen sitelerden biri hâline geldi. Biz de artık iyice yaygınlaşan şekliyle sayfamızın anılmasına razı olduk; isim değiştirmeyi zaruri görmedik.</p>
			<p class="a_Paragraf">Bütün bunlarla beraber, artık iyice bilinir olan sitemizin isminden dolayı hassas mü’minleri suizanna ve günaha sokmamak için peyderpey “ü”leri “u” yapıyoruz. Bir manada Herkül’ün dişlerini söküyor; onun da Rabbülâlemin karşısında secdeye varan kullardan bir kul olduğunu ve ubudiyette derinleşme adına her kula mesajlar sunduğunu ilan edercesine sayfamıza Herkul diyoruz.</p>
			<p class="a_Paragraf">Yalnızca suizanları önlemeye matuf olarak bir iki hususu daha açıklamak istiyorum:</p>
			<p class="a_Paragraf">Herkul.org bir gönüllüler mahsulüdür. Senelerdir tek bir paralı çalışanı olmamıştır. Para almak bir yana ilk birkaç sene gücümüzün yettiği kadar servis ücretini kendi bursumuzdan ödedik. Yayın sahamız genişleyip de masrafların altından kalkamaz olunca da yine başkasının değil Hocamızın kapısını çaldık ve birkaç senedir servis ücretini kitap telifinden gelenlerle karşılıyoruz.</p>
			<p class="a_Paragraf">Herkul çalışmalarına maddi menfaat bulaştırmama konusunda hassas davrandık. Öyle ki kendi yayınevimize ait kitaplar ve hatta Hocamızın eserleri de dâhil hiçbir ürün için ücretli tanıtım yoluna gitmedik; on üç senedir hiçbir reklam almadık. Oysa tek bir reklam teklifi, 10 kişiyi geçindirecek bir meblağ ediyordu fakat bu işe para karışsın istemedik.</p>
			<p class="a_Paragraf">Dahası bazı siteler, videoları için Youtube üzerinden köprü yapıyorlar, masraflarını yarıya indirmiş oluyorlar. Ne var ki orayı ziyaret edenlerin gözlerine kötü suretler de bulaşabiliyor. Biz Herkul sitesinden hiçbir harama yol çıkmasın diyerek o kolaylığı bile kullanmadık; takipçilerimizin kalb ve zihinlerinin selameti için fazla ücret ödemeye razı olduk. </p>
			<p class="a_Paragraf">Genel İslâmî bilgiler vermenin yanı sıra, birileri tarafından sürekli pompalanan suizan duygularını kısmen de olsa kırabilme ümidiyle, Hocaefendi’nin duruşunu, kulluğunu, günlük hayatını ve ibadetlerdeki hassasiyetlerini anlatmak için bazen hususi bir cümle, kimi zaman özel bir paragraf ve ara sıra da bir kare fotoğraf yayınladık. Buradaki arkadaşlarımızın her biri bir işin ucundan tuttular ve birer muhabir gibi çalıştılar. Dostlarımıza aşk ve şevk kaynağı olacak bir resim, bir not ya da bir ses kaydedebilmek için adeta çırpındılar hatta doktor ağabeylerimiz ve müracaatta nöbet tutan arkadaşlarımız bile gördüğü bir güzelliği hemen kayıt altına alıp bize ulaştırdılar. Herkes emek ve dua katkısında bulundu zira ortak derdimiz, dinimizi anlatmakla beraber, cihanın dört bir yanında hizmet eden arkadaşlarımıza küçük de olsa inşirah vesileleri sunmaktı.</p>
			<p class="Baslik_2" id="_idParaDest-214">Seçim, Pazarlık ve Oylar</p>
			<p class="__Paragraf">Soru: Seçimler hakkında ne düşünüyorsunuz? Hizmetin bazı partilerle pazarlık yaptığı iddiaları var. Siz oyunuzu kime vereceksiniz?</p>
			<p class="a_Paragraf">Öncelikle şunu diyeyim: Gazeteciler ve Yazarlar Vakfı’nın son açıklamasında da ifade edildiği gibi, farklı siyasi düşüncelerden milyonlarca gönüllü destekçiye sahip olan Câmia’nın, son günlerde sıklıkla dile getirilen ve asılsız bir iddia olan bir partiyle ittifakı kesinlikle söz konusu değildir. Bu iddia da büyük bir yalandır. </p>
			<p class="a_Paragraf">Geçtiğimiz haftalarda bir gazeteci bana mektup yazdı. Bir partiyle anlaştığımıza dair haberlerden bahsetti. Ben ona cevap yazmadan önce düşüncelerimi Hocamıza açtım. Muhterem Hocaefendi aynen şunu ifade ettiler: “Biz dün neredeysek bugün de orada duruyoruz; değişip uzaklaşanlar biz değiliz. Şayet herhangi bir yerle anlaşma/gizli ahid yapmışsak Allah canımızı alsın fakat böyle bir iftirayı atanlara ne diyeyim bilemiyorum!” </p>
			<p class="a_Paragraf">Evet, şu anda Hizmet’e gönül vermiş insanlarda çok ciddi bir kırgınlık var; kendilerini adeta sırtlarından hançerlenmiş gibi hissediyorlar ve bunu yapanın kardeş, ağabey, baba bildikleri tarafından olmasını sindiremiyorlar. Şayet sandıkta bazıları için sağ, sol ya da ortaya doğru bir yönelme olursa, bunda bazı Şiîlere ait “Lâ lihubbi Aliyyin velakin libu’di Omer” (Ali sevgisi değil, Ömer’e karşı buğz) hissiyatına benzer bir duygunun çok rolü olacaktır. </p>
			<p class="a_Paragraf">Ayrıca AKP verdiği sözlerde durmadı. Halkın anayasa oylamasıyla hayata geçirdiği HSYK’daki demokratik yapı, bütün eleştirilere rağmen değiştirildi ve adalet yürütmeye bağlandı. Kamu vicdanı yerle bir edile edile yolsuzluk soruşturmaları engellendi. İnternet ve çıkarılması düşünülen MİT kanunuyla 12 Eylül Anayasası’ndaki hakları bile aratacak uygulama hazırlıkları kotarıldı. Söz verildiği ve seçim vaadi yapıldığı hâlde yeni Anayasa adeta kasden kadük bırakıldı; meclis ve halk oyalandı. Başbakan, kitleleri haksız ve mesnetsiz suçlamalarla ötekileştirdi; halkımızı parça parça etti. </p>
			<p class="a_Paragraf">Dahası kendi tabanı sayılabilecek insanlara gadretti. Ben geçen seçimler için ta buradan Türkiye’ye gidip oy kullanmış, beş ayrı ilde binlerce insanın toplandığı salonlarda miting gibi konuşmalar yapmıştım fakat hayatımda bir sigara içmemiş, içkiyi elime değdirmemiş olsam da şimdi hükûmetin gözünde bir haşhaşîyim. Hepsinden öte on sekiz senemi yanında geçirme nimetine şükürden aciz kaldığım ve bunca sene hemen her hâlini bildiğim Hocaefendi’nin tam bir Hak dostu olduğuna bin ruhumla şahitlik ettiğim hâlde, ona hakaret eden bir insan ve tayfasıyla karşı karşıyayım. Allah aşkına bırakın artık oy için Türkiye’ye gitmeyi, sandık önüme bile getirilse, ben kapkara olmuş bir partiye nasıl oy verebilirim?</p>
			<p class="a_Paragraf">Bu camia hiçbir zaman bir partiye mutlak şekilde destek vermedi. Bir siyasi parti ya da aday ile asla ittifak kurmadı. Hizmet’in desteği ya da eleştirileri hep değerler etrafında oldu. Demokrasi, evrensel insan hakları, özgürlüklerin genişletilmesi, hükûmetin şeffaf ve hesap sorulabilir olması bu değerler arasında yer aldı. Hangi aday bu değerlere saygı gösteriyorsa, o tercih edildi. Düne kadar AKP onlara sahip çıkıyor göründü ama artık aynı şeyi söylemek saflık olur.</p>
			<p class="a_Paragraf">Biz halkın basiret ve firasetine güveniyor; vatandaşlarımızın partiler üstü düşüneceklerini, herhangi bir partiden ziyade millet ve memleket menfaatlerini öne çıkaracaklarını ümit ediyoruz. Sağduyulu milletimiz bugüne kadar doğrunun nerede olduğunu bilmiş ve tercihini de o yönde kullanmıştır. Kimsenin kimseden akıl almaya ihtiyacı yoktur.</p>
			<p class="Baslik_2" id="_idParaDest-215">Ölüm, Yolda Bulunmuş İnci</p>
			<p class="__Paragraf">Soru: Camia hakkında bir dava açılacağı, çok kişinin tutuklanacağı yazılıp çiziliyor. Bu konuda endişeleriniz var mı?</p>
			<p class="a_Paragraf">Bizim biricik endişemiz var: Acaba hizmet etmeye çalışırken ihlasımız tam mı; acaba iman selametiyle öteye yürüyebilir miyiz? </p>
			<p class="a_Paragraf">Bunun dışındaki meseleler tasalanmaya değmez. Zira hâlis mefkûre insanının hiçbir zaman kaybı olmaz.</p>
			<p class="a_Paragraf">İnanıyoruz ki bu dava bizimle başlamadığı gibi, bizimle de sona ermeyecektir. Biz kendi üzerimize düşeni yapar, mefkûre emanetini taşıyabildiğimiz kadar taşır sonra da onu gelecek nesillere teslim ederiz. Hep Hakk’ın hoşnutluğunu aradık; bundan sonra da bu yegâne gayeden asla ayrılmayız. Rabbimizden sürekli hayır dileriz; sebepleri yerine getiririz fakat neticeye de katiyen karışmayız. </p>
			<p class="a_Paragraf">Üstad Hazretleri, Celâleddin-i Harzemşah’ın bir mülâhazasını nakleder: Meşhurdur ki bir zaman, İslâm kahramanlarından olan ve Cengiz’in ordusunu müteaddit defa mağlûp eden Celâleddin-i Harzemşah harbe giderken, vüzerâsı ve etbâı ona demişler: “Sen muzaffer olacaksın. Cenâb-ı Hak seni galip edecek.” O demiş: “<span class="italik_E">Ben Allah’ın emriyle, cihad yolunda hareket etmeye vazifedarım. Cenâb-ı Hakk’ın vazifesine karışmam. Muzaffer etmek veya mağlûp etmek O’nun vazifesidir.</span>” (Hazreti Üstad burada “vazife” kelimesini edebiyattaki mukabele sanatı açısından kullanmıştır şayet Cenâb-ı Hakk için “vazife” ifadesini uygun görmezseniz, onun yerine “şe’n-i rububiyetin gereği” diyebilirsiniz.)</p>
			<p class="a_Paragraf">Bizim için de esas, kuldan gayret, Hak’tan inâyettir. Kendi vazifemizi eksiksiz yapmaya çalışır, gerisine karışmayız; Rabbimiz “Sizinki buraya kadardı!” derse, ona da bin can ile razı olur; sadece O’nun rızasını dilediğimizi bir kere daha ortaya koyarız. Aksi hâlde, Allah Teâlâ ile pazarlık yapma (!) saygısızlığına düşmüş oluruz. </p>
			<p class="a_Paragraf">Bu esası vurguladıktan sonra Zübeyr Gündüzalp Ağabey’in Afyon Müdafaasındaki ifadelerini bize ve günümüze uyarlayarak sözlerime devam etmek istiyorum:</p>
			<p class="a_Paragraf">Kâinatın bütün kuvveti toplansa bizi muhterem Hocamıza muhabbetten, Hizmet’e sadakatten ve birbirimize vefadan ayıramaz. </p>
			<p class="a_Paragraf">Onlarca seneden beri milyonlarla insana din, iman, İslâmiyet, fazilet dersi veren ve onları dalaletten muhafaza eden muhterem Hocaefendi ve Hizmet uğrunda değil tutuklanmak ve hapse atılmak, idam edilsem, sehpaya koşarak gideceğim. </p>
			<p class="a_Paragraf">Sadece yaşatmak için yaşayan ve dünya zevk ü lezzeti tanımayan Hocaefendi ve Hizmet gönüllüleri uğrunda kurşunla öldürüleceksem, o kurşunlara çekinmeden göğsümü gereceğim; hançerlerle parçalanırsam etrafa sıçrayacak kanlarımın “Davam! Davam!” yazmasını Rabbimden niyaz ediyorum.</p>
			<p class="a_Paragraf">Biz Kur’ân talebeleri, iman ve İslâmiyet hizmeti uğrunda zâlimlerin zulmüne maruz kaldığımız vakit, hapishane köşelerinde veya darağaçlarında ölmeyi, istirahat döşeğindeki mevte tercih ederiz; hizmet-i Kur’âniyemizden dolayı zulmen atıldığımız hapishanede şehit olmayı büyük bir lûtf-u İlâhî biliriz.</p>
			<p class="a_Paragraf">Rabbim taşıyamayacağımız yükler yüklemesin ve boyumuzdan büyük laflar ettirmesin. Ancak televizyonunuz aracılığıyla buradan söz veriyorum: Ben sıradan bir talebeyim, adım o listede yer alır mı bilemem fakat şayet bu hükûmet öyle bir ihanetin içerisine de girer, sırf Hizmet’i bitirme kastıyla bir dava ve tutuklama süreci başlatır ve Camia’ya irtibatı dolayısıyla tutuklanacak talihliler listesinde ismim de olursa, kendi isteğimle Türkiye’ye döneceğim. Hocaefendi’ye bağlılığım ve Hizmet’e intisabım dolayısıyla başıma gelebilecek her türlü musibeti şeref bilecek ve Cennet vizesi sayacağım.</p>
			<p class="a_Paragraf">Bu Hizmet gönüllülerinin hiçbirinin de benden farklı düşündüğünü zannetmiyorum. Zalimler sadece dünyamıza tesir edebilirler, biz ahirete ve rızaya talibiz. Ahirette hesabını veremeyeceğimiz hiçbir işin içinde olmadık ve olmamaya azimliyiz. Şu hâlde neden endişe duyalım?</p>
			<p class="Baslik_2" id="_idParaDest-216">Hallâc’ın Kaderi</p>
			<p class="__Paragraf">Soru: Son bir mesajınız var mı?</p>
			<p class="a_Paragraf">İşin doğrusu bu programda sadece Hocaefendi’nin şefkat, merhamet, tevazu, civanmertlik, istişareye verdiği önem ve ibadet hayatı gibi yanlarını anlatmak isterdim. Onun, insanı her gün biraz daha kendisine bağlayan nezaket ve zarafetine dair misaller serdetmek arzu ederdim. Heyhat! Bir fitne döneminde yaşıyoruz. Biz de ister istemez gündeme ait mevzular üzerinde durmak zorunda kaldık.</p>
			<p class="a_Paragraf">Fethullah Gülen Hocaefendi, milyonların taşlaşmış kalbine, meflûç ruhuna, ölü vicdanına ve kararan ufkuna aşk üfledi, sevgi üfledi, iman ve ümit üfledi. Dünya muvazenesinde Türkiye’den bahsedilmemesine, bizim insanımızın cehaletle, iftirakla ve fakr u zaruretle kıvrandırılmasına ağladı ve alternatif çareler teklif etti. Kendisi için hiç yaşamadı. On bir yaşında bir çocukken bile Erzurum Kurşunlu Cami Medresesi’nde koridorları hicranla adımlıyor ve milletinin muasır medeniyetler seviyesinde tekrar hak ettiği yeri alacağı günlerin hülyalarıyla gözyaşı döküyordu. </p>
			<p class="a_Paragraf">Muhterem Hocamız, bir davaya omuz verirken başına neler gelebileceğinin farkındaydı ve çocukluk yıllarından itibaren derdini derman görme şuuruyla yaşamıştı. Daha 60’lı yıllarda, yirmili yaşlarda yazdığı “<span class="italik_E">Hasret</span>” başlıklı şiirinde şöyle demişti:</p>
			<p class="Siirler_E"><span class="italik_E">Âh eyleyip durdum, hasret ne yaman,<br/>Gözlerine bir hâl olmuş dediler.<br/>Yemedim-içmedim bir hayli zaman,<br/>Lalelerin renk renk solmuş dediler.</span></p>
			<p class="Siirler_E"><span class="italik_E">Ağladım inlettim dağ ile taşı,<br/>Dertlilere sorun siz bu savaşı,<br/>Her bucağa katre katre gözyaşı,<br/>Derman olur bu hicrana dediler.</span></p>
			<p class="Siirler_E"><span class="italik_E">Eridim kar gibi dönüştüm suya,<br/>Yusuf misal düştüm kör bir kuyuya,<br/>Karışmıştım biraz yaşa kuruya,<br/>Mansur gibi asılmalı dediler.</span></p>
			<p class="a_Paragraf">Hallâc-ı Mansur’u anlamadılar da işkenceyle katlettiler. Bir açıdan, onun kâtilleri belki mazur görülebilirler zira o sekr insanıydı; aşk şarabıyla sermest olup kendinden geçmiş bir hâldeydi; muhatapları onun muğlak sözlerinden farklı manalar çıkarmış ve ifadelerini ehl-i sünnet çizgisinde bir yere oturtamamış olabilirler. Ne var ki Hocaefendi her zaman sahv ufkunda dolaştı, his ve şuur âleminde yaşadı, şathiyattan hep uzak kalıp istikamet çizgisini takip etti. Yazık ki onu da anlamadılar; kibir ve haset, iman ve idrakin önünü tıkadı; şimdi Hallâc’ın kaderine mahkûm etmeye çalışıyorlar. </p>
			<p class="a_Paragraf">Unuttukları bir husus var: Zalim nihayet cana kastedebilir; oysa ölüm, Hak dostları için yolda bulunmuş incidir.</p>
		</div>
	</body>
</html>