<html xmlns="http://www.w3.org/1999/xhtml">
	<head>
		<title>inkisar_epub-64</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-217">Erdoğan’ın Pennsylvania Ziyareti ve <br/>2006’daki Mektup</p>
			<p class="Tarihler_E">14 Mart 2014</p>
			<p class="ilk_harf_E"><span class="_idGenDropcap-2">M</span>uhterem Fethullah Gülen Hocaefendi dost canlısı, diyalog aşığı, kapısı herkese açık ve tanışıp kaynaşmaya taraf bir insandır. Senelerdir her renk, her desen ve her meşrepten insan onu ziyaret eder; yemeğini yer, çayını içer. Hayatın her kesiminden çok çeşitli ziyaretçiler gibi herhangi bir partiye mensup kişiler de rahatlıkla onun kapısını çalıp misafiri olurlar. Kim hangi niyetle gelirse gelsin, Hocaefendi misafirlerini dinler, onların düşüncelerine değer verir; fırsatını bulursa, kendi mülahazalarını da seslendirir.</p>
			<p class="a_Paragraf">2000’li yılların başında AKP’nin kuruluş aşamasında, Recep Tayyip Erdoğan da Pennsylvania’ya gelmiş; yaşadığımız yeri görmüş; kahvemizi içmişti. Hatta o gün musluklarımız bozuktu; bizimle beraber bahçedeki hortumdan abdest almıştı.</p>
			<p class="a_Paragraf">Yine aynı dönemde Abdullah Gül de teşrif etmiş; hâlâ bizi bağrına basan evimizde, yaşantımıza şahit olmuş ve bizimle aynı safta namaza durmuştu. Dahası Sayın Gül’ün geleceği gün muhterem Hocamız şöyle buyurmuştu: “Abdullah Bey dostumuzdur. Dosta karşı tekellüf saygısızlık olur. Anadolu insanı farklı muameleden rahatsızlık duyar. Yemeği ortak soframızda ikram edelim, sohbetimizi aynı salonda sürdürelim!”</p>
			<p class="Baslik_2" id="_idParaDest-218">Devlet, Servet ve Şehvet</p>
			<p class="__Paragraf">Kıymetli Hocamız o zaman ve daha sonra imkân nispetinde misafirlerimize yeni teşebbüslerinde muvaffak olabilmeleri için mutlaka birleştirici bir söylem ve aksiyona sarılmaları, halkın genelini kucaklamaları, merkezi tutan bir anlayışa bağlı kalmaları ve nefret ettirici değil hep sevdirici bir üslup takip etmeleri gerektiğini anlatmıştı. Ülkemizin ikbal ve istikbali için manevi buutlu demokrasi, içe kapanma yerine dünyaya açık olma, yüzünü Batı’ya dönmekle beraber müslümanların çoğunlukla yaşadıkları coğrafyalarla da sıkı münasebette bulunma; şeffaf ve hesap verebilir bir devlet anlayışı tutturma ve insan haklarına sonuna kadar saygılı bir anayasa yapma gibi hususların lüzumunu vurgulamıştı.</p>
			<p class="a_Paragraf">AKP, ilk seçimlere girerken, işaret edilen bu hususlara sahip çıkacağını vaat etmiş; özellikle yasaklar, yolsuzluk ve yoksullukla mücadele edeceği ve darbecilerden hesap soracağı sözünü vermişti. Seçim sonrasında alnı secdeli bildiğimiz onca insanı mecliste bir arada görünce inşiraha ermiş; verilen sözlerin yerine getirileceğine ve ülkemizin devletler muvazenesinde hak ettiği yere yürüyeceğine dair ümide kapılmıştık. Nitekim AKP iktidarının ilk yıllarında söz konusu vaatlere uygun hareket edildiğini görmüş ve heyecanlanmıştık.</p>
			<p class="a_Paragraf">Ne var ki çok geçmeden garip haberler dolaşmaya başlamıştı kulaktan kulağa:</p>
			<p class="a_Paragraf">Atmosferine uğrayan yiğitleri kılıbıklaştıran “devlet, servet ve şehvet” pek çok AKP’liyi de sarartıp soldurmuştu. Bu öldürücü hastalıklar, siyasete hizmet için girdiğini söyleyen nice mert görünümlü insanı da hazan yemiş yapraklar gibi döküp yere sermişti.</p>
			<p class="a_Paragraf">Güç ve iktidar adeta başları döndürmüş, bakışları bulandırmıştı. Güce mağlûbiyet veya kuvvetin cazibesi “bizimkiler”e de başka insanların tepelerine binme, onları ezme, sindirme ve seslerini kesme hislerini pompalamıştı. Zamanla siyasi iktidar artık toplumun başka kesimlerine karşı içine kapanmış ve dediğim dedik düşüncesiyle hareket eder olmuştu.</p>
			<p class="a_Paragraf">Servetlerine servet katma, yeni iş ihaleleri ve ticaret vesileleri yakalama hırsındaki kimseler bir hürriyet âşığı edasıyla en şeni’ zulümleri bile alkışlamaya durmuş ve birer goygoycu edasına bürünmüştü. Dahası idarecilerin etrafı danışmanlar, özel kalemler, yakın çevrelerce kuşatılmış veya idareciler böylelerle kendilerini dar bir oligarşinin içine hapsetmiş ve halkın sesinin asıl merciye ulaşmasının önü kesilmişti. Böylece daha dün herkesin elini öpen kimseler, biraz güçlenince sadece “biz” der olmuş ve devlete hizmet aşkının yerine şahsi yatırım açgözlülüğü oturmuştu.</p>
			<p class="a_Paragraf">Üstad hazretleri, “<span class="italik_E">Gaye-i hayal olmazsa veyahut nisyan veya tenasi edilse, ezhan enelere dönüp etrafında gezerler.</span>” der. Mefkûresiz insanların -hele bir de masa ve kasa sahibi olmuşlarsa- Kur’ânî tabirle, kadın, evlât, yığın yığın para, araba, eşya, mevki, makam, kazanç şehvetlerine esir düşmeleri kaçınılmazdır. Nitekim “<span class="italik_E">Nice servi revan canlar / Nice gül yüzlü sultanlar / Nice cihangirler, nice hanlar</span>” gibi pek çok “ak” siyasî de aynı marazdan dolayı kararmıştı.</p>
			<p class="a_Paragraf">Hele bir de humus, takıyye ve muta ağları bir kısım yabancı güçler tarafından ülkemizin üzerine atılınca en sarsılmaz zannedilen kimseler bile avlanmış ve elleri kolları bağlanmıştı.</p>
			<p class="Baslik_2" id="_idParaDest-219">Camia’yı Bitirme Planı</p>
			<p class="__Paragraf">İşte günümüze kadar katlanarak yaygınlaşan bu çürümenin ilk neticesi 2004-MGK’da “Türkiye’de Nurculuk ve Fethullah Gülen’i Bitirme Eylem Planı”nın imzalanması olmuştu.</p>
			<p class="a_Paragraf">Daha o günlerde Camia’yı bitirme planlarının devreye sokulduğu bir fısıltı hâlinde konuşuluyordu fakat biz her şeye rağmen hüsnüzannımızı korumuş; bunu hükûmetin bir taktiği olarak kabul etmeye çalışmıştık zira AKP’ye böyle kara bir lekeyi yakıştıramıyorduk.</p>
			<p class="a_Paragraf">Bir sene sonra Adalet Bakanlığı’nın aniden “bireysel terör” ve “silahsız terör örgütü” gibi maddeler içeren bir taslak çalışmasına başladığını duyunca şoke olmuştuk. Hazırlanan taslak büyük tuzaklar içeriyordu. Zaman Gazetesi 8 Eylül 2005 tarihinde “TMK taslağında yer alan tedbirler sıkıyönetim dönemini hatırlatıyor!” manşetiyle çıkmıştı; birkaç gün boyunca, bu taslağa göre terör tanımının genişletileceği, herhangi bir şiddet eylemine başvurmayanların bile potansiyel suçlu hâline geleceği, düşüncenin tekrar suç kapsamına alınacağı, 141, 142 ve 163 gibi maddelerin hortlatılacağı vurgulanmıştı. Zaman’ın haberleri üzerine sivil toplum örgütleri harekete geçmişti; yoğun kamuoyu baskısı akabinde AKP iktidarı hem kendini hem tabanını hem de ülkeyi yakacak tasarıyı geri çekmişti. Geri çekmişti ama bu “operasyon” hüsnüzan duygularının üzerine bir balyoz daha indirmişti. (İşin ciddiyetini merak edenler o günkü gazeteleri ve o tarihlerde sitemizde yayınladığımız Kırık Testi’leri okuyabilirler.)</p>
			<p class="a_Paragraf">Aynı günlerde rüşvet, ihalede usulsüzlük ve her türlü yolsuzluk haberleri de fısıltı gazetesinde ilk sıralarda yer almaya başlamıştı ve bunları en evvel hatta daha 2003 Temmuzunda gündeme getiren de Ahmet Taşgetiren olmuştu. Hortumların vanası bir aralık kısılmış gibi gözükmüş fakat heyhat daha sonra o hortumların sadece yönlerinin değiştirildiği anlaşılmıştı. Öyle ki merhum Muhsin Yazıcıoğlu 2007 senesindeki konuşmasında -ki sosyal medyada çok meşhur oldu, hatırlarsınız- ta o zaman AKP’li yöneticilere “<span class="italik_E">Millet sizi haramzadelerden hesap sorun diye gönderdi. Şimdi sizin altınızdan pis kokular geliyor. Sütten çıkmış ak kaşık olduklarını iddia edenlerin temizlik edebiyatına artık kimse inanmıyor.</span>” demişti. Yine şimdi AKP cenahında yer alan Numan Kurtulmuş, “<span class="italik_E">Harun gibi geldiler, Karun gibi oldular.</span>” derken, AK trollere her türlü yalan ve iftiralarında öncülük yapan Süleyman Soylu da AKP’nin bulaştığı kirleri en yüksek perdeden dile getiriyordu. Fehmi Koru ise “<span class="italik_E">Obama gibi geldiler, Bush gibi oldular.</span>” diyordu.</p>
			<p class="a_Paragraf">İşte bir taraftan AKP’nin çizgi kaybı yaşaması bir taraftan da dindarları bitirmeye yönelik plan ve teşebbüslerin dilden dile dolaşmaya başlaması üzerine muhterem Hocaefendi bir gün “Acaba sayın Başbakan’a bir mektup yazsak, nasıl karşılar?” dedi. Bir iki gün böyle bir niyeti birkaç defa telaffuz etti; nihayet 2 Mayıs 2006 tarihinde gece yarısı mektubu yazdırdı, sabah namazında bir kere daha okuttu. Hocamızın o esnada iki büklüm oluşu, yanaklarından yaşların süzülüşü ve ellerini dua eder gibi açıp “<span class="italik_E">Sen de biliyorsun Allah’ım! Sadece bir mü’min olarak ikaz vazifemi yapıyorum. Senin rızandan başka maksadım yoktur. Ahirette ‘Neden uyarmadın?’ sualiyle karşılaşmaktan korkuyorum!</span>” deyişi hâlâ gözlerimin önündedir.</p>
			<p class="Baslik_2" id="_idParaDest-220">2006 Senesinde Erdoğan’a Yazılan Mektup</p>
			<p class="__Paragraf">Hocaefendi, mektubunda yukarıda sözü edilen bir kanun ve eylem planına hükûmetçe imza atılmasının sinelere zağlı hançer gibi saplandığını, o yetmezmiş gibi bir zamanlar Müslümanların başında Demokles’in kılıcı misillü duran ve onları tehdit eden 163. maddenin benzeri bir terör yasasının imzalanmak üzere olduğunu üzüntüyle karşıladığını dillendirmiş ve şöyle demişti:</p>
			<p class="a_Paragraf">“<span class="italik_E">Esefle belirtmeliyim ki belli bir eylem planına hükûmetçe imza atılması Müslümanların sinelerinde ciddi bir yara açmıştır. Bazı salim düşünceler, salim hissiyatlar ve salim gönüller, bunu sizin meziyetlerinize bağlayarak bir kor gibi sinelerine basıp bastırsalar da sizi seven her kesim için aynı şeyin söz konusu olmadığı da bir gerçektir. Beni de isterseniz, tasvip edilmesi mümkün olmayan o işi zıpkın gibi sinesinde hissetse de bela-yı dertten âh eylemeyenler arasında düşünebilirsiniz. Şayet bir zamanlar Müslümanların başında Demokles’in kılıcı gibi duran ve onları tehdit eden lastikli 163’ün benzeri terör yasası mevcut hâliyle çıkarsa, onun da bu kronik yaraya elîm bir neşter vurma mesabesinde olacağı âşikardır.</span></p>
			<p class="a_Paragraf"><span class="italik_E">Dahası Türkiye’nin diğer derin bir yarası hâline gelen başörtüsü meselesinde elinizin kolunuzun bağlanması ve İmam Hatiplerin kapısındaki zincirlerin hâlâ kırılamamış olması da bu problemleri çözeceğiniz hususunda size itimat edenleri inkisâr-ı hayale uğratmaktadır. Bu konudaki ümitler de sönmek üzeredir; ihtimal millet bunu büyük bir başarısızlık olarak görecek ve -hasımlarınızın da propagandasıyla- çözümsüzlüğü size fatura edecektir.</span>”</p>
			<p class="a_Paragraf">Hocaefendi ayrıca iktidarın bazı derin çevrelerle mutabakata varıp dindarları ezme kararı aldığına dair şayianın dilden dile dolaştığını ve bunun kendi kredilerine ve itibarlarına dokunacağını anlattıktan sonra şu cümleleri eklemişti:</p>
			<p class="a_Paragraf">“<span class="italik_E">Böyle bir durumdan sıyrılmanıza şartlar ve konjonktür müsaade eder mi bilemeyeceğim ancak sıyrılıp rahmetli Necip Fazıl’ın merhum Menderes’e ifadeleri çerçevesinde </span>“<span class="italik_E">Ya ol, ya öl ama mutlaka itibarlı kal!</span>”<span class="italik_E"> düşüncesi istikametinde -böyle bir istikametten sizi alıkoyan Çankaya hatta dünya devlet başkanlığı bile olsa- kendiniz olarak kalmanızın hem zât-ı âliniz hem de milletimiz için hayati önem taşıdığını söyleyebilirim.</span>”</p>
			<p class="a_Paragraf">Kıymetli Hocamız, mektubunun sonunda bir ehl-i Hakk’ın yakaza çerçevesindeki bir müşahedesini de aktararak Başbakanın bu sözlerden gücenmemesini, yazılanları bir dost hasbihâli olarak görmesini istirham ediyor ve diyordu ki:</p>
			<p class="a_Paragraf">“<span class="italik_E">Yüksek bir binaya dünyaca büyük bazı insanlar giriyorlar. Onların hepsinin suratları insandan başka değişik suratlara benziyor. Siz de onların arkasından o binaya dâhil oluyorsunuz fakat o esnada sizin simanız bildiğimiz sima ve çehreniz gayet gökçek. Bir müddet sonra herkes dışarı çıkıyor ve en arkadan da siz o siması değişmişlerin en başındakiyle el ele tutuşmuş olarak binadan ayrılıyorsunuz; maalesef simanız oldukça değişmiş ve önceki hâlinden çok farklı bir hâl almış.</span></p>
			<p class="a_Paragraf"><span class="italik_E">Tevil-i ehâdîse vakıf olduğumu söyleyemem ancak böyle bir müşahedenin şirin görünmediği de muhakkak. Allah sizi kalbî ve ruhî hayatınız itibarıyla öyle bir su-i akıbetten muhafaza buyursun sonra da doğru yolda muîniniz olsun.</span>”</p>
			<p class="a_Paragraf">(Hayrettir ki muhterem Hocamız o müşahedeyi kapalı aktarmış, nezaketen bina dediği o şeyin aslında bir “in”, değişik suratların da goril ve maymuna benzer varlıklar olduğunu söylememişti fakat o gün mektubu yazdırırken anlattığı için işin aslını biliyordum. Bundan dolayı Erdoğan’ın ilk kez “İninize gireceğiz ininize.” diye bağırdığını duyduğumda herkes gibi ben de üzülmüş ama acı acı gülmekten de kendimi alamamıştım. Çünkü bu söz, ikazlara rağmen o ine başka türlü girildiğinin emaresiydi.)</p>
			<p class="Baslik_2" id="_idParaDest-221">Üslup, İffet ve Ortak Akıl</p>
			<p class="__Paragraf">Muhterem Hocaefendi, daha o günlerde şimdiki tenkil gayretlerinin ucunu görmüştü fakat inkisârlarını ve hüzünlerini senelerce kimseye sezdirmedi; en yakınlarına dahi hükûmet ve çevresiyle alâkalı söz ettirmedi. Vifak, ittifak ve uhuvveti korumaya gayret gösterdi. Bazen aracılar vasıtasıyla, kimi zaman mektup ve hediyelerle, çoğunlukla haftalık sohbetlerinde sürekli bazı mevzulara değindi, ikazlarda bulundu. (Lütfen, son üç beş senelik Bamteli ve Kırık Testi paylaşımlarını bu gözle bir kere daha inceleyin.)</p>
			<p class="a_Paragraf">Aziz Hocamız, Camia mevzubahis olunca, demokratik bir ülkede tanınması gereken haklar nelerse sadece onları dile getirdi. Hizmet şahs-ı manevîsi ya da hâdimleri için imtiyaz ifade eden hiçbir talepte bulunmadı. Her zaman ülkemizin ikbali ve milletimizin saadeti için lazım gelen hususları vurguladı. Özellikle “üslup, (kadın, mal, mevki gibi tuzaklar karşısında) iffet ve ortak akıl” esaslarına dikkat çekti; “<span class="italik_E">Ne olur, kırıcı ve bölücü bir dil kullanmayın; toplumun bazı kesimlerini hasım yerine koymayın; fertler arasına öfke ve ayrılık tohumları saçmayın!</span>” dedi. “<span class="italik_E">Allah aşkına, hizmetleriniz karşılığında maddî-manevî beklentiye girmeyin; kamu malına el uzatmayın, yolsuzluklara asla bulaşmayın, ihalelere fesat karıştırmayın; iffet ve istikâmetinizi muhafaza edin!</span>” diye inledi. “<span class="italik_E">Lütfen, dediğim dedik yanlışlığına düşmeyin; etrafınızdaki şakşakçıların sizi aldatmasına fırsat vermeyin; herkesin fikrine saygı gösterin, ‘istişare’ müessesesini çok iyi işletin ve her zaman ortak akla önem verin!</span>” ikazlarını serdetti.</p>
			<p class="a_Paragraf">Hemen her sohbetinde bir vesileyle bu hususlara değindiği gibi zaman zaman gönderdiği mektuplarda da aynı mevzuları nazara verdi. Maalesef tekke adabını, ulemanın nazik üslubunu ve İslâm edebini anlamadılar; “sıddık kardeşim” deniyorsa, bu ifadenin “Ben seni özü ve sözüyle doğru bir adam bildim; hüsnüzannımı kırma ve öyle ol!” manasına geldiğini kavrayamadılar; kavrayamadı ve güzel hitapları, hak ettikleri iltifatlar saydılar.</p>
			<p class="a_Paragraf">Allah şahittir; Hocaefendi bağırarak da anlattı sükûtla da. Gece de söyledi gündüz de. Mülayemetle de dile getirdi sert bir üslupla da. Her yolu denedi. Heyhat! Bir kere devlet, servet ve şehvet ağlarına kaptırmışlardı kendilerini, onun pençelerinden kurtulamadılar.</p>
			<p class="Baslik_2" id="_idParaDest-222">Dünyanın Tayyip Ağabeyi Olmak Varken…</p>
			<p class="__Paragraf">Son iki ayda şahitlik ettiğimiz hadiseler ve ortaya saçılan fezlekeler/tapeler de gösteriyor ki o mektupta dikkat çekilen tehlikeler bir bir gerçekleşti. Maalesef zaman gösterdi ki Başbakan ne ‘ol’mayı başarabildi ne de milleti, ülküsü için ölmeden önce ölebilmeyi. Vâ esefâ! Olamadı ve soldu Başbakan. Simasındaki gökçekliği kaybetti. Belli ki şahsî hesapları ağır bastı ve maalesef kendisine güvenenlere büyük bir inkisâr yaşattı.</p>
			<p class="a_Paragraf">Meydanlarda “Kefenle dolaşıyorum.” diyerek nutuklar atmak kolaydır. Hamaset tatlıdır. Yiğitlik kapının bu tarafında olduğu gibi arkasında da veya tribünün önünde de berisinde de aynı mertliği sergileyebilmektir.</p>
			<p class="a_Paragraf">Dik duramadı Erdoğan!</p>
			<p class="a_Paragraf">Duvarların ötesinde, Ergenekon, Balyoz ve benzeri davaların hükümlülerine “Sizi cemaat hapse attırdı, hepinizi Camia bitirdi!” dedi fakat kendi yandaşlarına “Hepsini nasıl da dize getirdik; karşımızda hazır ola geçirdik!” sözleriyle kahramanlık tablosu çizdi.</p>
			<p class="a_Paragraf">Kameralar karşısında “one minute” diye gürledi, bir anda cesur yürek kesildi lakin hemen sonra “Benim sözüm moderatöreydi!” sokağına sapıp yan çizdi. Dahası bir taraftan Filistin’in yegâne hâmisiymiş gibi arz-ı endam ederken, diğer yandan kendi gözetimindeki “gemicik”ler İsrail’le yapılan ticaret için sürekli gitti geldi, gitti geldi.</p>
			<p class="a_Paragraf">Futbol takımlarını bile bizzat dizayn etmeye kalkıştı sonra yine kapılar arkasında “Cemaat sizi ele geçirmek istiyor; başkanınızı içeri Camia tıktırdı!” iftirasını yaydı.</p>
			<p class="a_Paragraf">Zira kendisini dünya lideri olarak takdim ediyorlardı; halife-yi ruy-i zemin olduğunu söylüyorlardı. Demek o da inanmıştı ki kimseye boyun eğmemiş olan Cemaat’e de biat ettirmeyi en öncelikli işler arasına koymuştu. Sadece kendi hırsı mıydı yoksa birilerine verilen söz mü vardı? Malum ve meşhud olan husus, Camia’ya “had bildirme” teşebbüsüydü.</p>
			<p class="a_Paragraf">Biat alamayınca, önce cemaati bölme gayretine girişmişti. Bir avuç gayr-i memnun arasından devşirdiği pişkin, kesif ve keleş kimseleri danışman olarak kullandı; denemediği yol kalmadı ama Camia menfaat etrafında toplanmış bir heyet değildi ve içinde satılık insan yoktu; bölüp parçalamayı beceremedi.</p>
			<p class="a_Paragraf">Daha sonra haksız tayin, sürgün ve kıyım yoluna gitti. Nitekim Hocaefendi, Cumhurbaşkanı’na yazdığı meşhur mektubun satır aralarında buna işarette bulunmuş; “Hizmet hareketinin önünü kesmeye matuf gayretlerin aşikâr hâle geldiğini; bu yakışıksız engelleme faaliyetlerinin hareketin büyümesi ve genişlemesiyle eş zamanlı olarak arttığını; hayatın değişik alanlarında yalnızca ‘falan yere müntesip, falancı... Filancı...’ görüldüğünden dolayı mağduriyete uğramış pek çok insanın gelip gözyaşı döktüğüne şahit olduğunu fakat bunları hiç dillendirmediği gibi o insanlara da sabır ve vifak tavsiye ettiğini” belirtmişti.</p>
			<p class="a_Paragraf">Akabinde Başbakan dershaneleri kapatma meftunu oldu. Zamanla “eğitim reformu” sözünün sadece bir kılıf olduğu anlaşıldı. Bir konuşmasında belki de bilmeden telaffuz ettiği üzere, sırf bu gayeye matuf dört tane bakan değiştirdi.</p>
			<p class="a_Paragraf">Nihayet Erdoğan bütün bütün tanınmaz hâle geldi. Saldırılar, iftiralar, hakaretler… Meydanlardaki seviyesizliğe aynıyla karşılık verilmeyince iyice hırslandı. Hücumlarını her gün biraz daha şiddetlendirdi. Sonunda bir cinayete daha imza attı: Bir kısım Ergenekoncular haricinde bütün Türkiye vatandaşlarının ve aklıselim sahibi dünya insanlarının çok değerli bulduğu Türk okullarını kapattırmak için büyükelçilere talimat verdi, ülke liderlerine telefonlar etti ve hatta -son günlerde ortaya çıktığı üzere- Hocaefendi’yi Türkiye’ye davet ettiği esnada bile gammazlama evrakı hazırlattı; Pennsylvania’ya elçi gönderdiği aynı anda Obama’ya şikâyet dosyası sundu.</p>
			<p class="a_Paragraf">Esefle bir kere daha ifade etmeliyim ki Erdoğan, olmayı değil solmayı seçti ve mü’minlere inkisâr yaşattı. Bütün mefkûre muhacirlerinin ve onların 160 ülkedeki çiçeklerinin “Tayyip Ağabey”i olmak, samimi dualarını almak ve hep hayırla anılmak varken, ne yazık ki o ümitleri boşa çıkardı ve hafızalarda bir yitik olarak kaldı.</p>
			<p class="a_Paragraf">Hâlbuki kimseye recasında inkisâr yaşatmamak Müslüman ahlâkıdır. Zira İslâm’da, değil yalnız insanların, hayvanların beklentilerini bile boşa çıkartmak faziletsizlik sayılmıştır. Rivayete göre Ahmed ibni Hanbel, Mâverâünnehir’de bir âlimin üç kuşakta Efendimiz’e <span class="_aleyhisselam-_E _idGenCharOverride-1">(aleyhissalatü vesselam)</span> ulaşan (sülâsiyyât) hadisler bildiğini duyar. Hazret, hemen o zâtın bulunduğu yere rıhlet eder; varır o âlimi bulur; hürmetle selam verir, iltifat bekler. Âlim zat o esnada bir köpeği doyurmakla meşguldür; Hazret’in selamını aceleyle alıp köpekle ilgilenmeye koyulur. Hayvanı doyurup işini bitiren âlim, Ahmed ibni Hanbel’e döner ve şöyle der: “Sana iltifat etmeyip köpeği beslemeye yönelmem gücüne gitti, biraz alındın sanırım fakat bana Ebu’z-Zinâd’dan, ona A’rec’den, ona da Ebu Hüreyre’den ulaştığına göre Allah Resûlü <span class="_aleyhisselam-_E _idGenCharOverride-1">(sallallahu aleyhi ve sellem)</span> şöyle buyurur: “<span class="italik_E">Kim kendisine ümit bağlayanı inkisâra uğratırsa, Allah kıyamet gününde onun beklentilerini karşılıksız bırakır.</span>” Bizim memlekette böyle kelbler yoktur; bu köpek bende yiyecek bulma beklentisiyle peşime takıldı. Onun beklentisini boşa çıkartırsam, ötede recası kesik olanlar arasında bulunurum diye korktum.” Bu söz üzerine İmam Ahmed ibni Hanbel, “Bu hadis bana yeter!” der ve köyüne döner. Demem o ki İlahî rahmetten recası bulunan mü’minlere, bari dostlarını inkisâr-ı hayale uğratmamaları yaraşırdı.</p>
			<p class="Baslik_2" id="_idParaDest-223">Acı Gerçekle Yüzleşiyoruz!</p>
			<p class="__Paragraf">Heyhat! Erdoğan ve hükûmeti öyle davranmadı. Dershane sürecinde ve özellikle 17 Aralık Operasyonu sonrasında o güne kadar kısmen gizlediği yüzünü de açık etti.</p>
			<p class="a_Paragraf">Medyadan takip edebildiğim kadarıyla inancım odur ki yolsuzluk operasyonu, bütünüyle kanunlar çerçevesinde ve tamamıyla devletin yargı-polis mensuplarının eşgüdümlü çalışmalarıyla gerçekleştirilmiştir fakat AKP yıllardır emir verdiği ve her türlü işinde kullandığı polisin kendisine yönelik bir soruşturmada yer almasını hazmedememiştir. Bir de yolsuzlukların üzerini örtmek için muhayyel bir düşman ihtiyacı hissedince, operasyonu Cemaat ile ilişkilendirerek binlerce polisi, savcıyı, hâkimi kış ortasında haksız ve kanunsuz yere sürgün etmiştir. Hakkındaki yolsuzluk, rüşvet, kara para aklama, zimmet ve ihtikâr operasyonunu, 8 yıl önce yukarıda anlatılan rüya veya müşahedede görüldüğü gibi bazı güçlerle el ele tutup onlara verdiği sözü yerine getirme adına, Cemaat’i “bitirmek” için bir fırsat olarak da kullanma yoluna sapmıştır. Kıyıma uğrayan o memurların çok büyük bölümünün Camia ile alâkasının olduğunu da zannetmiyorum. Ülkücü veya sosyal demokrat ya da herhangi bir tarikate/meşrebe bağlı pek çok kimsenin de gadre uğratıldığını düşünüyorum. Bununla beraber inanıyorum ki büyük bir cürüm işlemiş gibi yerlerinden edilen, karda buzda çoluk çocuklarıyla göçe zorlanan, taşınma telaşı yaşayan o insanlar mazlumdur ve başlarına gelecekleri bile bile hukukun yanında yer aldıkları için birer kahramandır.</p>
			<p class="a_Paragraf">Hâsılı, aslında bugün şahit olduğumuz hadiseler, ateşböceklerini yıldızlaştırdığımız, sinekleri kartallaştırdığımız ve bülbül yuvalarını saksağanlara teslim ettiğimiz acı gerçeğiyle yüzleşmemizden ibarettir.</p>
			<p class="Yildiz_E" dir="rtl">***</p>
			<p class="a_Paragraf">Not: Erdoğan’ın mektuplar karşısında tuhaf bir duruşu var. Önce bazı gazetecilere, Hocaefendi’nin Cumhurbaşkanı’na yazdığı mektubu kendisine gönderilmiş bir pazarlık metni gibi anlattı sonra meydanlarda “Daha düne kadar bana methiyeler dolu mektuplar gönderiyordunuz; 17 Aralık’ta birden bire ne oldu?” türünden sorularla kamuoyunu yanıltmaya çalıştı. Hem meselenin dershane ve 17 Aralık’tan ibaret olmadığını hem de kendisine sadece methiyeler düzülmediğini anlatabilmek için 2006’daki o mektubun muhtevasını kamuoyuyla paylaşmayı yararlı buldum. </p>
			<p class="a_Paragraf">O gün medyada geniş yer tutan “Erdoğan’ın Pennsylvania Ziyareti ve 2006’daki Mektup” yazısını Bugün gazetesi de sürmanşetten vermiş ve tam sayfa ayırarak haberleştirmişti.</p>
			<p class="Links_E"><img alt="" class="_idGenPageitem-7" src="image/09.jpg"/></p>
		</div>
	</body>
</html>