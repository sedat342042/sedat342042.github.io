<html xmlns="http://www.w3.org/1999/xhtml">
	<head>
		<title>inkisar_epub-72</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-253">Hizmet Arkadaşlarıma</p>
			<p class="ilk_harf_E"><span class="_idGenDropcap-2">“</span><span class="italik_E">Musibet şerr-i mahz olmadığı için bazen saadette felâket olduğu gibi felâketten dahi saadet çıkar.</span>” der Hazreti Bediüzzaman. Nasıl ki Allah’tan uzaklaştıran nimet, lütuf görünümlü bir nıkmettir (bela, felaket sebebi ve cezadır); tevbeye yönlendiren, Cenâb-ı Hakk’a teveccüh ettiren, günahları temizleyen ve terakkiye vesile olan bir musibet de nıkmet perdeli bir nimettir. </p>
			<p class="a_Paragraf">Kâinatta cereyan eden hadiselerin bir kısmı bizzat, diğer kısmı ise sonuçları itibarıyla güzeldir. Dış görünüşleriyle çok çirkin olan öyle eşya ve vakıa vardır ki onlar aslında nice iyi ve hoş neticeleri bağrında taşır. </p>
			<p class="Baslik_2" id="_idParaDest-254">Cinayetin Neticesi, Mükâfatın Mukaddimesi</p>
			<p class="__Paragraf">Üstad Hazretleri, âlem-i misalde selef-i sâlihînin ve her asrın temsilcilerinin oluşturduğu âlî bir mecliste “<span class="italik_E">Musibet, cinayetin neticesi, mükâfatın mukaddemesidir. Hangi fiilinizle kadere fetva verdirdiniz ki, şu musibetle hükmetti?</span>” sorusuna muhatap olduğunu anlatır.</p>
			<p class="a_Paragraf">Demek ki musibetler, bir kısım hata ve günahların sonucu olsa da aynı zamanda başarıya ve ödüle giden yolun başlangıcıdır. </p>
			<p class="a_Paragraf">Bu açıdan, Allah’ın rahmetine iman ve itimatla rahatlıkla söyleyebiliriz ki yaşadığımız sıkıntıların verasında büyük hikmetler vardır; maruz kaldığımız zulüm ve haksızlıklar sürpriz ilahi ihsanlara gebedir.</p>
			<p class="a_Paragraf">Bununla beraber, “<span class="italik_E">Hangi fiilinizle kadere fetva verdirdiniz ki şu musibetle hükmetti?</span>” sorusu bizim de mutlaka cevaplamamız, üzerinde kafa yormamız ve muhasebe konusu yapmamız gereken bir sualdir.</p>
			<p class="a_Paragraf">İnsanın, başına gelen gâileleri kendi nefsinden bilmesi, imanının kemalinden kaynaklanır. Cenâb-ı Hak, Kur’ân-ı Kerim’de, “<span class="italik_E">Sana gelen her iyilik Allah’tandır. Başına gelen her fenalık ise nefsindendir.</span>” <span class="_aleyhisselam-_E _idGenCharOverride-1">(Nisa, 4/79)</span>; “<span class="italik_E">Başınıza ne musibet geldi ise o, ellerinizin kazancı iledir; kaldı ki Allah çoğunu da affediyor.</span>” <span class="_aleyhisselam-_E _idGenCharOverride-1">(Şûra, 42/30)</span> buyurmuştur. Bu ve benzeri ayet-i kerimeler ışığında varlık âleminde meydana gelen olaylar süzülüp incelendiğinde hâdiseleri rastlantıya vermenin ve onların başıboş olduğunu düşünmenin imkânsızlığı görülecektir.</p>
			<p class="Baslik_2" id="_idParaDest-255">Kaderi Taşlamama ve Başkasını Suçlamamanın Yolu</p>
			<p class="__Paragraf">Her gün nefsiyle yaka paça olduğunu ve sürekli istiğfarda bulunduğunu yakından gördüğüm Fethullah Gülen Hocaefendi’nin şöyle dediğini çok duymuşumdur: </p>
			<p class="a_Paragraf">“<span class="italik_E">Kendi kendime insülin iğnesi vururken mahfazasını düşürsem ya da bir sinire, kılcala rastlasa veya kan çıkmasına sebebiyet verse de abdest ihtiyacı hâsıl olsa, onu bir kusuruma bağlıyor, mesela ‘Herhâlde besmele çekmediğimden oldu!’ diyorum.</span>”</p>
			<p class="a_Paragraf">İnsan, problemleri kendisine ait kusurlara bağlarsa ne kadere taş atar ne dışarıda bir mücrim arar ve ne de başkalarını suçlar. Her olumsuzluk karşısında, önce kendisiyle hesaplaşır ve nefsinin yakasına yapışır. Böyle bir hesaplaşma da onun içinde istiğfar hislerini tetikler ve onu tevbeye sevk eder.</p>
			<p class="a_Paragraf">Ezcümle, Orta Asya’da ilk hayal kırıklığı yaşadığımız yer Özbekistan olmuştu. Hâlbuki en iyi yerlerden birisi orasıydı. Devlet başkanı, Hocamıza mektup yazmış; Emir Timur ve Uluğ Bey’in resimleriyle nakışlı altın kartlar hediye göndermişti fakat daha sonra Türkiye ile Özbekistan arasındaki münasebetlerin bozulması Hizmet müesseselerini de vurmuştu; eğitim gönüllüleri bu ülkeden ayrılmak zorunda kalmışlardı. Hocaefendi, oradaki sıkıntıdan dolayı aylarca ızdırap duymuş ve derin bir muhasebeyle iki büklüm olmuştu. Kaç defa hissiyatını şöyle dile getirmişti:</p>
			<p class="a_Paragraf"><span class="italik_E"> </span>“<span class="italik_E">Şu anda aklımda değil, kim bilir belki aklımın köşesinden geçti, belki mel’un bir rüyada gördüm; belki hayalimi kirlettim; belki enâniyet itibarıyla, ya da aidiyet mülahazasıyla, ‘Yahu meğer neymiş bu arkadaşlar, Allah’ın izniyle girdikleri yeri nura gark ediyorlar!’ dedim. Allah da suratıma çarptı; ‘Al ağzının payını, senin enâniyetine, aidiyet mülahazana düşen şey budur!’ Bu kaygılarla belki elli defa ağladım; ‘Ya Rabbi, böyle bir şey düşündüm ve dedimse, ben hata ettim; bağışla beni!’ diye yalvardım.</span>”</p>
			<p class="a_Paragraf">Hocaefendi’nin bu duygu ve düşüncesi sadece bir hadiseye mahsus değildir; adeta bir hayat felsefesidir. Ona göre salih mü’minler, evvela Hakk’ın yoluna hizmet için alternatif planlar hazırlamalı; saniyen, kalblerinin Allah’la sağlam bir irtibat içinde bulunmasını sağlamalı; salisen, hep mü’mince düşünmeli davranmalı ve rabian, bir arıza meydana geldiği zaman kusurlarını itiraf edecek kadar da faziletli ve civanmert olmalıdırlar.</p>
			<p class="Baslik_2" id="_idParaDest-256">Nefsi Sorgulama ve İstiğfar</p>
			<p class="__Paragraf">İstiğfar; insanın içine düştüğü bir hatanın pişmanlığıyla kıvranarak Cenâb-ı Hak’tan kusurlarının affedilmesini ve günahlarının bağışlanmasını istemesi, af ve mağfiret dilemesi demektir; tevbe, inâbe ve evbe şahikalarının ilk merhalesidir. Hocaefendi, başkasının hata saymayacağı çok küçük meseleler karşısında bile nefsini sorguya çekmekte ve Peygamber Efendimiz’in sünneti üzere, günde belki yüzlerce defa istiğfar sözleriyle nefeslenmektedir. Onun en çok tekrar ettiği cümle: </p>
			<p class="arabic_ortali_E" dir="rtl" xml:lang="ar-SA">رَبِّ اغْفِرْ وَارْحَمْ وَأَنْتَ خَيْرُ الرَّاحِمِينَ</p>
			<p class="a_Paragraf">“<span class="italik_E">Bağışla Rabbim ve merhamet buyur; buyur ki Sen merhameti en hayırlı olansın, yegâne merhamet sahibisin.</span>” <span class="_aleyhisselam-_E _idGenCharOverride-1">(Mü’minûn, 23/118)</span> ayetidir. Mü’minin şiarı sayılan bu dua, onun dilinden hiç eksik olmamaktadır.</p>
			<p class="a_Paragraf">Hocamıza göre özellikle her Hizmet eri, “Bir eksik, bir gedik, bir sürçme ve bir tökezleme varsa, o mutlaka bana ait bir kusurdandır.” düşüncesini taşımalıdır. Hatta kişi, nefis muhasebesini biraz da başında bulunduğu işle doğru orantılı olarak ele almalıdır. İnsanın kendi haddini, konumunu, sorumluluklarını ve hangi dairelerin kendisiyle doğrudan alâkalı olduğunu belirlemesi, o dairelerdeki terslikleri şahsî hatalarına bağlayarak içinde Cenâb-ı Hakk’a sığınma duygusunu tetiklemesi ve kusurlarını giderme maksadıyla heyecanlarını tahrik etmesi zımnî bir istiğfar ve bir tevbedir. </p>
			<p class="a_Paragraf">Şu kadar var ki eserlerde de üzerinde çokça durulduğu üzere, “<span class="italik_E">Musibet-i âmme ekseriyetin hatâsına terettüp eder.</span>” Bu açıdan da şayet toplum çapında bir halâs isteniyorsa, o toplumu meydana getiren bütün fertler hep beraber tevbe etmeli ve kendi günahlarından arınmanın yollarını aramalıdırlar. Zira ferdî bir suçun nedameti ferdî, ailevî bir masiyetin istiğfarı ailevî ve millî bir günahın tevbesi de millî olmalıdır; toplumun salâhı için topyekûn şahısların isyan kirlerinden temizlenmeleri lazımdır. Tabii kimse kimsenin ihlas zabıtası olmamalı; her nefis atf-ı cürümlere girmeden kendi muhasebesini yapmalıdır.</p>
			<p class="a_Paragraf">Bu ölçüler, Hizmet Hareketi’nin bitirilmek istendiği şu günlerde mutlaka hatırda tutulması gereken hususlardır. Adanmış ruhlar, birer rıza insanı olarak “Cenâb-ı Hakk’ın takdiri; demek bir günahımız vardı ki Allah camiaya bazı güveleri musallat etti; bir kısım haset ve kıskançlık duyguları depreşti. Bu, muhakkak bizim kabahatimizin neticesi fakat gadredenler, asıl günahımızı bilemediklerinden dolayı bizim sevabımıza iliştiler. Bize, ‘Siz bu işin ehli değilsiniz; bırakın da onu liyakatli insanlar götürsün!’ deselerdi, hakları vardı fakat hizmetin ruhuna dokunuyor; bizim hiç yapmadığımız yapamayacağımız, düşünmediğimiz düşünemeyeceğimiz şeylerden dolayı bize hücum ediyorlar.” demelidirler. Sonra da istiğfara sarılmalı, tevbe kurnasına koşmalı, inâbe ve evbe zirvelerini zorlamalı; hatalarını belirleyip onları telafi etmeye koyulmalıdırlar.</p>
			<p class="a_Paragraf">Büyüklerimi tenzih ederim; onların istiğfar beyanlarını mukarrebîn ufku zaviyesinden değerlendiririm. Salih insanların başına gelen musibetleri, bir günahın sonucu olarak görme suizannından Allah’a sığınırım; Hak katındaki makbuliyetlerine ve sürekli terakki ettiklerine delil sayarım. Onların maruz kaldıklarını “<span class="italik_E">Belânın en şiddetlisi Peygamberlere sonra Hakk’ın makbulü velîlere ve derecesine göre diğer mü’minlere gelir.</span>” hadis-i şerifi ve “<span class="italik_E">Ârifin gönlün Hudâ gam-gîn eder, şâd eylemez / Bende-i makbûlünü mevlâsı âzâd eylemez.</span>” (Nâbî) hakikati zaviyesinden değerlendiririm. Bu itibarla da Kur’ân ve Sünnet prensipleriyle adım adım test edilen Hizmet çizgisinin hiç sapmadığına ve Camia’nın genel duruşunun çok isabetli olduğuna yürekten inanırım. </p>
			<p class="a_Paragraf">Bununla beraber, mademki insanın her türlü olumsuzluğu kendi hatalarına bağlaması, böylece her belayı bir arınma vasıtası olarak değerlendirmesi en güzel yoldur. Öyleyse bu kervanda kendim gibi ham ruhların da bulunduğu gerçeğinden hareketle, nefsim dâhil bir kısım fertlerin bazı hatalar yapmış olabileceğini de düşünürüm. Zamanla büyüyen ve geniş alanlı bir hâle bürünen bu hatalardan dolayı kaderin mevcut musibetlere fetva vermiş olabileceği fikrini taşırım. </p>
			<p class="Baslik_2" id="_idParaDest-257">Hep Hatırda Tutulası “Hey Gidi Günler” </p>
			<p class="__Paragraf">Diğer taraftan, ne zaman ümitsizlik tayfları yüreğime çarpacak olsa imdadıma yetişen bir ayet vardır. Allah Teâla, şöyle buyurmaktadır:</p>
			<p class="arabic_ortali_E" dir="rtl" xml:lang="ar-SA">وَاذْكُرُوا إِذْ أَنْتُمْ قَلِيلٌ مُسْتَضْعَفُونَ فِي اْلأَرْضِ تَخَافُونَ أَنْ يَتَخَطَّفَكُمُ النَّاسُ فَآوَاكُمْ وَأَيَّدَكُمْ بِنَصْرِهِ وَرَزَقَكُمْ مِنَ الطَّيِّبَاتِ لَعَلَّكُمْ تَشْكُرُونَ</p>
			<p class="a_Paragraf">“<span class="italik_E">Hani hatırlayın, bir zamanlar siz üç beş kişiden ibaret az bir gruptunuz. Yeryüzünde hor hakir görülüyor, itilip kakılıyor, işkencelere maruz bırakılıyordunuz. Öyle ki her an insanların sizi çarpıvermelerinden, kapıp götürmelerinden endişe duyuyordunuz. Bu hâlde iken, Allah yer yurt nasip edip sizi barındırdı, yardımıyla destekledi; temiz ve helâl şeylerle rızıklandırdı tâ ki şükredesiniz.</span>” <span class="_aleyhisselam-_E _idGenCharOverride-1">(Enfâl, 8/26)</span></p>
			<p class="a_Paragraf">Bu ayet-i kerime, mü’minleri tahdis-i nimete sevketmek için onlara önceki hâllerini hatırlatıyor ve adeta şöyle diyor: Mekke’de iken müşriklerin ayakları altında hemen ezilebilecek zayıf bir azınlıktınız. Ya da bir zamanlar Farslar ve Bizanslılar tarafından önemsiz görülen, küçümsenen ve onların idareleri altında tahkir edilen bir topluluktunuz. Zorbaların, hayat hakkı tanımayarak sizi çiğneyip geçivermelerinden korkuyordunuz. Çevredeki insanlar size öldüresiye bir kin ve öfkeyle bakıyorlardı; siz de onlardan kendinizi koruyacak durumda değildiniz; başınızı sokabileceğiniz güvenli bir sığınaktan da mahrumdunuz. </p>
			<p class="a_Paragraf">Hatırlayın “Ehad, Ehad” çığlıklarını... Dövülen şehit edilen ilk ashabı… Mü’minlere savrulan tükürükleri, atılan taşları… Hatırlayın kapkaranlık boykot yıllarını... Sürgünleri, hicretleri... Bütün hiziplerin bir araya gelerek müslümanları bitirmek için hücumlarını…</p>
			<p class="a_Paragraf">Hatırlayın hani bir keresinde müşrikler Rehber-i Ekmel’in <span class="_aleyhisselam-_E _idGenCharOverride-1">(sallallahu aleyhi ve sellem)</span> üzerine yürümüş ve O’na eziyet etmeye başlamışlardı. Bunu duyan Hazreti Sıddık, hemen koşup Resûl-i Ekrem’in önünde kollarını germiş ve Firavun’un huzurunda hakikatı haykıran Mü’min-i Âl-i Firavn gibi müşriklerin yüzlerine haksızlıklarını çarpmış, “<span class="italik_E">Yazıklar olsun size! ‘Rabbim Allah’ dediği için bu masum insanın canına mı kıyacaksınız? Hâlbuki O, size Rabbinden apaçık delillerle gelmiştir!</span>” demişti. Müşrikler Hazreti Ebu Bekir’in bu coşkun çıkışı üzerine Peygamber Efendimiz’i bırakıp ona yönelmiş ve onu uzun süre öldüresiye dövmüşlerdi. Büyük sahabî, saatlerce baygın yattıktan sonra ayılır ayılmaz “Mâ fuile bi Resûlillah?” demiş; “<span class="italik_E">Resûl-ü Ekrem’e ne oldu, Efendim nasıl şu anda?</span>” diye sormuştu. Etraftakiler, Enbiyalar Serveri’nin iyi olduğunu söyleseler de Ebu Bekir <span class="_aleyhisselam-_E _idGenCharOverride-1">(radıyallahu anh)</span> tatmin olmamış, “Beni O’na götürün.” demişti. Aile fertleri bir-iki lokma yemek yemesini, biraz su içip az dinlenmesini söylemişlerdi; ama o “Beni Efendime götürün.” diyerek ısrar etmiş ve Hepimizin Efendisi’ni görmeden de huzur bulamamış, yiyip içememişti.</p>
			<p class="a_Paragraf">Hatırlayın o yalnız ve ızdıraplı günlerin arkasından Allah size nasıl sahip çıktı. Medine’ye hicret ettirip yerleştirdi, yurt yuva sahibi yaptı, emniyet ve asayiş lütfetti. Sizi görünür görünmez yardımlarıyla güçlendirdi; Ensar’ı size yardımcı yaptı, melekler ile imdat eyledi; kâfirlere karşı sizi destekledi. Dahası helâl ve güzel nimetlerden rızıklar ihsan etti. Hâsılı o ezilmişlik ve aşağılanmışlıktan kurtarıp, şanlı ve şerefli bir hayata erdirdi. Erdirdi ki şükredesiniz; bu nimetleri hatırlayıp şükürle ubudiyette bulunasınız.</p>
			<p class="Baslik_2" id="_idParaDest-258">Bediüzzaman Devri ve Yine Bir Sıddık</p>
			<p class="__Paragraf">Zikrettiğimiz ilâhî beyan, o ilk saftaki Müslümanları Allah’ın nimetlerini görmeye ve şükürle mukabele etmeye çağırdığı gibi, günümüzün inananlarını da dün ile bugün mukayesesi yapmaya, hangi badireleri aştıklarını hatırlamaya ve minnet duygularıyla Cenâb-ı Hakk’a teveccühte bulunmaya davet etmektedir. </p>
			<p class="a_Paragraf">Bu cümleden olarak, hemen her mevsimde bazı kesimlerce hedef tahtasına konulan ve üzerine yürünen Hizmet gönüllüleri de kendi “Hey Gidi Günler”ini yâd etmelidirler.</p>
			<p class="a_Paragraf">Meseleyi detaylandırmak başlı başına bir kitap hacmi ister ama sadece bir kaç tabloyu arz etmeden de geçemeyeceğim. </p>
			<p class="a_Paragraf">Belki nakledeceğim ilk hadisenin farklı versiyonları da yaşanmış ve anlatılmıştır fakat ben büyüklerimden şöyle dinlemiştim:</p>
			<p class="a_Paragraf">Hazreti Üstad, Barla’ya sürgün gidince yerli halk onun yanına varmaya bile korkarlar. Sürekli takip edildiğinden dolayı, hâl hatır soracak olsalar askerlerce sorgulanmaktan endişe duyarlar. Uzaktan hayranlıkla seyreder ama huzuruna yanaşamazlar. </p>
			<p class="a_Paragraf">Hazreti Bediüzzaman, yalnız başına dağ, dere, ova, oba dolaşır; tefekkür, dua ve ibadet âşığıdır. Bazen Çam dağında kırk gün tek başına kalır. </p>
			<p class="a_Paragraf">Yağmurlu bir sonbahar günü, Barla’ya inmektedir. Dışarısı oldukça soğuktur. Halk, kahvehanedeki sobanın etrafında toplanmış, sıcak çaylarını yudumlamaktadır. Aralarında Sıddık Süleyman namlı yiğit de vardır. </p>
			<p class="a_Paragraf">Süleyman, bir ara tepedeki karaltıyı fark eder. “Bu ne ki?” deyip dikkat kesilir. Üstad olduğunu anlayınca, kendi kendine söylenmeye başlar. “Süleyman, sen de Müslümansın, bu adam da! Rahat içinde yaşayan sen de Cennet’i arzuluyorsun, hep işkence gören bu âlim zat da Cennet’i istiyor. Nasıl olacak bu iş?” der. </p>
			<p class="a_Paragraf">O, bu düşüncelerde yoğunlaşırken Üstad’ın iyice yaklaştığını görür; bakar ki bu fedakâr dava adamı yağmurdan sırılsıklam olmuş, ayağındaki çarıklar da yırtık. Yüreği yanar bu manzara karşısında. Birkaç defa onun yanına gitmek, elini öpmek istemiştir ama cesaret edememiştir, ailesine de bir zarar gelmesinden korkmuştur. Aslında şimdi çıksa, “Gel Üstadım!” deyip elinden tutsa, bir bardak sıcak çay içirse, ne güzel olacaktır. Bu hayali kurarken, köyün hafiyesi bekçiyle göz göze gelir, boynunu eğer ama nazarları hâlâ dışarıdadır.</p>
			<p class="a_Paragraf">O sırada Üstad, kahvehane hizasına kadar varmıştır. Önünde bir su birikintisi vardır, atlayıp onu aşacaktır. Olacak ya Hazret’in ayağı kayar ve çamurun içine yığılıverir. İşte bu tablo bam telini titretir, Sıddık Süleyman’ı bitirir. Hemen dışarı fırlar, koşup Üstad’ın elinden tutar; onu ayağa kaldırıp üstünü başını silkeler. Sonra da elini göğsüne vurup, “Üstadım, kabul buyur, artık ben senin Sıddık’ın olayım. Başıma ne gelecekse gelsin, gayrı senden ayrılmam!” der. </p>
			<p class="a_Paragraf">Hatırlayın Bediüzzaman’ın tek yâran bulamadığı günleri, yalnızlıklarını... Hatırlayın ona reva görülen işkenceleri, mahkûmiyetleri, sürgünleri ve hatırlayın hiç yoktan Nur mesleğini var eden Allah’ın Nur talebelerine çok kısa sürede lütfettiği nimetleri…</p>
			<p class="Baslik_2" id="_idParaDest-259">Son Devrin Yiğitleri</p>
			<p class="__Paragraf">Hatırlayın muhterem Hocaefendi 12 Mart Muhtırası’nın ardından, güya irticâî faaliyet yapma suçundan 3 Mayıs 1971’de tutuklanmış, altı ay hapishanede kaldıktan sonra tahliye edilmişti. Hapishaneden çıktığı dönemde, iyi bir mü’min olarak tanıdığı ve vefa beklediği bazı kimselerin bile “Artık bu işlere beni karıştırma!” dediğine şahit olmuş ve çok kırılmıştı. Din ve vatan uğrunda başladığı hizmetlerin anlaşılamamış olmasından dolayı pek kederlenmiş ve davaya müteallik işlerin yarım kalacağından endişe etmişti. Hatta o hüzünle otobüse atlamak ve Erzurum’a gitmek istemişti; mukarrebîne has derin muhasebeyle, “Fetih, insanların gönlüne girip onlara dava şuurunu aşılayamadın; bari köyüne gidip köylünün sürüsüne çoban ol!” demiş kendini levmetmişti.</p>
			<p class="a_Paragraf">Bir iki dertli, otogarda bacaklarına sarılmış ve onu geri çevirmişlerdi sonra da küçük bir odada toplantı yapmışlardı. Aziz Hocamız, orada hislerini aktarmış ve inkisârını dile getirmişti. Bazı insanların davayı suçlamaları ve küçük bir tazyikten dolayı geri çekilmeleri dolayısıyla ne kadar ızdırap duyduğunu anlatmıştı. Bir aralık, gözyaşları içinde “Boyunduruğu yere mi koyacaksınız? Bu işi yarım mı bırakacaksınız?” deyince, devrin Yusuf yüzlü sıddığı ayağa fırlamış, yumruğunu göğsüne vurmuş ve “Hocam, yoluna canım kurban!” deyip gürlemişti. Diğerleri de onu takip etmişlerdi; başkaları kendi köşelerine çekilseler de bu vefalı dostlar o günkü ahitlerine hep sâdık kalmışlardı.</p>
			<p class="Baslik_2" id="_idParaDest-260">Yoklukta Varlık Cilvesi</p>
			<p class="__Paragraf">Kıymetli arkadaşım,</p>
			<p class="a_Paragraf">Hangi birini anlatayım? Allah, yokluklar arenasında var etti bu Hizmet’i. O günlerde bir öğretmen, bir kurs, bir okul, bir gazete yoktu. Bugün zarara uğramasından korktuğumuz hiçbir müessese o devirde mevcut değildi. Kurumlar iyi kötü kurulur; ne ki o gün adanmış ruh bulmak imkânsızdı. Çünkü öz değerlerimiz adına gurbet seneleri yaşanıyordu.</p>
			<p class="a_Paragraf">Muhterem Hocaefendi askerlik öncesi bir gün radyodan gelen mehter marşını duyunca, öz değerlerimize dair bir sesi devlet radyosundan işitmenin heyecanıyla hıçkırıklara boğulduğunu ve ayaklarının bağının çözülüp oracığa yıkılıverdiğini anlatır. Daha sonraki yıllarda bir televizyon programında Yavuz Bülent Bakiler Bey’in kendi kültürümüze ait bazı mevzuları anlatışını dinleyince bu defa da yatağına yığılıp kalıverdiğinden, “Bugünleri de görecek miydik?” deyip şükür duygusuyla dolduğundan bahseder. Zira o, hakikatin sesinin soluğunun kesildiği, şerrin çığlık çığlık etrafı velveleye verdiği ve çeşit çeşit şirretliklerin hayır düşüncesine galip geldiği yokluklar dönemini binbir elemle idrak etmiştir.</p>
			<p class="a_Paragraf">Vekil, vali, kaymakam, müdür değil, derslere tek bir üniversite talebesi gelince, bayram ettiklerini; mesela o genç daha tıp fakültesi birinci sınıfta okuyorsa, sonradan gelen herkese “Bu kardeşimiz doktor çıkacak!” deyip iftiharla tanıttıklarını anlatır.</p>
			<p class="a_Paragraf">Büyüklerimizin araba bulamayıp kamyonların, motoguzzilerin sırtında irşada gidişleri, daha otuz beş kırk sene öncedir. Yirmi yirmi beş yıl evvel, koca Ankara’da vaaz seyrettirmek için kullanılabilecek topu topu üç-dört video cihazından birini birkaç saat alabilmenin yolu haftalar evvelinden sıraya girmektir. Risale okunan yerler basıldığı için derslerin üç beş kişilik gruplar hâlinde en ücra bir köşede onca tedbirle yapıldığı; istişare ve himmetlerin mevlit okunuyormuş gibi bir süs verilerek gerçekleştirildiği günler çok eski değildir.</p>
			<p class="a_Paragraf">Adanmış ruhlar, Allah’ın izni ve inayetiyle, onlarca ölüm koridorunu geçerek, sıra sıra yoklukları aşarak, imkânsızlıkların abûs çehrelerini görerek, yığın yığın sıkıntıya katlanarak ve dizi dizi mahrumiyetlerin üstesinden gelerek bu Hizmet binasını ikâme etmişlerdir.</p>
			<p class="a_Paragraf">Kurban olduğumuz Rabbimiz, çok kısa bir sürede hangi nimetleri vermedi ki?</p>
			<p class="a_Paragraf">Mevlâ, ışık evler, yurtlar, kurslar, dershaneler, okullar, üniversiteler lütfetti. Yardım kuruluşlarıyla başkalarının imdadına koşma imkânı verdi. Mefkûremizi rahatça anlatabileceğimiz kitaplar, dergiler, gazeteler, radyolar, televizyonlar, İnternet siteleri ihsan etti. Saymakla bitiremeyeceğimiz hoş, latif, göz alıcı rızıklar bahşeyledi.</p>
			<p class="a_Paragraf">Hepsinden öte Allah, bu millete ve topyekûn beşere mefkûre insanları bağışladı. Zannediyorum Cenâb-ı Hakk’ın yeryüzüne en büyük armağanlarından biri dava düşüncesine kilitli insanların yetişmesiydi. </p>
			<p class="a_Paragraf">Allah aşkına, manen bataklığa dönmüş bir dünyada çevrenize bir bakınız. Yaşlısı genci, kadını erkeği, esnafı iş adamı, işçisi memuru, hocası talebesi, ağabeyi ablasıyla hizmet erlerine bir göz atınız. Bakışlarınızı biraz daha ötelere teksif edip yerkürenin dört bir yanında ışığa uyanan öğrencileri, onların velilerini ve diyaloğun meyvelerini seyrediniz. Ne olur, hayal pencerenizden göz ucuyla kırk sene evvelini de görmeye çalışarak, yeni bir dünya peteğini örmek için nefes nefese oradan oraya uçuşan talihlilere dikkat kesiliniz. Şayet insaf nazarıyla etrafı süzerseniz, “Bataklıkta güller yetiştiren Rabbim, Sana sonsuz şükürler olsun!” demekten kendinizi alamayacaksınız. </p>
			<p class="a_Paragraf">Kardeşim! Azdınız, orada burada gizli saklıydınız, horlanıyor, eziliyor, tahkir ediliyordunuz; tutuklanmaktan, hapse atılmaktan, sürgüne yollanmaktan, kartal pençelerinden keskin eller tarafından kapılıp götürülmekten endişe duyuyordunuz.</p>
			<p class="a_Paragraf">Fakat teşbihte hata olmasın, bir annenin yavrusunu bağrına basması gibi, ilahî rahmet tarafından sımsıkı kuşatıldınız. Allah, size sahip çıktı, sayınızı çoğalttı, en uzak diyarları bile kendi vatanınızmış gibi yaşanılır kıldı, yurt yuva lütfedip sizi barındırdı, onun bunun desteğine muhtaç bırakmadı. Mevlâ, size kendi nusretini yâr etti, her işinizi rabbani yardımıyla teyid eyledi ve en temizinden, en helalinden, en güzelinden maddi manevi rızıklar verdi.</p>
			<p class="a_Paragraf">Yıllarca önce, muzdarip bir gönülden arşa yükselen şu duayı duymuştuk: “<span class="italik_E">Allah’ım! Senden iman davasına meftun deliler istiyorum; İnsanlığın İftihar Tablosu’nun beyanı içinde, din ve diyanetinden dolayı kendisine ‘mecnun’ denilecek dostlar ver bana. Kendi çıkarlarını hiç düşünmeyen, makam-mansıp, mal-mülk, şan-şöhret ve servet ü saman sevdasına düşmeyen beş-on yârân ver. Ne olur Rabbim! Senin hazinelerin geniştir; dilersen isteyene istediğini verirsin; bana da dininin delisi beş-on insan ver!</span>”</p>
			<p class="a_Paragraf">Haddimi aşma korkusu taşısam da söylemeden edemeyeceğim. Son sekiz dokuz aydır maruz kaldığımız saldırılar karşısında Hizmet erlerinin vakur ve sabit duruşları gösteriyor ki Mevlâ-yı Müteâl, bu içli duayı kabul buyurmuş. Belki büyüklerimizin istediği kıvam için daha hayli mesafe var. Bununla beraber, çoğunlukla gayrimeşru yollarla varlıklı hâle gelen, haram yiyici tufeylîler olarak ömür süren ve öldükten sonraki hayatı hiç düşünmeyen kimselerin kendilerini akıllı saydıkları ve nazarlarını âhirete kilitlemiş insanları mecnun yerine koydukları günümüzde, davasının karasevdalısı pek çok insan müşahede ediyoruz. Karşıya karşıya bulunduğumuz imtihan sayesinde, kömür tıynetli kimseleri fark ettiğimiz gibi, elmas ruhlu insanları da yakından tanıyoruz; taşın toprağın arasında nice altın bulunduğunu açıkça görüyoruz.</p>
			<p class="Baslik_2" id="_idParaDest-261">Bazılarımıza Ait Hatalarımız</p>
			<p class="__Paragraf">İşte, bu nimetlere şükürle mukabele edilmeliydi. Her nimetin şükrü kendi cinsinden olmalıydı. Şükür, bir kulluk borcu olduğu gibi lütufların devam etmesinin de garantisiydi. </p>
			<p class="a_Paragraf">İhtimal biz bu şükür vazifesini tam eda edemedik. Şimdi sarsılmamızın arkasında bu konudaki hatalarımız var olsa gerek.</p>
			<p class="a_Paragraf">İlahî inayetin devam etmesi ve hizmetleri muvaffak kılması için -şart-ı adi planında- adanmışlık, samimiyet, vefa, sadâkat ve beklentisizlik lazımdı; belki bu hususlarda kusur ettik.</p>
			<p class="a_Paragraf">Mahviyet ve tevazu, olgun mü’minlerin devamlı hâliydi; belki bazılarımız konumun getirdiği izafi payelere takıldık; enaniyete aldandık.</p>
			<p class="a_Paragraf">Gönül huzuru, istiğnâ ve kanaatteydi ama bazılarımız hizmetlerimizi başkalarının teveccühüne bağladık ve çevreden iltifat beklemeye başladık.</p>
			<p class="a_Paragraf">Kendimizi sıfır görecek ve hep bir “hiç” olduğumuz inancıyla yaşayacaktık; herhâlde bazılarımız olağanüstü yeteneklere sahip bulunduğumuzu vehmettik, günbegün çalımla oturup kalkanlara benzedik.</p>
			<p class="a_Paragraf">Hizmette hep önlerde koşmak, mükâfat zamanı ise arkaların arkasına saklanmaktı mesleğimizin şiarı fakat bazılarımız bir yapmışsak on gösterdik; başarılı sayılmayı ve kalıcılığı çizelgelerdeki mübalağalara bağladık. Sonunda bir “çetele şakirtliği” türedi; keyfiyet kemmiyete kurban edildi; o, işin bereketini de aldı götürdü. Hâlbuki raporlar, listeler, çeteleler otokontrol ve hayra teşvik için kullanılmalıydı; şişirme rakamlar muvaffakiyet belgesi sayılmamalıydı.</p>
			<p class="a_Paragraf">Gaye ve vesileleri birbirine karıştırmayacaktık; Hak rızası gaye, Allah’a ulaştıran yoldaki engelleri kaldırmak gaye ölçüsünde bir vesile, bu uğurda kullanılan argümanlar ise sadece birer vasıtaydı. Hocalık, gazetecilik, televizyonculuk, okulculuk, dershanecilik… Burs, himmet, kurban, abone… Bunların hepsi birer vesileydi. Bazılarımızın kalbini ve zihnini gayeden çok vesileler meşgul ettiği andan itibaren kayıplar yaşadık.</p>
			<p class="a_Paragraf">Mü’min için en önemli iş irşat olmalıyken, bazılarımız yetki tutkusuna yakalandık; sırf irşat erliğini kızağa çekilme saydık. Dün dava arkadaşı bildiklerimizi, bir süre sonra vasıfsız “eleman” belleme gafletine kapıldık.</p>
			<p class="a_Paragraf">İnsana insan olarak değer verecek ve büyüklüğü takvada görecektik; ne yazık ki bazılarımız muhataplarımızı verdikleri burs ve himmetlerle değerlendirdik; bu mübarek kervanı destekleyenlerin namaz, Kur’ân, ibadet hayatlarına gereken alâkayı gösteremedik.</p>
			<p class="a_Paragraf">Işık evler, yeryüzünün en masum ve bereketli ocaklarıydı; sayıları mutlaka katlanmalıydı. Maalesef bazılarımız ikiye üçe katlamayı sadece nicelik açısından ele aldık; altı kişiyi ikiye ayırıp ev sayısını bir artırdık ama böylece bir kısım mübarek mekânların bekâr evlerine dönüşmesine sebebiyet verdik. </p>
			<p class="a_Paragraf">Siyasete karşı mesafeli olmalıydık; ne ki kimimiz yakın dostlarımızın o sahadaki şaşaalı hayatlarına özendik; lüks yerlerde toplantılar, özel uçaklarda seyahatler, rical-i devletle münasebetler, büyük adamlarla (!) haşir neşir olmalar cazip geldi bazılarımıza. Belki mesafeyi koruyamadık; Hizmet çizgisi sabit kalsa da bir kısım fertler olarak siyasallaştık.</p>
			<p class="a_Paragraf">Hazreti Üstad, “<span class="italik_E">Gayrimeşru bir muhabbetin neticesi, merhametsiz azap çekmektir!</span>” demiş; bizi sevgide dengeye davet etmişti lakin biz dindar gördüğümüz siyasilere karşı aşırı alâka gösterdik ve bu konudaki dengeyi yitirdik. Hatta belki hizmetlerimizin gelişmesi ve genişlemesi hususunda bir miktar onlara güvendik, Müsebbibü’l-Esbaba karşı saygısızlık ettik. Bazı kimseleri değerlerinin üzerinde yücelttik, göklere çıkarttık. Hâlbuki onların nezd-i ulûhiyette o alâkaya liyakatleri yoktu. Cenâb-ı Hak, bu hatalarımızı onlardan gelen ve içinde hiç merhamet bulunmayan nikmet tokatlarıyla, kahır şamarlarıyla, hiddet silleleriyle cezalandırdı.</p>
			<p class="a_Paragraf">Hocaefendi, büyüklerimizi yüksek payelerle anmak yerine onlara ve davalarına karşı fevkalade sadakat göstermemiz gerektiğini sürekli tembihlemişti. Maalesef bazılarımız büyüklerimizin kıymetini ve onlara karşı sevgimizi ifade ederken maksadı aşan cümleler kullandık; hiç farkına varmadan başkalarını tahrik ettik. Hatta sadece din düşmanlarını kışkırtmakla da kalmadık; abartılı söz, tavır ve davranışlarımız yüzünden bir kısım ehl-i imanı da rekabete sevk ettik ve belki de hasede sürükledik.</p>
			<p class="a_Paragraf">Bazen his ve heveslerin fikir suretine girdiğini ve insanın yanılarak mefsedeti maslahat zannettiğini biliyorduk. Bu sebeple, hiçbir zaman sadece kendi içtihat ve istinbatımızla “Şu işte maslahat var.” demeyecektik; kendi hissiyatımıza bağlı karar vermekten ve dolayısıyla yanlış hükme varmaktan korkacak, her meseleyi mutlaka işin ehliyle istişare edecektik. Acıdır ki bazılarımız bu esasa riayet etmedik. Bazen başlangıçtaki çok küçük bir değişimin, ileride pek büyük başkalaşmalara sebebiyet verebileceğini görmezden geldik. Belki de hevâmıza tabi yorumlarla “ruhsat” sınırını yıktık, teşebbüh ve iltihaka varıp dayanan bir patikaya girdik.</p>
			<p class="a_Paragraf">Can arkadaşım, </p>
			<p class="a_Paragraf">Bir kere daha ifade edeyim ki Hizmet ilk günkü saffetiyle yoluna devam ediyor fakat her Hizmet hâdiminin aynı duruluğu koruduğunu söylemek mübalağa olur. Tabii bir kısmını saydığım hataların bütün Camia’ya fatura edilmesi de zulümdür. </p>
			<p class="a_Paragraf">Bu zelleleri sıralamam her ne kadar bir tenkit ifadesi ve ümitsizlik eseri olmasa da işin doğrusu, zalimlerin adeta üzerimizde tepindiği bir dönemde mezkûr hataları söz konusu etmek çirkindir. </p>
			<p class="a_Paragraf">Ne var ki Nur ile Topuz hikâyesinin sonu, adanmış ruhların nefis muhasebesi yapmaları, kusurlarına istiğfar etmeleri ve yenilenmeleriyle doğru orantılı şekillenecektir.</p>
			<p class="a_Paragraf">Sözün özü; şayet musibetler partallaşmamızın cezasıysa, inşirahın anahtarı yenilenme cehdidir.</p>
		</div>
	</body>
</html>