<html xmlns="http://www.w3.org/1999/xhtml">
	<head>
		<title>inkisar_epub-65</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-224">Röportajlar ve Mâlikâne</p>
			<p class="ilk_harf_E"><span class="_idGenDropcap-2">B</span>aşbakan’ın Hizmet Hareketi’ni “örgüt” olarak tarif edip Büyükelçilere “Bu örgütü yurt dışında anlatın, deşifre edin!” şeklinde skandal talimat vermesinden sonra Fethullah Gülen Hocaefendi, bazı röportaj tekliflerini kabul etti. </p>
			<p class="a_Paragraf">Hocaefendi, olup bitenleri ve Camia’nın duruşunu dünya kamuoyuna anlatabilmek için 21 Ocak 2014’te The Wall Street Journal’a konuştu. 27 Ocak’ta ise yıllar sonra bir televizyon mülakatına “evet” dedi ve BBC’nin sorularını cevapladı. 10 Mart’ta Britanya’nın önemli gazetelerinden Financial Times’a bir makale yazdı. 24 Mart’ta Şarkul Avsat gazetesinde ve 28 Mart’ta İtalyan La Repubblica gazetesinde röportajları yayınlandı. </p>
			<p class="a_Paragraf">Muhterem Hocamız daha çok dış dünyaya hitap eden bu mülakatların akabinde Ekrem Dumanlı Beyin suallerini yanıtladı ve verdiği cevaplar Zaman gazetesinde 5 gün boyunca bir dizi hâlinde neşredildi. </p>
			<p class="a_Paragraf">Hocaefendi’nin hemen her röportajından sonra bir kısım çevreler kasıtlı olarak bina, ev içi ayakkabısı, seccade, rahle, tablo, ceket gibi bazı objeleri devreye sokup tartışma konusu yapmaya çalıştılar ve Hocamızın çok önemli açıklamalarından ziyade o hususların gündemi işgal etmesi için adeta çırpındılar.</p>
			<p class="a_Paragraf">O türlü kötü niyetlilere cevap vermek bir açıdan tuzaklarına düşmek manasına geliyordu. Bu itibarla da elden geldiğince röportajın içeriğini gündemde tutmak ve çarpıtılıp dile dolanan mevzulara hiç girmemek gerektiği inancıyla hareket ettik.</p>
			<p class="a_Paragraf">Bununla beraber, aldığımız yoğun mesajlara ve hiçbir kötü niyeti olmadan sadece işin aslını merak edenlere hürmeten bazı tavzihlerde bulunduk. Bu açıklamalardan Hocaefendi’nin ikamet ettiği ev ve oda ile ilgili olanını bu kitaba da almanın yararlı olacağını zannediyorum:</p>
			<p class="Baslik_2" id="_idParaDest-225">Fethullah Gülen Hocaefendi’nin Kaldığı Ev ve Oda</p>
			<p class="__Paragraf">BBC adına röportajı yapan Tim Franks, Pennsylvania’daki yerleşkeyi gezdiğini anlatırken “<span class="italik_E">Rezidansın büyüklüğü göz önünde tutulursa, Fethullah Gülen’in ufacık yatak odası, sürpriz oluşturuyor.</span>” demişti. “<span class="italik_E">Sayın Gülen, fotoğraflarda sık sık gösterilen büyük binalarda değil, yanındaki daha küçük binada yaşıyor.</span>” sözünü eklemişti. Hocaefendi’nin odasındaki sadeliği ve tevazuu görünce şaşırdığını dile getirmişti.</p>
			<p class="a_Paragraf">Ne gariptir ki havuz medyası ona da bir yorum buldu; “Şoförün ya da kapıcının kaldığı yeri Hoca’nın odası diye göstermişler!” şeklinde haber yaptı. Hâlbuki kendi patronları ve üst düzey yöneticileri de buraya gelip, Hocaefendi’nin mütevazı hayatını bizzat müşahede etmişlerdi.</p>
			<p class="a_Paragraf">Garaz bataklığında çırpınıp duran bazı kimseler, herkesi kendi dünya tutkuları ve yaşama arzuları zaviyesinden değerlendirerek çiftliklerden, villalardan, lüks hayattan ve şatafattan bahsedip dursalar da Hocaefendi tam 15 senedir şu hasır döşeli tek odacıkta sabahlıyor akşamlıyor.</p>
			<p class="Links_E"><img alt="" class="_idGenPageitem-2" src="image/10.jpg"/></p>
			<p class="a_Paragraf">Hocaefendi’nin odası bir paravanla ayrılmış iki bölmeden oluşuyor. Birinci kısım ilk resimde gördüğünüz çalışma masasının ve kitaplarının da yer aldığı bölüm. İkinci kısım ise, yatak, teheccüd mushafı ve ekseriyetle kullandığı seccadesinin olduğu kısım. (Maalesef bazıları yatağın ayak yönündeki tabloları bile (istirahat ederken ayete karşı ayak uzattığını söyleyerek) karalamak için kullandılar. Keşke haram hatta mekruh bile olmayan, sadece edepten sayılan bir konuya gösterilen hassasiyet (!) yalan, gıybet, iftira, yolsuzluk, hırsızlık ve her türlü haramîliğe karşı da ortaya konsaydı. Kaldı ki -resimde de göreceğiniz üzere- Hocaefendi’nin ayakucunda bir ağaç işleme bulunmaktadır; hem o hem de ayak hizasının sağında kalan “Vemâ tevfîkî illâ billah” ayeti aynı hassasiyetle insan boyundan yükseğe yerleştirilmiştir.)</p>
			<p class="Links_E"><img alt="" class="_idGenPageitem-2" src="image/11.jpg"/></p>
			<p class="a_Paragraf">Fethullah Gülen Hocaefendi, kendi odasının ve dersler/sohbetler için kullandığı salonun kira bedeliyle beraber diğer masraflarına karşılık her ay düzenli olarak vakfa bağışta bulunmaktadır. Kira yerine bazen bağış denmesi sadece ıstılaha riayetten kaynaklanmaktadır zira Hocaefendi, bir odanın kirasından çok daha fazla bir bedel vermektedir.</p>
			<p class="a_Paragraf">Dahası bu oda, Türkiye’de olsa yirmi-otuz kişinin kalacağı bir öğrenci yurdu bile yapılamayacak kadar namüsait bir binada yer almaktadır.</p>
			<p class="Links_E"><img alt="" class="_idGenPageitem-8" src="image/12.jpg"/></p>
			<p class="a_Paragraf">Yukarıda gördüğünüz bina -14 yıl boyunca- geçen seneye kadar bu hâldeydi. Genel itibarıyla, bulunduğu yerin imar planına göre sadece sekiz-on insanı bağrında barındırabilecek şekilde inşa edilen ahşap bina, kaderin cilvesiyle gelip kanatları altına sığınan misafirlerini kaldırabilecek özelliklere sahip bulunmuyordu. Öyle ki onun uzun süreli bazı mihmanları ancak çatı katında, tavan arasında minik barınaklar kurmak zorunda kalıyorlardı. Ne namaz kılınan salon ne de yemekhane, konuklarına rahat nefes aldırıyordu. Kimi zaman mahcup bir talebenin “Lütfen secdeye giderken dizlerinizi hızlı vurmayın; yoksa…” sözü duyuluyor; müttaki evimizin de haşyetle secdeye gitmesinden korkuluyordu. Evet, bu binada ne ses ne de ısı yalıtımından bahsetmek mümkün oluyordu. Odalar arasına çoğu sonradan çekilen duvarcıklar ne mahremiyeti mümkün kılıyor ne de sıcaklık ayarına imkân tanıyordu. Bundan dolayı geçen sene evimizde birkaç ay tadilat yapıldı; istinat direkleri güçlendirildi, yemekhane biraz büyütüldü ve bina şu hâli aldı.</p>
			<p class="Links_E"><img alt="" class="_idGenPageitem-2" src="image/13.jpg"/></p>
			<p class="a_Paragraf">Muhterem Hocamız yukarıdaki resimlerde gördüğünüz binadan ve asıl odasından yalnızca birkaç ay tadilat ve tamirat sebebiyle ayrı kaldı. O süre içinde ve son iki Ramazan ayı itikâfında diğer binadaki şu odada ikamet etti. </p>
			<p class="Links_E"><img alt="" class="_idGenPageitem-2" src="image/14.jpg"/></p>
			<p class="a_Paragraf">Muvakkaten misafir olduğu o odada ilk göze çarpan eşya: Çalışma masasının tam ortasında ezan okuyan bir saat, o an üzerinde çalışılan dosyalar, tefarik şişeleri (farklı güzel kokuların belli ölçülerde karıştırıldığı küçük kaplar), diğer tarafta öğrenci evlerinde kullanılan türden yatak, teheccüd mushafı, seccade, acil durumlar için ilaç, pervane ve yelpaze.</p>
			<p class="a_Paragraf">Son bir husus: Bazı art niyetli gazete ve İnternet sitelerinin sürekli “malikâne” olarak gösterdiği aşağıdaki bina, Golden Generation Worship &amp; Retreat Center’a ait ibadet, sosyal aktivite ve inziva merkezidir. Büyük mescid de bu binada olduğu için Cuma namazları, Bamteli sohbetleri ve Ramazan itikâfları burada yapılmaktadır.</p>
			<p class="Links_E"><img alt="" class="_idGenPageitem-9" src="image/15.jpg"/></p>
			<p class="a_Paragraf">Başta da ifade ettiğim gibi önyargılı ve suizanna kilitli insanların bu açıklamalarla ikna olmayacakları ve belki bunları da başka çarpıtmalara vasıta kılacakları muhtemeldir.</p>
			<p class="a_Paragraf">Dost ve arkadaşlarımı muhatap aldığımı ve ehl-i insafın hakikati vicdan süzgecinde değerlendireceğine inandığımı da belirtmeliyim.</p>
		</div>
	</body>
</html>