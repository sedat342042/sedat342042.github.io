<html xmlns="http://www.w3.org/1999/xhtml">
	<head>
		<title>inkisar_epub-11</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-39">Bir Kalbde İki Sevda Olmaz</p>
			<p class="ilk_harf_E"><span class="_idGenDropcap-2">K</span>endisi ve Hizmet gönüllüleri hakkında siyasete girme, parti kurma ve idareye talip olma gibi isnat ve şayiaların tiz perdeden seslendirildiği günlerin birinde Fethullah Gülen Hocaefendi sohbetine hemen herkes tarafından bilinen bir menkıbeyi hatırlatarak başlamıştı:</p>
			<p class="a_Paragraf">Belh sultanı Edhem’in oğluydu İbrahim. En güzel köşkler, donanımlı askerler, özel hizmetçiler, nakışlı kıyafetler, mükellef sofralar emrine amadeydi. Hele günümüzün insanlarıyla kıyaslanınca, dine karşı saygısı da yok değildi. Hatta seyr ü sülûka niyetli ve Hakk’a vuslata talip bir gönül eri olduğu da söylenebilirdi. Kendisine sorulsa, “Allah maiyyetine müştâkım!” derdi.</p>
			<p class="a_Paragraf">Bazı zamanlar yüreğinden bir çığlık kopup yükselirdi Arş-ı A’lâ’ya: “Rabbim, bu kulunu Sana kurbetten mahrum bırakma; aciz bendeni Firdevs’inle şereflendir ve Habib-i Ekrem’ine komşu eyle!” </p>
			<p class="Baslik_2" id="_idParaDest-40">Cârullah</p>
			<p class="__Paragraf">Bir gece, onca debdebeye rağmen kalbini kuşatan gurbet hisleriyle kıvranırken, bir kıpırtı duymuştu. Kulak kabartınca ayak sesini fark etmiş, çatıda birinin yürüdüğünü anlamış ve heyecanla “Kim var orada, kimsin sen?” diye bağırmıştı. Tavandaki adam, “Merak etmeyin efendim; size zarar verecek değilim, devesini kaybetmiş bir garibim; devemi arıyorum!” cevabını verince, o “Be şaşkın adam, çatıda deve aranır mı hiç?” sorusuyla mukabele etmişti. İşte o anda bütün hayatının değişmesine vesile olacak müthiş bir cümle işitmişti: “Ey gaflet örtüsüne bürünmüş şehzade! Sen Allah’a yakınlığı ve Resûlü’ne komşuluğu görkemli konaklar, süslü giysiler, lezzetli yiyecekler içinde rahat yatakta arıyorsun ya! Damda deve aramak bundan daha mı tuhaf?”</p>
			<p class="a_Paragraf">Bu sözler İbrahim Edhem Hazretleri’ne yetmişti. Adeta yüreğinin dağlandığını hissetmiş, derin bir uykudan uyanır gibi doğrulmuş; tevbe kurnasında yunmak üzere seccadesine koşmuştu. Ertesi gün malı-mülkü, makamı-mansıbı, rahat hayatı elinin tersiyle itmiş, dünyevî saltanatı bütünüyle terk etmiş ve kendisini ilim, irfan, zühd yoluna vermişti. Senelerce garip bir fakir edasıyla dergâh dergâh, tekke tekke, medrese medrese dolaşmış; her çiçekten ayrı bir öz ala ala kendi marifet peteğini örmeye muvaffak olmuştu. Nihayet Mekke’ye varıp Mescid-i Haram’a otağını kurmuş; Belh sultanlığını değil -Beytullah’ın yakınında uzun süre ikamet ettiği için “Allah’ın komşusu” manasına- “cârullah” olmayı seçmişti.</p>
			<p class="a_Paragraf">Artık sürekli “dost, dost” diye soluk alıp veren İbrahim Edhem Hazretleri’nin yanan yüreğini Kâbe eşiğine akıttığı gözyaşları ve oradan Beyt-i Mamur’a ısmarladığı dualarından başkası teskin edemezdi. Çok defa şöyle yanıp yakılırdı: </p>
			<p class="a_Paragraf">“<span class="italik_E">Allahım, Senin sevgin uğruna bütün mâsivadan uzaklaştım. Cemâlini görmek için çoluk-çocuğu yetim bıraktım. Aşkınla beni parça parça etsen de şu kalbim Senden başkasına yönelmeyecektir. Eşiğine gelmiş bu dilenciyi hoş gör; hoş gör ki o Senin davetinden ümitlenip Sana koşmuştur. Ey her şeyi bilen, her şeyden haberi bulunan Müheymin! Bu benden, nice günahlara batıp çıkmıştır ama Senden başkasına da secde etmemiştir. İşte, âsi kulun kapına geldi, günahlarını itiraf edip Sana içini döküyor. Onu bağışlarsan, bu Senin şanındandır, affedecek yalnızca Sensin; affetmez de kapından kovarsan, Senden başka kim var ki ona merhamet etsin?</span>”</p>
			<p class="Baslik_2" id="_idParaDest-41">“Aradaki perdeyi kaldır Allah’ım!”</p>
			<p class="__Paragraf">Sadece zâhid değildi, aynı zamanda ârif-i billah bir Hak sevdalısıydı İbrahim Edhem Hazretleri. O, yalnızca ahiret endişesi ve Cennet düşüncesiyle dünyadan vazgeçen ve ukbâ saadeti için buradaki muvakkat rahatını terk eden bir zühd insanı olmaktan öte gönlünü Mahbûb-u Hakiki’ye hasredip O’ndan gayrı her şeye kapanmış bir âşıktı. “<span class="italik_E">Zâhidin gönlünde Cennet’tir temenna ettiği / Ârif-i dilhastenin gönlündeki dildarıdır.</span>” dediği gibi Şeyh Galip’in, o da Sevgili’ye hasta bir gönlün sahibiydi ve O’ndan başkasını düşünemez hâldeydi. </p>
			<p class="a_Paragraf">Allah’a karşı derin alâka ve iştiyakla dopdolu tavaf ettiği bir gün, yıllarca evvel Belh’te bıraktığı oğlunu Ka’be-i Muazzama’nın yanı başında görüvermişti. Nasıl olmuşsa, oğlu da onu görmüş; göz göze gelip bir süre bakışmışlardı. İkisi de kalbinin göğüs kafesine sığmayacak hâle geldiğini hissetmiş, birbirlerine muhabbetle yönelmişlerdi. Nihayet konuşup tanışmışlar, baba oğul olduklarını anlamışlar ve senelerin verdiği hasretle kucaklaşmışlardı. İhtimal onca sene ayrılıktan sonra böyle bir karşılaşma Hazret’in his dünyasında büyük bir tufan meydana getirmişti ve latifelerine nüfuz eden evlat sevgisinden dolayı adeta içi akmıştı. İşte şefkatle sarmaş dolaş oldukları o esnada hâtiften (işitilen fakat kendisi görülmeyenden) bir ses gelmişti: “<span class="italik_E">İbrahim, bir kalbde iki sevgi olmaz!</span>” Hemen akabinde İbrahim Edhem’den de bir çığlık kopuvermişti: “Muhabbetine mani olanı al, Allah’ım!” Az sonra oğlu ayaklarının ucuna yığılıp kalmıştı.</p>
			<p class="a_Paragraf">Evet, İbrahim Edhem bir söz vermişti Rabbine; “<span class="italik_E">Beni parça parça etsen de şu kalbim Sen’den başkasına kaymayacak!</span>” demişti. O vefa abidesi, mukarrebîndendi. Mukarrebînin en mümeyyiz vasfı, her an Allah’ın huzurunda olduklarını idrak etmeleri ve bu yakınlığa göre bir duruş sergilemeleriydi. Başkaları için normal ve sıradan olan bir alâka dahi onlar için ciddi bir fitne sayılabilirdi. Nitekim evlat şefkatinin ilahi muhabbet şualarını kırabileceği ihtimaline binaen, Hazret, gaipten gelen bir sesle ikaz edilmiş; o da huzurun edebine muhalif gördüğü hâlden bir an önce sıyrılma helecanıyla “<span class="italik_E">İmdadıma yetiş Allah’ım! Eğer oğlumun muhabbeti, Senin sevginde kırılma hâsıl edecekse, ya benim yahut da onun canını al! Araya giren perdeyi kaldır Allah’ım!</span>” niyazında bulunmuştu.</p>
			<p class="Baslik_2" id="_idParaDest-42">Döneklik Sayarım</p>
			<p class="__Paragraf">İşte, bir kısım farklılıklarla pek çok kitapta nakledilen bu menkıbeyi anımsatmıştı muhterem Hocaefendi. Sonra da asıl vurgulamak istediği meseleye geçmiş ve sözlerine şöyle devam etmişti:</p>
			<p class="a_Paragraf">“<span class="italik_E">Bu menkıbeyi hatırlatışımın ve şu sözlerimin manası, tabii ki ‘Herkes Allah’a ulaşmak için oğlunu, kızını, eşini-dostunu, evini-barkını terk etmeli.’ demek değil. Fakat bir ufuktan bahsediyorum; makam, mansıp, rütbe, pâye, mal, mülk gibi dünyalıklar bir yana, Allah’tan alıkoyan her ne olursa olsun, ona karşı kalbin kaymamasının lüzumunu, mâsivâya gönül bağlamamanın gereğini anlatmaya çalışıyorum. </span></p>
			<p class="a_Paragraf"><span class="italik_E">Heyhat ki genel düşüncem bu istikamette olmasına rağmen, bazıları hâlâ siyaset sahnesinde rol alma, devleti ele geçirme ve idareye hâkim olma sevdası gibi isnatlarda bulunuyorlar. Oysa ben ‘kullardan bir kul’ olarak Allah’ın rızasını kazanmaktan başka her türlü düşüncenin ve hele fâikiyet (üstünlük) mülahazasına bağlı olarak idarî, siyasî bir pâye devşirmenin karşısında olduğumu defalarca ifade ettim. Daha 25 yaşımdayken o fırsatın ayağıma kadar geldiğini ama onu elimin tersiyle ittiğimi kaç kere söyledim. Değil parlamenterlik, çok küçük bir idarecilik bile istemediğimi belirttim. </span></p>
			<p class="a_Paragraf"><span class="italik_E">Aslında, kanımın delice aktığı o gençlik dönemimde dahi bu ölçüde bir istiğna sergilemiş olmam, genel karakterimi ortaya koyma açısından yeterli görülmeliydi. O tavır ve tutumum neye talip olduğumu, ne istediğimi ve neyin arkasında koştuğumu merak eden ehl-i vicdana kâfî gelmeliydi. Neylersiniz ki yüzlerce defa bu duygumu ikrar etmeme rağmen, bir kesim hâlâ duymazlıktan geliyor ya da duymak, anlamak istemiyor. Belki de o kesimin literatüründe rıza-yı ilahî ve ebedî saadet gibi kavramlar bulunmadığından dolayı, söylediklerimi anlayamıyorlar fakat onlar anlamasalar da ben bir kere daha şu mülahazamı seslendirerek mevzuyu noktalayacağım: </span></p>
			<p class="a_Paragraf"><span class="italik_E">Teşvikçisi olduğum hizmetlerde dünyevî hiçbir hedefim yoktur. Türkiye’yi bütün zenginliğiyle ve imkânlarıyla getirip bana teslim etseler de onu, küçük tahta kulübemdeki hayatıma tercih etmeyi ve makama-mansıba, mala-mülke temayülde bulunmayı döneklik sayarım. Göz ucuyla da olsa, dönüp ona bakmayı Rabbime karşı vefasızlık ve davama da ihanet kabul ederim. Evet, -Hazreti Bediüzzaman’ın ifadesiyle- iki elim var, şayet yüz elim de olsaydı, onları i’lâ-yı kelimetullahtan başka bir gaye için kullanmayı asla düşünmezdim. Muhalfarz, öyle bir düşünce bir bulut hâlinde zihnime aksa, hemen seccademin başına geçer, tevbe eder ve Hazreti İbrahim Edhem gibi ‘Allah’ım, ya canımı al ya da Senin muhabbetine perde olan mülahazaları gönlümden söküp at!’ diye dua ederdim.</span>”</p>
		</div>
	</body>
</html>