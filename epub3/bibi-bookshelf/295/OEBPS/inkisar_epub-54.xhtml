<html xmlns="http://www.w3.org/1999/xhtml">
	<head>
		<title>inkisar_epub-54</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-164">Kulaklarımız Bunları da Duydu!</p>
			<p class="Tarihler_E">25 Ocak 2014</p>
			<p class="ilk_harf_E"><span class="_idGenDropcap-2">E</span>rdoğan’ın uzun zamandan beri Hizmet Hareketi’ne karşı kullandığı ağır, keskin, kırıcı dil yolsuzluk ve rüşvet operasyonlarının ardından, insaf ve ahlâk ölçülerini de aşmaya başladı. </p>
			<p class="a_Paragraf">Başbakan, tekrar etmek ya da burada anmak istemediğim onlarca hakarete her gün bir yenisini ekledi; sonunda Camia’yı tarihteki ilk terör örgütü “Haşhaşiler”e benzeterek sözlerini iftira boyutuna taşıdı; partisinin grup toplantısında Hizmet gönüllülerine “haşhaşi” deme ve bunu daha sonra dilinden düşürmeme nezaketsizliğini gösterdi.</p>
			<p class="Baslik_2" id="_idParaDest-165">İnsaf Sınırını Aşan Hakaretler</p>
			<p class="__Paragraf">Keşke bari bu kadarla kalsaydı. İstanbul Haliç Kongre Merkezi’nde Diyanet İşleri Başkanlığı’nca düzenlenen “Yüzyılın İslâm Kültür Hizmeti Onur ve Hizmet Ödülleri” törenindeki üslupsuzluğu ve çirkin ifadeleriyle bühtan sınırını yerle bir etti.</p>
			<p class="a_Paragraf">Orada yaptığı konuşmada doğrudan muhterem Fethullah Gülen Hocaefendi’yi hedef alarak, “<span class="italik_E">Yaşadığımız fetret gelip geçer, maruz kaldığımız ihanetler hiç şüpheniz olmasın milletin engin feraseti karşısında eriyip yok olup gider. Bu medeniyet öyle bir medeniyettir ki yalancı peygamberleri, sahte velileri, içi boş, kalbi boş, zihni boş âlim müsveddelerini bünyenin virüsü reddettiği gibi reddetmiş ve tarihin çöplüğüne mahkûm etmiştir.</span>” deme talihsizliğinde bulundu.</p>
			<p class="a_Paragraf"> Yalancı peygamber, sahte veli ve âlim müsveddesi hakaretleri karşısında artık gözlerimizdeki yaş da kurudu; hepimizin nutku tutuldu.</p>
			<p class="a_Paragraf">Nasıl bir adam vardı karşımızda? Öfke ve haset bir insanı bu kadar saldırgan ve müfteri yapabilir miydi? </p>
			<p class="a_Paragraf">Hazreti Üstad, “<span class="italik_E">Bir zaman, bu garazkârâne tarafgirlik neticesi olarak gördüm ki mütedeyyin bir ehl-i ilim, fikr-i siyasîsine muhalif bir âlim-i salihi, tekfir derecesinde tezyif etti ve kendi fikrinde olan bir münafığı, hürmetkârâne medhetti. İşte, siyasetin bu fena neticelerinden ürktüm, ‘Euzu billahi mineşşeytani vessiyaseti’ dedim, o zamandan beri hayat-ı siyasiyeden çekildim.</span>” der. Garazkârâne, nefis hesabına olan tarafgirliğin, haksızlara melce olduğunu ve onlara nokta-i istinad teşkil ettiğini belirtir. Çünkü garazkârâne tarafgirlik eden bir adamın, kendi fikrine yardım edip taraftarlık gösteren şeytan bile olsa, ona rahmet okuyacağını; mukâbil tarafta melek gibi bir insan bulunsa, onu da lanetleyecek derecede bir haksızlık göstereceğini vurgular.</p>
			<p class="a_Paragraf">Acaba şahit olduğumuz çirkinliğin arkasında da bu tarafgirlik marazı mı vardı? Siyaset, insanı bu kadar alçaltır ve kör eder miydi?</p>
			<p class="a_Paragraf">Bir mü’mine yalancı peygamber demenin dindeki karşılığının ne olduğu bilinmiyor muydu? </p>
			<p class="a_Paragraf">Hele hayatını Resûl-ü Ekrem’i anlatıp tanıtmaya vakfeden, kendisini Peygamberin kıtmiri bile görmeyen, O’nun ayakları arasında dolaştığını hayal edip kabul buyurulursa bunu en büyük şeref sayacak olan bir insan hakkında o söz suretindeki pespaye lafları sarf edebilen biri vicdan taşıyor olabilir miydi? </p>
			<p class="a_Paragraf">Şayet bir insan kan ağlayacaksa, işte bizim için öyle figan edilecek bir gündü. Bu sefihane iftirayı hazmetmek için insanlıktan çıkmak lazımdı. Hazmedemedik; Hocamızı haberdar edip üzmemek için gizli gizli ağladık fakat biz saklasak da kendisi bir gazetede görmüştü müstekreh ifadeleri.</p>
			<p class="a_Paragraf">Büyük bir kederle oturmuştuk karşısına. Uzun süre ağızlarımızı bıçak açmamıştı. Derse başlayacaktık ama hiçbirimizde mecal kalmamıştı. Hocaefendi, atmosferin bunalttığı anlarda yaptığı gibi, Kur’ân-ı Kerim’i istedi; gözlerini yumup dua etti ve tevafuken bir sayfa açtı. Yaptığı tefeülde şu ayet çıktı: </p>
			<p class="arabic_ortali_E" dir="rtl" xml:lang="ar-SA">وَلَقَدْ نَعْلَمُ أَنَّكَ يَضِيقُ صَدْرُكَ بِمَا يَقُولُونَ فَسَبِّحْ بِحَمْدِ رَبِّكَ وَكُنْ مِنَ السَّاجِدِينَ وَاعْبُدْ رَبَّكَ حَتَّى يَأْتِيَكَ الْيَقِينُ</p>
			<p class="a_Paragraf">“<span class="italik_E">Onların asılsız iddialarından, çirkin laflarından dolayı, senin göğsünün daraldığını şüphesiz iyi biliyoruz fakat her şeye rağmen sen, Rabbini hamd ile tesbih et ve hep secde edenlerden ol. Ve (sakın istikâmetten ayrılma) sana ölüm gelip çatıncaya (hak-bâtıl ayan oluncaya) kadar da Rabbine kulluğun hakkını ver.</span>” <span class="_aleyhisselam-_E _idGenCharOverride-1">(Hicr, 15/97-99)</span></p>
			<p class="a_Paragraf">O gün bu ayet, kurumuş yüreklerimize kevser olup akmıştı. Yol belliydi; sabredecek, namazla Allah’tan yardım dileyecek, şu üç günlük dünyaya aldanmama gayretiyle istikametimizi korumaya çalışacaktık.</p>
			<p class="Baslik_2" id="_idParaDest-166">Hizmet’e Karşı Linç Kalkışması</p>
			<p class="__Paragraf">Tabii ki bu öyle kolay olmayacaktı. Erdoğan’ın hak hukuk tanımayışı, hempalarını da cüretlendirmişti. Klavyenin başına geçen, mikrofonu eline alan tahkirle başlayıp tezyifle bitiriyordu. Devlet terbiyesinden habersiz ve zarafetten nasipsiz biri, işgal ettiği bakanlık kalkanına sığınarak, kulak tırmalayan hırçınlığıyla, “<span class="italik_E">Kimsin sen! Kimsin! Senin ağababalarını yenmişiz biz!</span>” diye höykürüyordu. Koltuk sevdalısı bir başkası, hem de daha birkaç ay önce ta Pennsylvania’ya gelip Hocaefendi’nin elini tutarken haşyet titremeleri geçirdiği ve bir fotoğraf karesinde beraberce yer almak için can attığı hâlde, şimdi muhterem Hocamıza -hâşâ- “<span class="italik_E">ABD’nin yetiştirdiği bir Lawrence’tır. İhanetin başıdır.</span>” deme terbiyesizliği sergiliyordu. Artık nefret dili, sadece bir tarz olmaktan çıkmış, nefret suçuna dönüşmüştü; vicdanları her an biraz daha örseleyip tahrip ediyordu. </p>
			<p class="a_Paragraf">Hadise sadece üslupsuzluk ve kavlî saldırıdan ibaret de değildi. Kefen giyen yığınlar “Öl de, ölelim!” diye slogan atmaya; resmi sıfata sahip bazı kimseler “ürpertici devlet geleneklerinden” ve “devlet için evlatların feda edilmesinden” bahsetmeye başlamıştı. Demokrasi ve hukuk devleti açısından çok kaygı verici gelişmeler yaşanıyordu. İfade özgürlüğünün sınırlandırılması, teşebbüs hürriyetinin engellenmesi ve özel hayatın dokunulmazlığının ihlal edilmesi söz konusuydu. Ezcümle yasa dışı dinlemeler, anayasal suç olan fişlemeler, yargısız infaz niteliğindeki kitlesel tasfiyeler, gazetecilere yapılan baskılar, internete getirilmek istenen yasaklar, akademisyenleri memurlaştırma gayretleri, ilim adamlarını ve kanaat önderlerini devletleştirme çabaları, iş adamlarına yapılan tacizler, artan tehdit dili ve etrafı velveleye boğan vatan haini söylemleri ülkenin çehresini tanınmaz hâle getiriyordu. Toplumun farklı kesimleri ötekileştirilmekte, düşmanlaştırılmaktaydı ve bütün bunlardan dolayı vatanın huzuru, istikrarı ve ekonomisi de büyük risk altındaydı.</p>
			<p class="a_Paragraf">Dikkatleri başka yana çekmeyi ve yolsuzlukları unutturmayı da hedefleyen bu tür şeytanlaştırma, kışkırtma ve linçlerle gerginlik kasden arttırılıyor ve aynı zamanda sanki toplumsal tahriklere de zemin hazırlanıyordu. Bu provokasyonlar neticesinde, birilerinin tepki vermesi sağlanarak, Camia’nın terör örgütü kapsamına alınması için şartların olgunlaştırılmak istendiği anlaşılıyordu. Hizmet gönüllülerinden böyle bir tepki gelmeyeceğine göre suni eylemlerin organize edilmesinden endişe duyuluyordu. </p>
			<p class="Baslik_2" id="_idParaDest-167">Allah’la Pazarlık Yapacak Değiliz!</p>
			<p class="__Paragraf">Maalesef her gün gerilimi biraz daha artırarak ve sürekli hakaret yağdırarak bizi tahrik etmeye çalışıyorlar. Güya çizgimizi yitirecek, seviyesizce hareket edecek ve onları haklı gösteren davranışlar sergileyeceğiz.</p>
			<p class="a_Paragraf">Hayır, bu çirkin beklentiler de boşa çıkacak. Biz üslubumuzdan da hakkın müdafaasından da ödün vermeyeceğiz.</p>
			<p class="a_Paragraf">İnanıyoruz ki mefkûre insanının hiçbir zaman kaybı olmaz.</p>
			<p class="a_Paragraf">Biz dün Allah yolunda insanlığa hizmet niyetiyle koşturuyorduk; bundan sonra da bu niyetle hareket ederiz. Şimdiye kadar yapıp ettiklerimizde sadece Hakk’ın hoşnutluğunu aradığımız gibi bundan sonra da bu biricik gayeden asla ayrılmayız.</p>
			<p class="a_Paragraf">Bu arada Mevlâ-yı Müteâl ile pazarlık yapma (!) saygısızlığına da hep uzak kalırız. Kuldan gayret, Hak’tan inâyet. Biz Peygamber yolunda kendi vazifelerimizi yerine getirmeye çalışır, neticeyi o yolun asıl Sahibi’ne bırakırız. Allah “bu kadar” derse, ona da bin can ile razı olur; sadece O’nun rızasını dilediğimizi bir kere daha ortaya koyarız.</p>
		</div>
	</body>
</html>