<html xmlns="http://www.w3.org/1999/xhtml">
	<head>
		<title>inkisar_epub-24</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-92">Hocaefendi’nin Açıktan İlk İkazları</p>
			<p class="ilk_harf_E"><span class="_idGenDropcap-2">M</span>uhterem Fethullah Gülen Hocaefendi, birkaç senedir devam etmekte olan dost cefasına karşı hep sükût etmişti. Komplocuya “yeter artık” demek tâ dilinin ucuna kadar gelse ve tabiatının cidarlarını zorlasa da fitneyi büyütmemek, bir de habersiz insanları huzursuz etmemek ve hasedin nifak ve küfürle ittifakına sebebiyet vermemek için derdini kamu önünde dile getirmemişti. Gadre uğrayan insanlara “sabır” demiş, gıybetlere katiyen geçit vermemiş ve meseleyi Allah’ın görüp bilmesine havale etmişti. </p>
			<p class="a_Paragraf">Ne de olsa onlar da insandı; hem alnı secdeli görünüyorlardı. Belki bir gün insafa gelir; münasebetsiz tavırlardan, çirkin sözlerden ve kötü emellerden vazgeçerlerdi.</p>
			<p class="a_Paragraf">Maalesef vicdanların uyanacağı o eşref saat hiç gelmedi; bu hüsnüzanna muvafık bir mukabele ortaya konmadı. Aksine hazımsızlık öfkeye, kabalık küstahlığa, yalan iftiraya ve kavlî tacizler fiilî tazyiklere dönüşmeye başladı. </p>
			<p class="Baslik_2" id="_idParaDest-93">Mülayemet Size Emanet</p>
			<p class="__Paragraf">Hocaefendi, 2 Haziran 2012 tarihinde neşrettiğimiz sohbetinde olup bitenlere ve vukuu muhtemel hadiselere dair ipuçları vermiş ve mülayemet tavsiye etmişti.</p>
			<p class="a_Paragraf">Cenâb-ı Hak başarılar ihsan ettikçe, 140 ülkede açılan okulların sayısı arttıkça, daha çok beldede barış köprüleri kuruldukça ve Hizmet dairesi genişledikçe, bir taraftan bütün dünyada bir sevgi korosu meydana geleceğini ve adanmış ruhların nağmelerini terennüm eden dünya çapında bir ses yükseleceğini fakat diğer yandan, husumet duyan, haset besleyen ve hazmedemeyen kimselerin de çoğalacağını söylemişti.</p>
			<p class="a_Paragraf">Düşmanlık hisleriyle hareket edip balyozlarla milleti ezmek isteyen kimselerin, Hizmet erleri güçlenirse, daha önceleri kendilerinin yaptığı aynı zulme bir gün onların da tevessül edebilecekleri vehmine kapılarak, şimdiden bir kısım bitirme projeleri oluşturduklarını ve bu türden hasımların zulmüne bir yönüyle “eyvallah” denebileceğini belirtmişti.</p>
			<p class="a_Paragraf">Ne var ki dost görünen ve aynı kıbleye yönelen insanlar içinden de bu yükselişi çekemeyenlerin çıkacağını; zamanla profesyonelleşen şeytanın, o hazımsızları fitleyip Hizmet’in üzerine salacağını, tekme attıracağını, tokat vurduracağını ve en şeni’ kötülükleri yaptıracağını ifade etmişti.</p>
			<p class="a_Paragraf">Mü’minin mü’mine zulmedeceği ve acı hadiselerin yaşanacağı gelecek günlerde, Kur’ân talebelerinin zulme zulümle mukabele etmemeleri ve ağır şartlar altında bile Peygamberane tavırlarını değiştirmemeleri tavsiyesinde bulunmuştu. </p>
			<p class="a_Paragraf">Yunus’un gönülsüzlük yolunu ve Mevlana’nın kucaklayıcılığını nazara vermiş; öfke, nefret, şiddet ve hiddet karşısında dahi hilm ve sükûnetten ayrılmamayı öğütlemişti. “<span class="italik_E">Başınıza adeta gökten meteorlar yağsa da mülayemetinizle onları paramparça etmeli ve âleme maytap şölenleri yaşatmalısınız.</span>” demişti. Aksine, kötülüklere kötülükle karşılık verilirse, fesadın her yana yayılacağını ve fitne fasit daireleri (kısır döngüleri) oluşacağını anlatmıştı. </p>
			<p class="a_Paragraf">Şerirlerin şerleri, Hizmet erlerini kem duygu, söz ve fiillere değil, onları bastırma adına alternatif sistemler oluşturmaya sevk etmeliydi. Dünyanın selameti ve ülkemizin huzuru için yumuşak tavır ve hoş üsluba her zamankinden daha çok ihtiyaç vardı.</p>
			<p class="a_Paragraf">Muhterem Hocamız bu mülahazalarla, sohbetinin sonunda şöyle seslenmişti: “<span class="italik_E">Siz kendinize yakışanı yapar, müsamaha ile davranır, kusurlara göz yumar ve çözüm yolları ararsanız, unutmayın, Allah da Gafûr ve Rahîm’dir. Şu hâlde, gelecek size emanet. Mülayemet size emanet. Müsamaha size emanet. Kusurları görmeme, affedici olma ve Allah ahlâkıyla ahlâklanma da size emanet.</span>”</p>
			<p class="Baslik_2" id="_idParaDest-94">“Gayretullah’a dokunacak yumruğu, kulak çekerek savmak da şefkattir!”</p>
			<p class="__Paragraf">31 Mayıs 2013 tarihine kadar, bir tarafın alenîleşen rekâbet ve ön kesme tavrı, diğer tarafın da daha büyük fitneye dönüşmemesi için mağduriyetleri sineye çekme gayreti devam etmişti. İşte, o gün Hocaefendi, zulmün gayretullaha dokunma raddesine varmak üzere olduğunu söyleyerek bir çağrı yaptı. “<span class="italik_E">Zulme zulümle karşılık vermemek önemli bir kaide olduğu gibi, mesleğimizin bir esası da şefkattir. Bununla beraber, haksız yere yumruk vuran mü’minin hiç olmazsa kulağını çekmek de şefkatin ayrı bir derinliğidir. Zira zalim olan mü’mine tırnak ucuyla olsun dokunulmazsa, onun başına mutlaka gayretullah’ın tokadı iner; bunu da şefkatliler hiç istemezler.</span>” dedi ve haset cephesi oluşturan siyasilerin, üslubunca ama açıktan ikaz edilmelerini istedi.</p>
			<p class="a_Paragraf">Âşık Ruhsati’nin,</p>
			<p class="Siirler_E">“<span class="italik_E">Bir vakte erdi ki bizim günümüz,<br/>Yiğit belli değil mert belli değil;<br/>Herkes yarasına derman arıyor,<br/>Deva belli değil dert belli değil.</span>”</p>
			<p class="__Paragraf">mısralarıyla sözlerine başlayan Hocamız, her şeyin böylesine belirsizleştiği bir dönemde belli disiplinlere bağlı yaşamanın gerçekten çok zor olduğunu belirtti. Bir vakit, Hak ve hakikat yolunda gidenlere sadece ehl-i dalalet, ehl-i küfür ve ehl-i ilhadın saldırdığını fakat zamanla saldırganlık virüsünün her yanı sardığını ve inananlara da bulaştığını; artık bir kısım mü’minlerin de diğer mü’minlere hücum ettiklerini açıkladı.</p>
			<p class="a_Paragraf">Böyle bir dönemde bile dengeli yürümek, insanî tavrı koruyabilmek; bir manada derviş ruhu taşıyarak, el kaldıranlara el kaldırmamak, ağzını kirli şeylerle kirletenlere karşı ağzını temiz tutmak, diş gösterene diş göstermemek ve hep şefkatle muamele edebilmek gibi erdemlerin kâmil mü’min şiarı olduğunu vurguladı. Hazreti Üstad’ın, “mukabele-i bilmisil” için “kaide-i zalimâne” tabirini kullandığına; hadis-i şerifte, “<span class="italik_E">Zarar verme yoktur; zarara zararla mukabele de yoktur.</span>” buyurulduğuna; Doktor İkbal’in “<span class="italik_E">Dua dua yalvardım; tel’ine bedduaya âmin demedim!</span>”<span class="italik_E"> </span>sözüne değinerek günümüzde derin bir şefkat, denge ve ahenge çok ihtiyaç bulunduğunu hatırlattı.</p>
			<p class="a_Paragraf">“<span class="italik_E">Bu anlatılanlar mahfuz olmakla beraber, ‘cevaz’ çerçevesinde bir hususu arz etme lüzumunu duyuyorum: Size kötülük yapan insanları, bütün bütün serazat ve ‘her şeyi yapabilirsiniz’ şeklinde de bırakmamalı. En küçük bir mukabelede dahi bulunmadan, o problemleriyle ve hâlleriyle baş başa bırakırsanız, mukabelede bulunan bulunur onlara. Gayretullahın tokatı iner başlarına. İşte, önce anlatılanlar nasıl bir şefkatse, buna maruz kalmamaları için gerekeni yapmak da yine şefkatin ayrı bir yanıdır.</span>”<span class="italik_E"> </span>dedi ve “gayretullaha dokunma”nın ne demek olduğunu anlatan misaller aktardı.</p>
			<p class="Baslik_2" id="_idParaDest-95">Gayretullaha Dört Parmak Kaldı</p>
			<p class="__Paragraf">Bir zat, çeşmenin başında kovasını doldururken, sonradan gelip atını/katırını sulamak isteyen bir başkası ona haksız yere bir tokat aşk etmiş. Mazlum insan, belki gözyaşları içinde kovasını yarım doldurmuş ve hüzünle Pîrinin yanına gelmiş. Onun hâlini görüp hadiseyi öğrenen Hazret, heyecanla “Aman! Derhâl oraya git ve o zata basit bir mukabelede bulun!” demiş. O ermiş zat, aslında bu tavsiyesiyle şefkatin izâfi ya da negatif diyebileceğimiz bir yanına/çeşidine dikkat çekmiş: Birisi size bir yumruk vurduğunda imkânı varsa, parmağınızın ucuyla hafif dokunun ona. Tâ mesele “gayretullah”a dayanıp da bulacağını Allah’tan bulmasın. Mazlum, bu düşünceye binaen hemen koştura koştura çeşmenin başına varmış fakat bir de ne görsün; tokat vuran adam, kendi bineğinden öyle bir tekme yemiş ki kıvranıp duruyor.</p>
			<p class="a_Paragraf">Diğer bir hadise: Bir deve kervanı yola koyulmuş giderken fakir bir derviş önlerine çıkar ve kervancıbaşına kendisini de aralarına almaları ricasında bulunur. Kervancıbaşı adamcağızın isteğini kabul eder ve beraberce yola revan olurlar. Bir zaman sonra haramîler kervana saldırır ve gariplerin bütün eşyalarını alırlar. Bir aralık, eşkıyânın reisi, dervişe de malı olup olmadığını sorar. Hak dostu, “Benim hiç param yok, ama kervancıbaşının bürümcek bir gömleği vardı, onu almayı unutmuşsunuz.” der. Haramîler hemen koşar, kervancıbaşının heybesini yeniden arar ve pek değerli gömleğine de el koyarlar. Uzun süre hiçbir şey söylemese de dervişe karşı kervancıbaşının gönlü çok kırılır. Öyle ya onca iyiliğine mukabil maruz kaldığı tavır kolay kolay kabul edilebilecek cinsten değildir. Bütün sermayelerini kaybeden mazlumlar, çaresiz bir hâlde bekleşirlerken devletin askerleri çıkagelir ve haramîlerin hepsi derdest edilir. Nihayet, gasbedilen mallar sahiplerine geri verilir. İşte o zaman kervancıbaşı dervişe yaklaşır ve der ki, “Baba aşkolsun! Ben sana o kadar iyilik yaptım, sen de tuttun, benim biricik gömleğimi de şakîlere haber verdin.” Hak dostunun cevabı düşündürücüdür: “Oğul, niyetim sana kötülük yapmak değildi; bu haramzadeler halka o kadar gadretmişlerdi ki, baktım zulümlerinin gayretullaha dokunmasına dört parmak kalmış. Senin gömleğinin işte o dört parmak yerine geçmesiydi muradım.”</p>
			<p class="a_Paragraf">Hocaefendi, bu örnekleri serdedip şöyle demişti: “<span class="italik_E">İşte ehl-i imanın anlatılan menkıbedeki akıbete maruz kalmaması için haksız yere yumruk vuran mü’minin hiç olmazsa kulağını çekmek de şefkatin ayrı bir derinliğidir. Zira zulmeden mü’mine tırnak ucuyla olsun dokunulmazsa, onun başına mutlaka gayretullah</span>”<span class="italik_E">ın tokadı iner; bunu da şefkatliler hiç istemezler.</span>”</p>
			<p class="Baslik_2" id="_idParaDest-96">Kulaklar Çekildi mi?</p>
			<p class="__Paragraf">Muhterem Hocamız, sohbetini şu sözlerle bitirmişti:</p>
			<p class="a_Paragraf">“<span class="italik_E">Öyle mesâvîler irtikâp ediliyor ki bilemezsiniz. Ehl-i iman bile olsa… Ehl-i imana karşı Firavunların, Nemrutların yaptıkları şeyler yapılıyor ve bunları da bazıları din hesabına yapıyor. İşte bunlara zarar gelmemesi için azıcık bir şey diyeceksiniz... </span>“<span class="italik_E">Sen de mi?</span>”<span class="italik_E"> deyip belki kulaklarını çekeceksiniz. Azıcık gözlerine karşı parmak sallayacaksınız. Belki </span>“<span class="italik_E">Yazık size!</span>”<span class="italik_E"> diyeceksiniz. Bu kadarcık mukabelede bulunacaksınız, Kâf Dağı cesametinde bir belanın gelip başlarına çökmemesi için…</span>”</p>
			<p class="a_Paragraf">Özetini aktardığım o sohbet neşredilince, Camia’ya gönül verenler birkaç gün hayrette kalmışlardı. Sözler çok açıktı ama acaba ne yapmaları gerekiyordu? Kulak çekmek nasıl olacaktı? Birer fert olarak kendilerine düşen bir vazife var mıydı?</p>
			<p class="a_Paragraf">O günlerde bir hocamız, aldığı yüzlerce e-mailde benzer sorulara muhatap olunca, bir makale hazırlamıştı. Hocaefendi’nin sohbetinden şu mesajı çıkardığını yazmıştı: Herkes kendi bölgesinde parti teşkilatını ziyaret etsin; belki bir kutu da lokum götürsün. Sonra da desin ki, “Şiarımız tatlı konuşmaktır ama artık mum tahtaya dayandı; yapılan zulümler yetişir gayrı. Bizim için zulme karşılık vermenin en aşırı ucu işte şudur: İşaret parmaklarımızı kaldırıyor, iki yana sallıyor ve ‘Hak aşkına zulmetmeyin, zulme destek vermeyin; idarecilerinizi uyarın!’ diyoruz. Bunu da yine şefkatimizin gereği olarak yapıyoruz zira hesap Allah’a kalırsa, gayretullah tokadı ağır olabilir.”</p>
			<p class="a_Paragraf">Bu muhtevadaki yazısını gazeteye göndermeden önce telefonla fikrimi soran o büyüğüme hemen cevap vermemiştim. Çünkü o günlerde Gezi Parkı Hadisesi farklı bir boyuta taşınmıştı. Protestolar önce çevre duyarlılığıyla başlamış, yeni Taksim planına göre ağaçların kesilmesi üzerine şiddetlenmiş, aşırı örgütlerin kışkırtmalarıyla çizgiden ayrılmış, politikacıların haşin üslupları yüzünden tamamıyla kontrolden çıkmış ve idarecilerin yanlış müdahaleleri de bunlara eklenince tam bir kaosa dönüşmüştü. Bir açıdan, belli bir noktadan itibaren Gezi bahane olmuştu ve haklı sözler/eylemler bile karanlık çevrelerin ekmeğine yağ sürecek bir hâl almıştı. Bu şartlar altında atacakları yanlış bir adım Hizmet gönüllülerinin şer odaklarıyla aynı çizgide değerlendirilmelerine sebebiyet verebilirdi. Ayrıca, dört bir yandan hükûmetin ve partinin üzerine saldırıların başladığı bir hengâmede Camia’nın attığı gül de olsa yara yapardı.</p>
			<p class="a_Paragraf">Bu düşüncelerle meşgulken aklıma Said Nursî hazretlerinin “<span class="italik_E">Ben tokadımı Antranik’le beraber Enver’e, Venizelos’la beraber Said Halim’e vurmam. Nazarımda, vuran da sefildir.</span>” sözü gelivermişti. Telefona cevaben bu istikamette kanaat beyan etmeye karar vermiştim. Biraz sonra masamda bulunan Sünûhât’ı öylesine alıp, rastgele bir sayfa açıp, aynı cümleyle karşılaşınca bunu da hayra yormuş ve kararımda mutmain olmuştum. </p>
			<p class="a_Paragraf">Hayrettir ki telefonda o cümleyi telaffuz eder etmez, makaleyi yazıp fikir soran büyüğüm de aynı şeyleri düşünmekte olduğunu söylemişti. Hazreti Üstad’ın, idarecileri büyük bir cesaretle tenkit etmekle beraber, husumet hücumlarına maruz kaldıklarında onların yanında yer aldığını konuşmuş ve “Sular durulana kadar bize sükût düşüyor!” demiştik.</p>
			<p class="a_Paragraf">Hayır, kulaklar çekilemedi. Çünkü ondan sonra sular hiç durulmadı. </p>
			<p class="a_Paragraf">Şayet, “havuz medyası” sohbet yayınlanır yayınlanmaz onu çarpıtmasaydı; bir cingözlük yaparak muhataplar Gezicilermiş ya da orada şiddete başvuran polislermiş gibi yansıtmasaydı, belki en azından hâlâ mevcudiyetlerine inandığımız temiz vicdanlı politikacılar o sözlerdeki sitemi anlar ve bir nefis muhasebesine dururlardı. </p>
			<p class="a_Paragraf">Ne yazık ki -çok azı müstesna- pişkinliğe vurdular, üzerlerine hiç almadılar; anlamaya çalışmadılar; her şey süt limanmış gibi davrandılar. Üstelik Camia’yı hedef tahtası yapmayı ve ona amansız iftiralarla saldırmayı hızlandırdılar.</p>
		</div>
	</body>
</html>