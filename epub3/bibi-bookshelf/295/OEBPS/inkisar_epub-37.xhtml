<html xmlns="http://www.w3.org/1999/xhtml">
	<head>
		<title>inkisar_epub-37</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-121">Ya Müfettiha’l-Ebvâb!</p>
			<p class="Tarihler_E">26 Kasım 2013</p>
			<p class="ilk_harf_E"><span class="_idGenDropcap-2">C</span>enâb-ı Hak dilerse, en büyük problemleri bir anda çözüme kavuşturur; O’nun meşieti taalluk etmeyince ise en küçük meseleler korkunç hadiselere gebe olur. Bu itibarla sebepleri yerine getirmekle beraber Allah Teâlâ’ya çok ciddi teveccühte bulunmalıyız.</p>
			<p class="a_Paragraf">Keşke yerken içerken, otururken kalkarken, sürekli şu cümleyi tekrarlasak ya da onun ihtiva ettiği mülahazalarla dolsak:</p>
			<p class="arabic_ortali_E" dir="rtl" xml:lang="ar-SA">يَا مُفَتِّحَ اْلاَبْوَبِ اِفْتَحْ لَنَا خَيْرَ الْبَابِ</p>
			<p class="a_Paragraf">“<span class="italik_E">Ey en açılmaz kapıları açtıran, en sarp yokuşları aştıran Rabbimiz! Bize de hayırlı kapılar aç, problemlerimizin halli için ferec ve mahreç nasip eyle.</span>”</p>
			<p class="a_Paragraf">Kalblerin salahı için çok dua etmek lazım. Hepimiz beşeriz, yanılırız, sürçeriz hatta doğruyu ortaya koyarken bile üslup hatası yapmış olabiliriz. Başkaları da yanlışlıklar yapmışlardır/yapabilirler. Hepsini nazar-ı itibara alarak, “Allah’ım! Bizim gönüllerimizi ve bütün inananların kalblerini ıslah eyle; yanlış iş yaptırma hiçbirimize.” diye dua etmeliyiz. Bilhassa hâcet namazlarında ısrarla Allah’tan bunu istemeliyiz.</p>
			<p class="a_Paragraf">Hadiseler çok sağa sola çekiliyor. Bazı kimseler her tavırdan farklı anlamlar çıkarabiliyorlar. Mesela sen elini kaldırıp gelen bir sineği defetmeye çalışıyorsun; “Bu bize kışşş dedi.” manasına çekiyorlar. Bu türlü polemiklere katılmamak, çok temkinli olmak; kalb, akıl, fikir ve ruh salahı için Cenâb-ı Hakk’a hep duada bulunmak lazım. </p>
			<p class="a_Paragraf">En can alıcı hasmınız bile olsa, ölmeniz için dua etse, siz onun iman dairesi içinde bulunup öbür tarafa göçerken mü’min olarak yürümesini dilemeli; “Allahım, Firdevs’te bizi beraber eyle!” diye dua etmelisiniz. En fazla, “Kâbil-i ıslah değilse, murad-ı ilâhî onları ıslah etme istikametinde bulunmuyorsa, Allah’ım, onu Sen bilirsin, Sana havale ediyoruz!” diyebilirsiniz. Ne var ki esas yörüngeye oturtmamız gereken husus, hayır adına yapılan dualardır ki Sahib-i Şeriat şöyle buyuruyor: “<span class="italik_E">Dua, bedduadan daha çabuk kabule karîn olur.</span>”<span class="italik_E"> </span></p>
			<p class="a_Paragraf">Hâsılı, doğruları doğru olarak anlatmayıp meydanı ehl-i nifaka bırakmak da vebaldir. Ne var ki esbaba riayet niyetiyle doğrulara tercüman olunurken ıslah düşüncesinden de asla uzaklaşmamak lazımdır. Öyleyse sürekli Allah’a el açmaya ve sonra da derdimizi nezaketle herkese anlatmaya devam etmek gerekmektedir.</p>
			<p class="a_Paragraf">Bugünkü notlarımı, yukarıda metnini ve mealini zikrettiğim dua ile ilgili bir hac hatırasıyla noktalayayım:</p>
			<p class="a_Paragraf">Bir gün, Mescid-i Haram’a gidecektik. Yaya gitseydik belki 40 dakikada varabilirdik. Trafik tıkalı olduğundan gönlümüz yürümekten yanaydı fakat hiçbir hayırlı işte bizden ayrılmak istemeyen ama bacaklarındaki rahatsızlıktan dolayı yürümekte zorlanan bir ablamız “Ne olur, beni bırakmayın fakat ben yürüyerek gidemem!” deyince trafiğe takılmayı da göze alarak bir minibüse bindik. </p>
			<p class="a_Paragraf">Akşam namazına 50 dakika kadar kalmıştı ve niyetimiz Mescid-i Haram’daki cemaate yetişmekti. Ancak trafik her zamankinden daha çok sıkışıktı ve arabamız 500 metrelik yolu yarım saatte kat edememişti. O esnada arkadaşlarla Mekke’de duaların geri çevrilmediği konusunu konuşuyorduk. Bir aralık “Allah’ım, bizi namaza yetiştir, diye dua edelim ama bu nasıl olacak? Ancak bir vinç ya da uçak olmalı ki o kadar şerit arasında bizim şeritten bizim arabamızı kaldırıp alsın ve Mescid’in yanına bıraksın.” dedim. Arkadaşlar da benzer şeyler söylediler. </p>
			<p class="a_Paragraf">Lakin madem Allah’ın kudretine inanıyoruz; hep beraber (yukarıdaki duadan mülhem) “<span class="italik_E">Ya müfettiha’l-Ebvâb iftah lena tarîkanâ - Ey olmadık kapıları açan Rabbimiz, bize de yolumuzu aç!</span>” demeye başladık. O esnada, ayaklarından rahatsız olan ablamız da arkada dert yanıyor, özür diliyor “Benim yüzümden cemaati kaçıracaklar, Allah’ım, yardım et!” diyordu. Biz bu dualar eşliğinde santim santim ilerlerken, önümüzde polis barikatı ve kontrolü olduğunu gördük. Şoförümüzü birden derin bir telaş sardı. Aniden bize döndü ve “Polisler sorarlarsa, ‘Aileyiz’ diyeceğim, siz de sesinizi çıkarmayın...” dedi. </p>
			<p class="a_Paragraf">Meğer şoför kaçak çalışıyormuş ve yakalanırsa hapse atılacak, arabasına da el konulacakmış. Arabamız barikata yaklaştıkça şoförün elleri titremeye başladı. Rengi iyice kaçmıştı. Polislerden biri bize “Geçin” diye işaret etti fakat işaret edip gösterdiği yön yaya tüneliydi ve tünelde tek bir aracın gitmesine bile izin verilmiyordu. Şoför bir an tereddüt geçirince polis tekrar tünele doğru işaret etti. Cenâb-ı Hak, polislere bizim arabayı ambulans gibi farklı bir mahiyette mi göstermişti; neden yüzlerce araba dururken bizimkini tünele yönlendirmişti, anlamak mümkün değildi. Üçüncüde düdük eşliğinde bir kere daha “Geçin” işaretini alınca şoför tünele doğru sürmeye başladı. Her taraf yürüyerek giden insanlarla doluydu. Sadece bir araba vardı tünelde, o da bizimki. Tünelin trafiğe açılmış olabileceğini düşünerek hep beraber arkaya baksak da başka bir araç göremiyorduk. Bizim araba tünelde tek başına hızla ilerlerken şoför çığlık çığlığaydı, “Bizimkinden başka araba yok, bakın bakın bizimkinden başka araba yok!” </p>
			<p class="a_Paragraf">Gerçekten de öyleydi, Kâbe’ye varana kadar ne önümüzde, ne arkamızda, ne de yanımızda başka araba yoktu. Şoför hem hapse atılmaktan kurtulmanın hem de harika bir şekilde Mescid’e ulaşmanın şevkiyle para istemeyi bile unutacak hâldeydi. Bu apaçık bir ikramdı… “Beni bırakmayın!” diyen ablamızın yüzüsuyu hürmetine geldiğine inandığımız bir ikram... Elhamdülillah... Arabadan indiğimizde ezan yeni okunuyordu, hemen mescide girmiş, cemaatin birinci rekâtına yetişmiştik... Duaların kabul olduğu o yerde hiç olmayacak bir şekilde bizim basit duamıza da kabul mührü vurulmuştu. </p>
			<p class="a_Paragraf">Orada yolumuzun açılmasına vesile olan duayı, burada da belaların defi ve Hak erlerine sürpriz necât kapılarının açılması dileğiyle tekrar ediyoruz:</p>
			<p class="arabic_ortali_E" dir="rtl" xml:lang="ar-SA">يَا مُفَتِّحَ اْلاَبْوَبِ اِفْتَحْ لَنَا خَيْرَ الْبَابِ</p>
		</div>
	</body>
</html>