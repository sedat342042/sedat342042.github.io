<html xmlns="http://www.w3.org/1999/xhtml">
	<head>
		<title>inkisar_epub-67</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-230">Habeşistan’dan Etiyopya’ya <br/>“Birleşen Gönüller”</p>
			<p class="Tarihler_E">31 Mayıs 2014</p>
			<p class="ilk_harf_E"><span class="_idGenDropcap-2">M</span>ekke’deki müşriklerin işkenceleri, Medineli mü’minlerin “Bize gelin” davetleri ve bir de Kur’ân mesajını âleme duyurma gayretleri gibi sâiklerle hicret etmişti Sahabe.</p>
			<p class="a_Paragraf">Mefkûre muhaciriydi onların her biri… Yolculuklarının farklı sebepleri olsa da Efendimiz’in yâdını bayraklaştırmaktı asıl dertleri.</p>
			<p class="a_Paragraf">Evvela, “Size su bile yok!” diyen zâlimlerin günden güne artan eza ve cefâları karşısında bir ses duyulmuştu mükerrem beldenin ışık evlerinde:</p>
			<p class="a_Paragraf">“<span class="italik_E">O hâlde yeryüzüne dağılın; Allah Teâlâ sizi yine bir araya getirir!</span>” sözü kevser olmuştu susamış gönüllere.</p>
			<p class="a_Paragraf">Sahabîler’in “Nereye gidelim?” sorusu üzerine, “Yanında hiç kimsenin zulme uğramadığı bir idareci”nin hayali gelmişti Resûl’ün zihnine.</p>
			<p class="a_Paragraf">Söz Sultanı’nın “doğruluk yurdu” dediği belde-yi Necâşî kucak açmıştı o ilk muhacirlere ve daha sonra hicret erleri de yurtları da çoğalmıştı peşi peşine.</p>
			<p class="a_Paragraf">Aslında hicret diyarları da muhtaçtı Hazreti Osman’a, Hazreti Zübeyr’e, Hazreti Cafer’e… Müştaktı Hazreti Rukiyye’ye, Ümmü Seleme’ye ve Hazreti Sehle’ye.</p>
			<p class="a_Paragraf">Zalimler zulmetse de kader beraber su serpmekteydi muhacirlerin yollarına ve ayyüzlü bahçıvanlara hasret topraklara…</p>
			<p class="a_Paragraf">O gün öyleydi ama sonra da ne hicret bitti, ne mefkûre yolcuları eksildi ve ne de muhacirlere kucak açacak beldeler/âdil liderler tükendi.</p>
			<p class="a_Paragraf">Şu kadar var ki tarihî hâdiseler aynıyla değil, misliyle cereyan eder.</p>
			<p class="a_Paragraf">Ashâb-ı Kirâm’ın hicreti de özdeki benzerliğe rağmen hemen her dönemde farklı şekilde yaşanmıştır/yaşanacaktır.</p>
			<p class="a_Paragraf">Bazen inançsızlar arasından çıkmıştır zalimler, kimi zaman da mü’minlerin içinden.</p>
			<p class="a_Paragraf">Fakat hemen her asırda bir kere daha duyulmuştur “Size su bile yok!” tehditleri.</p>
			<p class="a_Paragraf">Tehditlere boyun eğecek değildir hizmet erleri fakat, kavga ve inatlaşmaktan da uzaktır seciyeleri. “Bunda da vardır Allah’ın bir hikmeti!” deyip yola devam etmektir düşünceleri.</p>
			<p class="a_Paragraf">İşte bugünkü haber: “12. Türkçe Olimpiyatları Etiyopya’nın başkenti Addis Ababa’daki programla başladı.”</p>
			<p class="a_Paragraf">Hakk’a adanmış ruhlar öz yurtlarında garip, öz vatanlarında parya muamelesi görseler de onlara gönüllerini açtı bütün dünya insanlığı.</p>
			<p class="a_Paragraf">“<span class="italik_E">Ülkemde istediğiniz kadar kalabilir ve istediğinizi yapabilirsiniz!</span>” dedi dün Habeş Kralı, bugün Etiyopya Cumhurbaşkanı.</p>
			<p class="a_Paragraf">Asya’dan Avrupa’ya Amerika’dan Avustralya’ya kadar pek çok ülke yeryüzünün sevgi çiçeklerine sundu bütün salonlarını.</p>
			<p class="a_Paragraf">“Dünyanın renkleri” el ele verdi; bir basamak daha yukarı taşıyarak “Uluslararası Dil ve Kültür Festivali”ne dönüştürdü Türkçe Olimpiyatları’nı.</p>
			<p class="a_Paragraf">Hayır hayır maksadım katiyen o değil! Herhangi bir mü’mini Mekke müşriklerine benzetmekten veya günümüz hizmet gönüllülerini Sahabe’ye eş tutmaktan Allah’a sığınırım. “Habeşistan yorumları”nın organizasyon sorumlularını rahatsız ettiğinden de haberdârım.</p>
			<p class="a_Paragraf">Mevlâ’ya dayananların hiç durmadan yürüyeceklerini, gönül kapılarının onlara musahhar kılınacağını ve kendi dindaşını en tabii vatandaşlık haklarından mahrum edenlerin burada olmazsa ötede hicapla ağlayacaklarını hatırlatmaktır muradım.</p>
		</div>
	</body>
</html>