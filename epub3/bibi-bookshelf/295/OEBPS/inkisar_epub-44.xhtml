<html xmlns="http://www.w3.org/1999/xhtml">
	<head>
		<title>inkisar_epub-44</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-133">Melîk-i Muktedir’in Huzurunda</p>
			<p class="Tarihler_E">11 Aralık 2013</p>
			<p class="ilk_harf_E"><span class="_idGenDropcap-2">B</span>ugünkü tefsir dersinde Kamer Sûresi’ni tamamladık. Malumunuz, bu mübarek sûre şu ayet-i kerimeler ile hitama eriyor:</p>
			<p class="arabic_ortali_E" dir="rtl" xml:lang="ar-SA">إِنَّ الْمُتَّقِينَ فِي جَنَّاتٍ وَنَهَرٍ فِي مَقْعَدِ صِدْقٍ عِنْدَ مَلِيكٍ مُقْتَدِرٍ</p>
			<p class="a_Paragraf">“<span class="italik_E">Takvâ sahipleri, cennetlerde ve gündüz aydınlığı içinde ırmak kenarlarında, kudretine nihayet olmayan güçlü ve yüce Allah’ın huzurunda hak meclisindedirler.</span>”<span class="italik_E"> </span><span class="_aleyhisselam-_E _idGenCharOverride-1">(Kamer, 54/54-55)</span></p>
			<p class="Baslik_2" id="_idParaDest-134">Melîk ve Muktedir İsimleri</p>
			<p class="__Paragraf">Elmalılı Muhammed Hamdi Yazır hazretleri, bu ayetlerin açıklamalarını yaparken, selef-i salihînin Melîk ve Muktedir isimlerini çok tekrar ettiklerini ve duaların kabulü açısından mühim gördüklerini belirtiyor. Sonra da şöyle bir hadise naklediyor:</p>
			<p class="a_Paragraf">Saîd ibni Müseyyeb hazretleri diyor ki: “Bir gece mescide girdim, sabah çok yakın zannediyordum; meğerse namaza henüz vakit varmış. İçeride benden başka kimse de yoktu; uyuyakalmışım. Bir ara arkamda bir hareket hissettim, ürperdim; sonra şöyle seslenildiğini işittim: Ey kalbi korkuyla dolan! Korkma; Rabbine yönel ve şöyle de:</p>
			<p class="arabic_ortali_E" dir="rtl" xml:lang="ar-SA">اَللّٰهُمَّ إِنَّكَ مَلِيكٌ مُقْتَدِرٌ مَا تَشَاءُ مِنْ أَمْرٍ يَكُونُ</p>
			<p class="a_Paragraf">“<span class="italik_E">Allah’ım! Şüphesiz Sen, her şeyin sahibi bir Melîk ve kudretine nihayet olmayan Muktedir’sin; Sen ne murad edersen, o hemen oluverir.</span>”<span class="italik_E"> </span>Evet, böyle söyle ve akabinde gönlüne ne doğarsa, O’ndan iste.” dedi. İşte ondan sonra Allah Teâla’dan ne istedimse, Cenâb-ı Hak kabul buyurdu.”</p>
			<p class="a_Paragraf">Bu bölümü okur okumaz yüreğimin dua hisleriyle çırpındığını hissettim. Zira muhterem Hocamız, bazen mekân, zaman ya da hâl zarflarının, yapılan amele kıymetler üstü kıymet kazandırdığına dikkat çeker. Kâ’be, Arafat, Müzdelife gibi mekânlarda ve Hac mevsimi, Arefe günü, Kadir gecesi gibi zamanlarda yapılan ibadetlere bin kat fazlasıyla sevap yazıldığını; insanın kurbet hisleriyle dolduğu bir anda gözlerinden akan yaşlarla hislerini ifade etmesinin de niyaza kat kat değer kazandırdığını vurgular.</p>
			<p class="a_Paragraf">Bu mülahaza ve niyetle açtım gönlümü Rabbime.</p>
			<p class="Baslik_2" id="_idParaDest-135">Hal-i Hazırdaki Niyazım</p>
			<p class="__Paragraf">Ne mi istedim Melîk-i Muktedir’den?</p>
			<p class="a_Paragraf">İhlas ve samimiyetin ölçüsünü sadece Allah bilir. Sözlerimin ne kadar içten olup olmadığı da yalnızca O’nun malumudur. Bununla beraber, aranızda gönlü temiz, yüreği yanık, ağzı dualı ve Hak katında makbul pek çok insan olduğuna itimat ederek niyazımı paylaşacağım; ta ki içinizden “âmin” diyenler hürmetine kabul mührü vurulsun.</p>
			<p class="a_Paragraf">Şunları diledim:</p>
			<p class="arabic_ortali_E" dir="rtl" xml:lang="ar-SA">اَللّٰهُمَّ إِنَّكَ مَلِيكٌ مُقْتَدِرٌ مَا تَشَاءُ مِنْ أَمْرٍ يَكُونُ</p>
			<p class="a_Paragraf">Allahım şüphesiz Sen, her şeyin sahibi Melîk ve kudretine nihayet olmayan Muktedir’sin; Sen ne murad edersen, o hemen oluverir. </p>
			<p class="a_Paragraf">Ey her şeyin biricik mâliki, yegâne sahibi ve tek efendisi Mâlikü’l-Mülk Rabbim! </p>
			<p class="a_Paragraf">Ne olur, biz Ümmet-i Muhammed’e huzur lutfet! Fikrimizin, ruhumuzun, güç ve kuvvetimizin dağınıklığını Sana şikâyet ediyor ve bizi bu durumdan kurtaracak yegâne tasarruf sahibinin Sen olduğuna inanıyorum. Bizi bu durumdan kurtar Allah’ım!</p>
			<p class="a_Paragraf">Birlik Allah’ım! Dirlik Allah’ım! Gönül saffeti Allah’ım!</p>
			<p class="a_Paragraf">Allah’ım! Bize iz’an, insaf ve basiret ver. Nefis ve hevâya uymaktan hepimizi muhafaza buyur. Başta nefsimi, kardeşlerimi, yakın arkadaşlarımı ve bütün inananları bağnazlık, tarafgirlik, inat, haset ve hazımsızlıktan kurtar. Ne olur, kadınıyla erkeğiyle kardeşlerimizin, arkadaşlarımızın, dostlarımızın ve bütün mü’minlerin hâllerini ıslah eyle. </p>
			<p class="a_Paragraf">Ey kullarının dualarına icabet eden Mucîb Allah’ım! Bizi nefislerimizin insafsızlığına terk eyleme! Her meselede Senin rızana uygun olanı bize hak olarak göster ve ona tabi olmakla bizi rızıklandır! Bâtılı da bâtıl olarak göster ve bize ondan gereğince kaçınmayı lütfet!</p>
			<p class="a_Paragraf">Ya Rabbî! Bizi had bilmez şımarıklardan eyleme; kendi gözümüzde küçüklerden küçük olalım; hizmetlerimizde ise büyüklerden büyük işlere muvaffak kılınalım.</p>
			<p class="a_Paragraf">Ey çaresizler çaresi! Sebeplerin sukût ettiği, içtimaî ahvalin boz-bulanık bir hâl aldığı, her yanda zalim haykırışlarının duyulduğu, yığınların çaresizlikle kâh sağa, kâh sola toslayıp durduğu şu karanlık günlerde, zulmet zulmet içinde kıvrananlara nezdinden bir ışık gönder. Suriye, Irak, Mısır, Filistin, Doğu Türkistan, Arakan ve Türkiye başta olmak üzere dünyanın her tarafındaki müslümanlara yardım et. Sonsuz kudretinle bütün zulüm ve haksızlık ateşlerine bir su serp. Şeytanın ocaklarını söndür ve zalimlere hadlerini bildir.</p>
			<p class="a_Paragraf">Ya Rabbî! Esma-i Hüsna, hassaten Melîk ve Muktedir isimlerin hatırına, Gönüllerin Sultanı aleyhissalâtu vesselâm Efendimiz, ailesi ve ashabı hürmetine dualarımızı kabul buyur. Âmin…</p>
		</div>
	</body>
</html>