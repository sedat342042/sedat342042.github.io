<html xmlns="http://www.w3.org/1999/xhtml">
	<head>
		<title>inkisar_epub-7</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-20">İman Hizmeti Açısından “Siyaset”</p>
			<p class="ilk_harf_E"><span class="_idGenDropcap-2">A</span>llah’ın hoşnutluğunu kazanmak ve ahiret mutluluğuna ulaşmak için “siyaset” de bir vesile değil midir? Rıza ve Rıdvan bahtiyarlığına siyaset yoluyla da varılamaz mı?</p>
			<p class="Baslik_2" id="_idParaDest-21">Meşru Siyaset</p>
			<p class="__Paragraf">Şayet “siyaset” hak ve adalet ölçüleri içerisinde devlet işlerini düzene koymak; insanların birbirleriyle ve hükûmetle ilişkilerinin sağlıklı yürümesini sağlamak; bunu yaparken de halka hizmeti Hakk’a ubudiyetin bir şubesi saymaktan ibaret bir idare sanatı olarak yorumlanıp uygulanırsa, tabii ki onun sayesinde de Allah’a vâsıl olmak mümkündür.</p>
			<p class="a_Paragraf">Âdil idare ve seviyeli siyaset kanadıyla Cennet’e uçanlar da yok değildir. İnsanlığın huzuru, toplumun ıslahı ve yeryüzünün imarı için gece gündüz çalışmış hatta bu uğurda şahsî hak, haz ve yaşama arzusundan vazgeçip başkalarına âb-ı hayat sunma mefkûresine bağlanmış öyle idareciler gelip geçmişlerdir ki ihtimal, yetişmeleri için zemin hazırladıkları ilim ehlinin ve Hak erlerinin sevaplarının bir misli onların amel defterlerine de kaydolmuştur. “Sebep olan yapan gibidir.” hakikati açısından onlar ötede âlimlerin ve velilerin dahi önünde yerlerini alacaklardır.</p>
			<p class="a_Paragraf">Fakat “siyaset” kitleleri bir şekilde ikna edip başa geçme, politika oyunlarıyla idareyi elde etme; parti, propaganda ve seçim vasıtalarıyla iktidar mücadelesi verme; kendi hükûmetinin devamı için her çareyi mubah görme olarak telakki edilirse, böyle sakat bir düşüncenin sıhhatli bir yönetimi, toplum hayatında huzuru ve ahiret semerelerini netice vermesi mümkün değildir. </p>
			<p class="a_Paragraf">Yalan dolana, gösteriş ve duyurmaya, ayak kaydırma ve adam kayırmalara, bir kısım mahfillerden devşirilen “olur”lara ve ekran, meydan, mikrofon şarlatanlıklarına dayalı bir siyasi arenada kalb selameti ve düşünce istikametinden bahsedilemez. Öyle kirli bir atmosferde, kendini bütünüyle halka hizmete adamış ve Hakk’la münasebetini korumayı da başarmış bir siyasetçi bulabilmek oldukça zordur. </p>
			<p class="a_Paragraf">Evet, Kur’ân ve Sünnet’te emanet, velayet, devlet, istişare, ulü’l-emre itaat, savaş kuralları, anlaşma şartları ve mahkeme hükümleri gibi pek çok konu ele alınırken siyaset ve idareye ait mevzularla ilgili işaretlerde de bulunulmuştur. Bazı mü’minler, meşrep ve meslekleri itibarıyla, Kur’ân ve Sünnet’i o işaretler penceresinden okumayı tercih etmiş; böylece Müslümanların problemlerinin çözülebilmesi için mutlaka devlet yapısının ve yönetim biçiminin düzenlenmesi gerektiğine inanmış olabilirler. Eğer bir insan böyle bir inanç neticesinde samimi bir niyet ve halis gayretlerle politika sahasında koşturuyorsa, çizgisini koruduğu sürece onun da Allah yolunda bulunduğu söylenebilir. Dinî hassasiyetlerin ihmale uğramadığı “meşru siyaset” diyebileceğimiz bu kulvarla rızaya erişenler de yok değildir. </p>
			<p class="Baslik_2" id="_idParaDest-22">Politikanın Vartaları</p>
			<p class="__Paragraf">Ne var ki bu kulvarda insanı nefsanî arzularla oyalayan, dünyevî zevklere bağlayan, ahiret düşüncesinden uzaklaştıran, zulme taraftar kılan, onun kalbini karartan, ihlasını kıran ve dinî hayatına musallat olan pek çok marazla karşı karşıya kalmak kaçınılmazdır. Bu yüzden siyaset oldukça tehlikeli bir yoldur ve ilk adımını attığı günkü samimiyetiyle hedefe ulaşan talihli sayısı azlardan azdır. </p>
			<p class="a_Paragraf">Bu gerçeğe dikkat çeken Bediüzzaman hazretleri işin ciddiyetini de ifade sadedinde şöyle der: “<span class="italik_E">Din düsturlarının bir hâdimi olmak cihetinde güneş gibi imanlar taşıyan bir kısım Sahabiler ve onlara benzeyen mücahidînden, selef-i salihînden başka, siyasetçi, ekserce tam müttakî dindar olamaz. Tam ve hakiki dindar, müttakî olanlar, siyasetçi olmazlar. Yani maksad-ı aslî siyasetini yapanlarda din, ikinci derecede kalır, tebeî hükmüne geçer. Hakiki dindar ise ‘Bütün kâinatın en büyük gayesi ubudiyet-i insaniyedir.’ diye, siyasete, aşk-ı merak ile değil, ikinci üçüncü mertebede onu dine ve hakikate alet etmeye -eğer mümkünse- çalışabilir. Yoksa baki elmasları, kırılacak adi şişelere alet yapar.</span>”<span class="italik_E"> </span></p>
			<p class="a_Paragraf">Hazreti Üstad, siyasete karışmamasının hatta ondan şeytandan kaçar gibi kaçıp Allah’a sığınmasının sebebini soranlara, aslında siyaset dairesinde vazife az ve küçük olmakla beraber, meraklı insanlarda ilgi uyandırıp onları kendisiyle meşgul ettiğini hatta hakikî ve büyük vazifeleri unutturduğunu veya noksan bıraktırdığını söyler. Bu sebeple sonsuz ebedî saadeti, neticesi şüpheli bir iki senelik dünya hayatına feda etmemek için en mühim, en lüzumlu ve en selâmetli yol olan “imana hizmet”i seçtiğini anlatır. </p>
			<p class="a_Paragraf">O, ayrıca politikanın hemen herkeste bir tarafgirlik meyli hâsıl ettiğini, bazen insanı zalimlerin zulümlerini hoş görmeye ve onların günahlarına ortak olmaya ittiğini belirtir. Siyasî cereyanların ayrılıklara ve müslümanların perişanlığına sebebiyet verdiğini; sevginin de buğzun da Allah için ve O’ndan ötürü olması lazım gelirken, insanların sadece kendi siyaset anlayışlarına uygun görüş ya da kişileri sevip diğerlerine buğz ettiklerini ifade eder. Dahası bu şeytanî düstura kendilerini kaptırdıklarından melek gibi bir “hakikat kardeşi”ne düşmanlık yapıp el-hannâs (sinsice vesvese veren şeytan) gibi bir “siyaset arkadaşı”na muhabbet beslediklerini; böylece taraftarlık güdüsüyle zulme rıza gösterip cinayete manen ortak olduklarını vurgular ve şu hükme varır:</p>
			<p class="a_Paragraf">“<span class="italik_E">Evet, bu zamanda siyaset, kalbleri ifsad eder ve asabî ruhları azap içinde bırakır. Selâmet-i kalb ve istirahat-i ruh isteyen adam, siyaseti bırakmalı.</span>”</p>
			<p class="Baslik_2" id="_idParaDest-23">Din, Siyasete Âlet Edilmemeli</p>
			<p class="__Paragraf">Diğer taraftan, dinin politize edilmesi de büyük bir cinayettir. Kendi siyasi yorumlarına ve idari anlayışlarına kutsiyet kazandırmak için dinî referansları kötüye kullanmak ya da İslâm’ın bir kısım dünyevî gayelere alet yapıldığı izlenimi uyarmak da vebaldir. Yazılarında, sohbetlerinde ve kendisiyle yapılan röportajlarda çok defa bu tehlikeyi nazara veren Fethullah Gülen Hocaefendi’nin bu konudaki kanaati şu sözlerle özetlenebilir:</p>
			<p class="a_Paragraf">“<span class="italik_E">Siyasî düşüncelerimizi, parti anlayışımızı dine bina ettiğimiz zaman, dine bir yönüyle bizim eksikliklerimiz, bizim arızalarımız, bizim kusurlarımız da akseder; bize tepki, dolayısıyla, ona da tepki getirir. Bize nefret duyan insanların nefretinden din de nasibini alır. Evet, dini politize edenler, ona büyük kötülük yapmış olurlar. Din hakikati öyle temsil edilmeli ki bütün siyasî mülahazaların üzerinde olsun.</span>”<span class="italik_E"> </span></p>
			<p class="a_Paragraf">“Sünûhât” adlı eserinde Hazreti Üstad, bir mecliste kendisine yöneltilen soruları ve onlara verdiği cevapları anlatırken, din ile siyaset ilişkisindeki çok mühim bazı noktaları da izah eder:</p>
			<p class="a_Paragraf">Kendisine, dinsizliğin her yanı sardığı ve artık din namına meydana çıkmak lâzım geldiği söylenince; sözü tasdik eder fakat katî bir şart öne sürer: Meydana çıkmak için teşvik edip harekete geçiren kuvvet, İslâm aşkı ve dini namus bilip onu koruma gayreti olmalıdır. Eğer ortaya atılma konusunda harekete geçirici veya tercih ettirici güç, siyasetçilik ya da tarafgirlik ise o tehlikedir. Birincisi samimidir, hata da etse, belki affedilir; ikincisinin ise niyeti hâlis değildir, isabet de etse, hesaba çekilir.</p>
			<p class="a_Paragraf">Bediüzzaman hazretleri bu ehemmiyetli şartı dile getirince aradaki farkın nasıl anlaşılabileceği sorulur: O, çok dakik bir ölçü daha serdeder: “<span class="italik_E">Kim fâsık (günahkâr) siyasetdaşını, mütedeyyin (dininde sağlam ve sâdık) muhalifine, su-i zan bahaneleriyle tercih ederse, (demek ki onun) muharriki (teşvik edip harekete geçiren kuvvet) siyasetçiliktir.</span>” Devamında ise herkesin mukaddes malı olan dini, inhisar (tekelcilik) zihniyetiyle sahiplenip onu kendi çizgisindeki insanlara özelmiş ve sadece onlar kıymetini bilip yüceltirlermiş gibi göstermekle, diğer insanların büyük çoğunluğunda dine karşı aleyhtarlık meyli uyandırarak onu nazardan düşüren kimselerin, tarafgirlik yapmış olduklarını belirtir. Dine böyle sahip çıkıp karşıdakine “dinsizsin” demenin hizmet olmadığını, bilakis böyle yanlış bir tavrın başkalarını dine karşı tecavüze sevk edeceğini söyler. </p>
			<p class="a_Paragraf">Nur Müellifi, bir başka yerde, muhalefet ederken doğrudan insanları hedef almamaya ve onların şahsiyetlerini yıpratmamaya özen gösterilmesi; yalnızca kötü sıfat, nahoş fiil, zararlı fikir veya çirkin sözlerin eleştirilip ıslah edilmesi gerektiğini işaretler.</p>
			<p class="Baslik_2" id="_idParaDest-24">Politik Egoizm </p>
			<p class="__Paragraf">Meselenin diğer bir yanı da günümüzde siyasetin “ilmim, tecrübem, gayretim, başarım” fahirlenmelerine, “dedim, yaptım, çattım, kurdum” övünmelerine ve “Benim hakkım, beni seçmelisiniz, ben olmalıyım” egoistliğine dayalı götürülmesidir. Maalesef bugün makam ve mansıpların belirlenmesinde ehliyet ve liyakat değil ayak oyunları ve iltimas etkili olmaktadır. Böyle bir anlayış, karakteri oturmamış kimseleri bütün bütün bencil, menfaatperest, dalkavuk ve şahsiyetsiz hâle düşürmektedir.</p>
			<p class="a_Paragraf">Hâlbuki her makam ve vazife bir emanettir; onun başına ehlini geçirmek de ilgililerin boynunun borcudur. Resûl-i Ekrem Efendimiz <span class="_aleyhisselam-_E _idGenCharOverride-1">(sallallahu aleyhi ve sellem)</span> “<span class="italik_E">Emanet zayi olduğu zaman kıyameti bekleyin!</span>” buyurmuştur. “<span class="italik_E">Ey Allah’ın Resûlü! Emanetin zayi olması ne demektir?</span>” diye sorulunca, Hazreti Sâdık u Masdûk Efendimiz;<span class="italik_E"> </span>“<span class="italik_E">İş, ehli olmayan kimselere verilince emanet zayi edilmiş olur; işte o zaman kıyameti bekle, kıyametin kopması pek yakındır.</span>” cevabını vermiştir.</p>
			<p class="a_Paragraf">İşin ehline teslim edilmesi, devlet başkanından ilçe kaymakamına, ondan mahalle bekçisine varıncaya kadar hayatın her biriminde geçerli ve tazeliğini hiçbir devirde kaybetmeyen bir emirdir. İslâm, kendisine sahip olamayan, ruhuyla bedeni, dünyasıyla ahireti, işiyle ibadeti arasında denge kuramayan; sadece yeme, içme, eğlenme, para kazanma ve şahsi yatırım yapma çerçevesinde ömür süren kimselerin başa geçmelerine, idarî işlerin ağırlığını yüklenmelerine cevaz vermez. Çünkü bu zaaflarla yaşayanlar, iş başına getirildiği takdirde, önce o memleketin, o ilin, o ilçenin ya da o ünitenin kıyameti kopar. </p>
			<p class="a_Paragraf">Bir makam, mansıp ve riyâset, onu isteyip delicesine peşinden koşan kimselere verilmemelidir; çünkü bir yere yükselme, bir mevki ihraz etme ve bir makam sahibi olma gibi tutku ve hırslar, insanları çok defa bazı hakikatleri görmekten alıkoyar hatta onları şahsi beklentilerine feda etmeye zorlar. Yükselme sevdalısı kimseler, sürekli daha üst bir rütbeyi ya da makamı düşünür, etki alanlarının genişlemesi rüyaları görür ve o anki imkânlarını/kredilerini hep yarınları hesabına harcarlar; o sermayeyi sadece emanette emin olma ve hakkı tutup kaldırma adına kullanamazlar. Kullanmak isteseler bile bir yerde durmak zorunda kalırlar; zira bir taraftan vazifenin hakkını vermeye çalışsalar da diğer yandan sürekli ferdî ikballeri için yatırım yapma hususunda kendilerini mecbur hissederler.</p>
			<p class="Baslik_2" id="_idParaDest-25">Seçilme Arzusu ve Mü’minin Ölçüsü</p>
			<p class="__Paragraf">Cevdet Paşa’nın, “Kısas-ı Enbiyâ”da anlattığı üzere, idareciliğe talip olmamak ve belli bir vazifeye tayin istememek gerektiği yönünde pek çok nebevî uyarı duyup dinleyen Hazreti Ebû Bekir <span class="_aleyhisselam-_E _idGenCharOverride-1">(radıyallahu anh)</span> gönderdiği bir mektupta Hazreti Ali’ye (kerremallahu vechehu) şu ölçüyü hatırlatmıştır: “<span class="italik_E">Vazife onundur ki o ‘Benim değildir.’ der. Onun değildir ki o, vazifeye ehil olduğunu iddia eder.</span>”</p>
			<p class="a_Paragraf">Zaten kendi istek ve arzusuyla bir idareciliğin altına girip de yükün ağırlığından ezilmeyen ve yüzünün akıyla emaneti halefine verebilen insan sayısı çok azdır. Çünkü kendini ehil görmede bir iddia ve bereketsizlik; tevazu ile boyun büküp beklerken bir göreve tavzif edilmede ise tevekkül ve ilahi inayet vardır. Bu sırra dikkat çekme sadedinde, Allah Resûlü <span class="_aleyhisselam-_E _idGenCharOverride-1">(sallallahu aleyhi ve sellem)</span> Efendimiz, Abdurrahman b. Semure’nin <span class="_aleyhisselam-_E _idGenCharOverride-1">(radıyallahu anh)</span> şahsında bütün inananlara şöyle buyurmuştur: “<span class="italik_E">Ey Abdurrahman! Baş olmayı (bir vazifeye getirilmeyi) isteme; eğer isteğin üzerine o görev sana verilirse, onunla baş başa bırakılırsın. Şayet sen istemeden sana verilirse, o işte ilâhî yardım görürsün.</span>”</p>
			<p class="a_Paragraf">Bu itibarla, makam ve mansıbın istenmemesi, verilirse de kerhen kabul edilmesi bir esastır. Ancak bu meselenin de bir istisnası vardır: Şayet bir vazifeyi aynı ölçüde yapabilecek başka bir müstakim mü’min mevcut değilse, o konuda istekli davranmakta mahzur olmayabilir. Hazreti Yusuf’un “<span class="italik_E">Beni ülkenin hazinelerinin başına tayin et çünkü ben (onları) çok iyi korurum ve bu işi bilirim.</span>” <span class="_aleyhisselam-_E _idGenCharOverride-1">(Yusuf, 12/55)</span> diyerek Kıptîler içinde vazifeye talip olması bu hikmete dayanmaktadır. Bazı müfessirlerin “Onun şeriatında vazife talebi caizdi.” demeleri mahfuz; Hazreti Yusuf <span class="_aleyhisselam-_E _idGenCharOverride-1">(aleyhisselâm)</span>, hiçbir Müslümanın bulunmadığı ve Allah’ın tanınıp bilinmediği bir beldede -mesajlarını daha etkili duyurabilme niyetiyle- hazinedarlık talep etmiştir.</p>
			<p class="a_Paragraf">Fakat belli bir vazife için ehl-i imandan birkaç namzet bulunuyorsa, orada halis mü’mine düşen, bir adım geriye çekilmek ve liyakatli insanı işaret etmektir. Hele Kur’ân talebeleri için Hazreti Bediüzzaman’ın yaklaşımıyla, sorumluluk gerektiren ve tehlikeler barındıran <span class="italik_E">metbûiyet (önde bulunup takip edilme) yerine tâbiiyyeti (arkada durup peşi sıra gitmeyi) tercih etmek, imamet ve öncülük işinde başkalarını rahatsız edecek şekilde önde görünmemek </span>çok<span class="italik_E"> </span>önemli bir ilkedir. </p>
			<p class="a_Paragraf">Heyhat! Bugün siyaset sahası bir yana, en masum dairelerde bile egoizm at oynatmakta, nabızlar enaniyetle atıp durmakta ve “ben” merkezli dünyacıklar kurulmaktadır. Politik arenayı, kapıldığı fâikiyet (üstünlük) mülâhazasından dolayı sadece kendini ve yardakçılarını beğenen, diğer meslek ve meşrep erbabını rakip sayıp küçük gören ve bu ön kabulü zaviyesinden herkesten biat/itaat isteyen kimseler doldurmaktadır. Öyle ki sırf kendisine oy vermediği için partilisi olmayan mü’minleri küfürle itham eden siyasetçiler görülmüştür. Güya, dindar kimliğiyle o bütün müslümanların temsilcisidir ve iman ikrar eden herkes onu seçmek zorundadır.</p>
			<p class="a_Paragraf">Hâsılı, baştan beri arz edilen esasları ve birkaç kare ile resmi çizilen siyaset mesleğini beraberce değerlendirdikten sonra muhterem Hocaefendi’nin şu sözlerine hak vermemek mümkün değildir:</p>
			<p class="a_Paragraf">“<span class="italik_E">Bu ülkenin parti ve hizipçilikten daha çok, imanla, ümitle donanmış; aşkla, heyecanla dopdolu; maddî-mânevî, dünyevî-uhrevî garazlardan sıyrılabilmiş ilim, ahlâk ve fazilet havarisi babayiğitlere ihtiyacı var. Onlarla buluşup, onlara teslim olacağımız âna kadar, nisbî de olsa, bu iç içe gurbet ve esaretlerimiz devam edeceğe benzer.</span>”</p>
		</div>
	</body>
</html>