<html xmlns="http://www.w3.org/1999/xhtml">
	<head>
		<title>inkisar_epub-36</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-117">Muktedirleri Telaşlandıran Tepki ve <br/>Medya Lejyonerleri</p>
			<p class="Tarihler_E">25 Kasım 2013</p>
			<p class="ilk_harf_E"><span class="_idGenDropcap-2">Y</span>erinde arz edildiği üzere, problemin kökü eskiydi ve Hizmet’e saldırının farklı sebepleri vardı. Aslında hükûmetin dershaneleri kapatma hamlesi bardağı taşıran son damla olmuş; böylece o güne kadar kamuoyuna yansımayan ama uzun süredir devam etmekte olan Câmia’ya karşı mühendislik işgüzarlığı açığa çıkmıştı.</p>
			<p class="Baslik_2" id="_idParaDest-118">Yıllanmış ve Birikmiş Dertler</p>
			<p class="__Paragraf">Senelerdir dost darbeleri yiyen ama mukabele etmek bir yana, gam bile izhar eylemeyen Hizmet gönüllüleri dershane konusuyla işin ciddiyetini anlamış; hep beraber ve tiz perdeden haksızlığa itiraz etmişlerdi. İktidar çevresi ve partililer, ilk defa Camia’dan hiç beklemedikleri bir tepki görmüş; tamamen kanunlar çerçevesinde ama oldukça etkili müdafaa karşısında şaşkınlık yaşamışlardı. Bu şaşkınlığın belki de en önemli sebebi, o zamana kadar Camia’nın olup biten her şeyi sineye atması ve başta partililer olmak üzere halkın çoğunluğunun Hizmet’e karşı yapılan haksızlıkların farkında olmayışıydı. </p>
			<p class="a_Paragraf">Hâlbuki kaç yıldır cemaatlerin ayrıştırılması, bir kısmının iktidarın saflarına çekilmesi ve tabii Camia’nın da parçalanması için uğraşılmıştı. Bölme stratejisi başarısız olunca, bu defa itibarsızlaştırma ve Hizmet’i kamu nezdinde haddi bildirilmesi gereken bir yapı gibi gösterme hamlesine geçilmişti. MİT krizinden Böcek hadisesine kadar bir dizi mizansen bu gayeye matuf kullanılmıştı. Hatta Ergenekon, Balyoz ve Şike davaları her safhasında bir şekilde Cemaat’in karalanması için bahane kılınmıştı. Öcü gibi gösterme tuzağı tutunca Camia’yla az çok irtibatı tesbit edilenlerin tasfiyesine <span class="italik_E">(Bu tür hâller için </span>“<span class="italik_E">tasfiye</span>”<span class="italik_E"> kelimesini kullanmayı hiç sevmiyor ve tasvip etmiyorum; tasfiye, temizleme ve arıtma demektir; oysa görevinden edilen insanların pek çoğu zaten temiz insanlardı; aksine, yapılanlar devletin ve kurumların kirlenmesine sebebiyet verdi. Dolayısıyla da icra edilenlere en güzel isim </span>“<span class="italik_E">kıyım</span>”<span class="italik_E"> olsa gerek!)</span> başlanmıştı. Hatta Hizmet’e yakın bir sendika, iktidar tarafından siyasallaşmaya/partileşmeye zemin gibi görüldüğünden hemen kapattırılmıştı. Dahası Türkiye’nin tanıtılmasına ve dünya ticaret köprüleri kurulmasına büyük katkıları olan TUSKON (Türkiye İşadamları ve Sanayiciler Konfederasyonu) kara listeye yazılmıştı. Bunlarla da kalmamıştı; gerekirse Camia’nın terör örgütü kapsamına alınıp yurt dışındaki müesseselerinin ilgili devletlere ihbar edileceği tehditleri duyulur olmuştu. </p>
			<p class="a_Paragraf">Fethullah Gülen Hocaefendi ve Hizmet gönüllülerinin bir kısmı, yıllardır devam etmekte olan bu zulmü çok iyi biliyorlardı. Ne var ki ülkemizin sulh ve sükûnete ihtiyaç duyduğunu düşünüyor; demokrasi yokuşunu aşabilmek için her şeye rağmen birlik olmak gerektiğine inanıyor; yakın durmak sayesinde ehl-i hasedin çirkin duygularının dizginlenebileceğini umuyor; ihsanda bulunmaya devam etmek suretiyle politikacıların şerlerinden emin kalmaya çalışıyorlardı. Referandumda ve son seçimde Camia’nın partililer gibi, belki de daha fazla çalışmış olmasının arkasında -daha özgür bir Türkiye talebinin yanı sıra- buna benzer gerekçeler vardı fakat hiçbir tedbir haset, kin ve tenkil (kökten kazıyıp ortadan kaldırma) düşüncesinin azmanlaşmasına engel olamamıştı.</p>
			<p class="Baslik_2" id="_idParaDest-119">Aç Kurdun İştahı</p>
			<p class="__Paragraf">İşte dershaneler meselesi böylesine uzayıp birikmiş problemler zincirinin son halkasıydı. Bu hamle, adeta Hizmet gönüllülerinin sulh ümitlerini tüketmiş; bitirilmek istendiklerine dair kanaatlerini pekiştirmiş; muktedirlerin zulümden vazgeçmeyecekleri yönündeki tahminlerini kuvvetlendirmişti. Artık Hazreti Üstad’ın “<span class="italik_E">Aç canavara karşı tahabbüb, merhametini değil, iştihasını açar. Hem de diş ve tırnağının kirasını da ister.</span>” sözüyle ne demek istediğini daha açık görmüşlerdi. Nihayet kadın erkek, yaşlı genç bütün fertleriyle her platformda hukuksuzlukları anlatmaya ve demokratik haklarını seslendirmeye karar vermişlerdi. </p>
			<p class="a_Paragraf">Muktedirler her zamanki gibi bir hazım ve içe atma beklerken, birden ve çok güçlü yükselen ses karşısında çok rahatsız olmuş, ziyadesiyle bocalamış ve telaşa kapılmışlardı. Sırf Erdoğan ve has ekibi “kapanacak” dediği için alınan dershane kararı o kadar temelsizdi ki her gün birkaç kez değiştirdikleri taslaklarını müdafaadan aciz kalmışlardı. Sorulara tutarlı cevaplar veremiyor, kapatmanın hikmetini anlatamıyor ve hele onlarca problemi bulunan bir eğitim sisteminde genel ıslah yapılmadan büyük bir boşluğu dolduran dershanelere kilit vurmanın mantığını izah edemiyorlardı. Meselenin bir garaza dayandığı gün gibi aşikârdı. </p>
			<p class="a_Paragraf">Acilen manipülasyona başvurmak ve konuyu minder dışına taşımak zorundaydılar. Önce, tamamen meşru bir hak savunması olan yazıları, konuşmaları, toplantıları bir kalkışma ve meydan okuma olarak sundular. Hemen akabinde “örgüt” ve paralel devlet” bühtanını devreye soktular. Medyadaki lejyonerlerinin de desteğiyle amansız bir saldırıya koyuldular.</p>
			<p class="a_Paragraf">Artık muktedirlerin aleyhine sayılabilecek her cümle hücum sebebiydi. Kendilerini desteklemeyenlere karşı atış serbestti. Terör yandaşları tarafından ellerine sapan ve taş verilip göstericilerin en önüne sürülen, birer siper olarak kullanılan ve tacizci hâline getirilen çocuklar gibi, partililer de genel medyadaki paralı kalemlerinin/mikrofonlarının yanı sıra, önce yedi bin kişiden oluşan daha sonra birkaç bin kişilik takviyeyle genişletilen bir grubu sosyal medya cephesine sürmüşlerdi. Bunlar, vicdanın sesi sayılabilecek her açıklamayı anında gürültüye boğmaya çalışıyor; kendilerine uymayan her sözü çarpıtıp alay ve tahkir mevzuu yapıyor; sürekli hakaret yağdırarak moralleri bozmaya ve bitip tükenmez tehditlerle akl-ı selim sahiplerini yıldırmaya çabalıyorlardı.</p>
			<p class="Baslik_2" id="_idParaDest-120">Bir Provokatörün Hücumu</p>
			<p class="__Paragraf">Günlük notlarımı sosyal medya üzerinden paylaşmaya başladığım andan itibaren ben de açık ve birincil hedefler arasına dâhil olmuştum. </p>
			<p class="a_Paragraf">Şahsen tanımadığım ama medyada “provokatör” olarak nam saldığını duyduğum biri, bir televizyon programında itham ve iftiralarda bulunmuş. Bir sürü hezeyandan başka, yazdığım son mesajlarla “halkı galeyana getirmeye ve sokağa dökmeye” çalıştığımı iddia etmiş. Mesajlarımın hangi cümlesinden böyle bir sonuca vardı bilemiyorum; “tahrik” ve “çarpıtma” böyle bir şey demek ki!</p>
			<p class="a_Paragraf">Biz “<span class="italik_E">Sokakta mesele halledilmez. Bir gün, bir sokağın başında beni öldürseler bile cesedimi hemen bir kenara atıp hizmete yürümezseniz ve hep ‘müspet hareket’ yolunda bulunmazsanız, size hakkımı helal etmem!</span>” diyen bir insanın ahdiyle/sulh çizgisiyle büyüdük. Sokak, kavga, polemik, cedel ve hele tahrik yoktur bizim mesleğimizde. </p>
			<p class="a_Paragraf">Kim ne derse desin, doğruları nakletmekten dûr olmayacağım. Kılcalları tutup rical-i devleti yanlış bilgilendiren, yönlendiren, kışkırtan ve Hizmet’e karşı operasyona zemin hazırlayan kimselerin tehditlerine aldırmayacağım.</p>
			<p class="a_Paragraf">Ya Rabbenâ! Kalblerimizi ıslah eyle; bizi doğrulara yönlendir; sıdk u sadâkatte sabit kıl!</p>
		</div>
	</body>
</html>