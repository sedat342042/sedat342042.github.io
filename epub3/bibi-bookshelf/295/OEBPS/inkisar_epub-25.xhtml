<html xmlns="http://www.w3.org/1999/xhtml">
	<head>
		<title>inkisar_epub-25</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-97">Kurt ile Kuzu Hikâyesinde İlk Perde</p>
			<p class="ilk_harf_E"><span class="_idGenDropcap-2">H</span>erkesin bildiği bir hikâyedir. </p>
			<p class="__Paragraf">Kurt, kuzuyu yemeyi kafasına koymuş fakat âleme karşı kuralına uygun davranması lazım geldiğinden ona bir suç isnad etmesi gerekiyormuş ki cezalandırma babından avını mideye indirebilsin. </p>
			<p class="a_Paragraf">Dere kenarında kendisi üstte kuzu altta olduğu hâlde haykırmış; “<span class="italik_E">Niye suyumu bulandırıyorsun?</span>” Kuzu mantıklı bir cevapla iddianın imkânsızlığını anlatıp ilk salvoyu atlatmış. Ne var ki kurtta bahane çok. Birkaç denemede başarısız olunca, bu defa “Tamam ama geçen sene bulandırmıştın işte!” demiş. Kuzu çaresiz “Bu nasıl olur, o zaman ben henüz doğmamıştım bile!” cevabını vermiş. Lakin ne yaparsa yapsın, acı sondan kurtulamamış.</p>
			<p class="Baslik_2" id="_idParaDest-98">Kıyım Bahaneleri</p>
			<p class="__Paragraf">Hizmet Hareketi ile ilgili ilk günden itibaren giderek artan ve zaman geçtikçe tuhaflaşan iddia, itham ve isnatlara bakılınca, adanmış ruhların da kurtlar sofrasına servis edilmek istendiği hemen göze çarpıyordu. Makul bahaneler varmış gibi göstermek için sürdürülen karalama, yanlış bilgilendirme ve şüpheler oluşturma kampanyaları hiç hız kesmiyordu.  </p>
			<p class="a_Paragraf">Son dönemdeki bahaneler, Hizmet Hareketi’nin, hükûmet üzerinde vesayet kurmaya ve iktidara ortak olmaya çalıştığı yönündeydi. Sanki Hizmet’e gönül vermiş insanlar bu vatanın evladı değilmiş gibi “devlete sızma” peşinde oldukları söyleniyordu. Hangi görüşten ve yaşam tarzından olursa olsun, her vatandaşın cari kanunlara muvafık biçimde kendi devletinin kurumlarında görev alması en tabii hakkıydı. Fakat ne gariptir ki eğer bir insan Hizmet Camiası’yla irtibatlı ise onun liyakat ilkeleri çerçevesinde bürokraside vazife yapması “vesayet kurma”, “paralel iktidar oluşturma” ve “devleti ele geçirme” yatırımı şeklinde dillendiriliyordu.</p>
			<p class="a_Paragraf">Aslında, “sızma”, “vesayet oluşturma” ve “iktidara ortak olma” iftiralarıyla, belli toplum kesimlerini devlet dairelerinden uzaklaştırma; bazı insanları fişleyip adeta kıyıma tabi tutma hedefi gözetiliyordu.</p>
			<p class="a_Paragraf">Kurt adamlar, kimi hangi argümanla kandırabilirlerse, onu kâr sayıyorlardı. Dolayısıyla da isnat ve iftiraların önü açıktı, sayısı ve sınırı yoktu. İklim değişikliklerine ve toplumsal hadiselerin seyrine göre mutlaka bir kötüleme bahanesi buluyorlardı.</p>
			<p class="Baslik_2" id="_idParaDest-99">Çözüm Süreci</p>
			<p class="__Paragraf">Mesela, gündemde “çözüm süreci” varsa, iddia hazırdı: Hizmet, Kürt sorununun çözüm sürecine karşı!</p>
			<p class="a_Paragraf">Hâlbuki “çözüm süreci”nin başlatıldığı ilan edilir edilmez, Fethullah Gülen Hocaefendi, “<span class="italik_E">Sulh hayırdır, hayır sulhtadır.</span>” diyerek açık ve kuvvetli bir şekilde destek vermişti. Hatta “Teröristlerle ve çocuk katilleriyle anlaşma olmaz?” diyen dindarlara karşı hükûmetin elini güçlendirmek için Hudeybiye teşbihiyle imdada yetişmişti. </p>
			<p class="a_Paragraf">Muhterem Hocamız, çözüm sürecinden çok önce de Kürt sorununun halledilmesi için gerekli olan hususları defalarca dile getirmiş; yazılı sözlü beyanlarında meseleyi detaylıca ele almış ve tekliflerini, tavsiyelerini açıklamıştı. Ayrıca Başbakan’a, ilgili bakanlara, Diyanet İşleri Başkanı’na bu konudaki önerilerini içeren mektuplar yazıp yollamıştı. Çözüm süreci başladıktan sonraki açıklamaları ise çok vazıhtı ve hükûmetin takip ettiği çizginin de ilerisindeydi. Bazı sohbetlerini bu mevzuya ayırmış ve en son Erbil’de yayımlanan Rudaw gazetesine verdiği röportajda da meselenin ve görüşlerinin özünü ortaya koymuştu. Sözgelimi o röportajda anadilde eğitim konusunun bir insan hakkı olduğunu ve siyasi pazarlık mevzuu yapılamayacağını kesin bir dille ifade etmişti. </p>
			<p class="a_Paragraf">Zaten Hizmet gönüllülerinin açmış olduğu okullar, Irak Kürdistanı’nda 20 yıldır Kürtçe eğitim yapmaktaydı. Türkiye’nin ilk yasal özel Kürtçe televizyonu da yine Hizmet’e gönül vermiş müteşebbisler tarafından açılmıştı. Gazeteciler ve Yazarlar Vakfı, Kürt sorunu ile ilgili pek çok toplantı yapmış; bunların bazılarını da Diyarbakır ve Erbil şehirlerinde gerçekleştirmişti.</p>
			<p class="a_Paragraf">Bunca gerçeğe rağmen sürecin sağlıklı yürütülmesine yönelik bir-iki samimi tavsiye ve ikaz, çözüm karşıtlığı olarak gösterilmeli ve KCK davalarının faturası Hizmet Hareketi’ne kesilmeliydi ki uydurulan bahanelere bir yenisi eklenmiş olsun. </p>
			<p class="Baslik_2" id="_idParaDest-100">MİT Krizi</p>
			<p class="__Paragraf"><span class="bold_E _idGenCharOverride-2">Çözüm süreciyle ilgili iddia korkutucu olmadı ve halk nezdinde kabul görmedi mi? Önemli değil, sıradaki bahane hazır: Hizmet 7 Şubat’ta Başbakan’ı tutuklayacaktı!</span></p>
			<p class="a_Paragraf">Hiçbir akl-ı selim ve vicdan sahibinin asla kabul edemeyeceği bu büyük bühtanı bile dile doladılar. Tabii ki bu iftirayı atanlar, Başbakan’ı tutuklamakla Hizmet Hareketi’nin ne elde edeceğini hiç açıklayamadılar. Hele sadece 9 ay öncesindeki seçimlerde yeni anayasa umuduyla cansiperane çalışan insanların neden bir anda komplocu olduklarının makul, mantıklı ve ikna edici bir cevabını veremediler.</p>
			<p class="a_Paragraf">Hizmet’e yakın medya ve sivil toplum örgütleri, ülkedeki her türlü demokratikleşme çabasını ve derin yapıların ortaya çıkarılıp tasfiye edilmesini desteklemişti. Ergenekon soruşturması ve davalarını yine daha özgür ve demokrat bir ülke olabilme açısından önemli bulmuştu. KCK bağlantılı MİT soruşturmasını da bu vetireyle irtibatlı görerek önemsemişti fakat sırf bu ehemmiyet veriş ve yapılan takibatı ümitle tasvip/takip ediş sebebiyle operasyonların Hizmet’e mal edilmesi katiyen yanlış ve Başbakan’a karşı bir komplo iddiası bütünüyle kara çalmaydı. </p>
			<p class="a_Paragraf">Zaten hukuktan azıcık haberdar olan herkes de biliyordu ki herhangi bir savcı bir yana, Yargıtay başsavcısının bile başbakana ve bakanlara dava açma yetkisi yoktu. Evet, “Başbakan tutuklanacaktı.” iddiası saçma bir iftiraydı ama kimin umurunda; muktedirlere bahane lazımdı.</p>
			<p class="Baslik_2" id="_idParaDest-101">Başbakan’ın Odasındaki Böcek </p>
			<p class="__Paragraf"><span class="bold_E _idGenCharOverride-2">MİT Krizi de mi ellerinde kaldı? Ne gam, gelsin sonraki bühtan: Başbakan’ın odasına böceği Hizmet’e yakın çevreler koydu!</span></p>
			<p class="a_Paragraf">Başbakan’ın ofisine konan “böcek” vakası müfteriler için yeni bir umuttu. İddia edilen hadisenin üzerinden tam üç sene geçmişti ama nasıl olduysa bir anda bütün nazarlar yeniden ona çevrilmişti. Her gün öyle hayalî senaryolar yazılıyordu ki herhâlde kameraya alınsa, onlarca sinema filmi ortaya çıkardı. </p>
			<p class="a_Paragraf">Camia adına konuşanlar, şayet sahiden illegal dinleme gibi bir suç işlenmişse, sorumluların bir an evvel bulunup ortaya çıkarılması gerektiğini; konunun bütün yönlerinin aydınlatılması ve tertipçilerine hak ettikleri cezanın verilmesi lazım geldiğini ve bunun hükûmet ile yargının sorumluluğunda olduğunu ifade ettiler. Üzerinden uzun bir süre geçmesine rağmen bu hadisenin açıklığa kavuşturulamamış olmasını yadırgadıklarını ve Hizmet’i töhmet altında bırakmaya matuf algı oluşturma çabalarını kınadıklarını belirttiler.</p>
			<p class="a_Paragraf">Sonunda yazılıp çizilenlerin mizansenden ibaret olduğu anlaşıldı. Ortaya hiçbir geçerli vesika konulamadı. Dahası Dönemin TÜBİTAK Başkan Yardımcısı Hasan Palaz, bulunan böcekle ilgili raporda tahrifat yapması için baskı gördüğünü ve sahte delil üretmeye boyun eğmediği için görevinden alındığını açıkladı. Haysiyetli bir bürokratın cesaret ve dürüstlüğüyle, çirkin komplo altüst oldu ama o böcekle de nice mideler bulandırıldı.</p>
			<p class="Baslik_2" id="_idParaDest-102">…ve Dershaneler</p>
			<p class="__Paragraf">Bu iddia ve isnatlar sadece bir başlangıçtı. Kurt adamlar avlarını pençeleri arasına almadan vazgeçmeyecekler, sürekli bahane üretmeyi sürdüreceklerdi. Bugün “Turancı” diyeceklerdi, yarın “Vatikancı”; önce laik sistemi yıkarak <span class="italik_E">şeriat</span> düzenini kurmak isteyen radikal bir grup gibi göstereceklerdi, hemen ertesinde Amerika için çalışan işbirlikçiler; yer yer Mossad ajanı yapacaklardı, zaman zaman GİB (Suudi Arabistan İstihbaratı) elemanı. Birinin gerçek olması diğerini imkânsız kılan böyle onlarca bühtanı peşi peşine sıralayacaklardı. </p>
			<p class="a_Paragraf">Bürokrat fişlemeleri ve kıyımları son süratle devam ediyordu. Hizmet’i terör örgütü ve çete kapsamına sokma garazı da o günlerde yeniden depreşmişti. </p>
			<p class="a_Paragraf">Birilerine göre Hizmet’in büyümesi mutlaka önlenmeli ve Cemaat’e haddi bildirilmeliydi. Öğrenci akışının engellenmesi bu konuda etkin bir adım olabilirdi. O hâlde yeni hedef, okuma salonlarının, sınavlara hazırlama kurslarının ve üniversiteye hazırlık dershanelerinin kapılarına kilit vurulmasıydı. </p>
			<p class="a_Paragraf">Dört bir koldan saldırı emri verilmişti adeta. Ortalık toz dumandı. Sanki sesi en çok çıkan haklıymış gibi, herkes tiz perdeden konuşuyor; insanlar birbirlerine laf yetiştirmeye çabalıyorlardı. Gündemin birinci maddesi yirmi dört saatte belki üç-beş defa değişiyor; sürekli yeni bir olay gelip meclislerin başköşesine kuruluyordu. Hâliyle, bu hadiseler zinciri hızla akarken, Hizmet gönüllüleri Hocaefendi’nin yorumlarını, takip edilmesi gereken yol haritasını ve bir kısım vakaların perde arkasını merak ediyorlardı.</p>
			<p class="a_Paragraf">Muhterem Hocamızın uzun bir süre sohbet de etmediği bu dönemde hem husumet oklarının bir kısmını göğüslemek hem de Pennsylvania atmosferini kırık dökük de olsa aksettirmek için ne yapabileceğimi düşünürken, o zamana kadar sadece uzaktan seyrettiğim sosyal medya göz kırpıverdi. </p>
			<p class="a_Paragraf">Bazen bir cümlecikle, kimi zaman bir paragrafla, ara sıra da bir makalecikle günlük notlarımı aktarmaya başladım. Kısa mesajları Twitter üzerinden, kısmen uzun iletilerimi Herkul sitesinde yayınladım. </p>
			<p class="a_Paragraf">Vakıaların seyrini, olanlar karşısındaki duruşumuzu ve genel çizgimizi yansıtacağı kanaatiyle, o dönemde neşrettiğim yazı ve mesajların bir kısmını yer yer bu kitapçığa da almanın isabetli olacağını zannediyorum. Böylece hem tarihe küçük bir not düşmüş hem de sonraki zamanlar için de geçerli çok önemli bazı hakikatleri kayıt altına almış olmayı umuyorum.</p>
		</div>
	</body>
</html>