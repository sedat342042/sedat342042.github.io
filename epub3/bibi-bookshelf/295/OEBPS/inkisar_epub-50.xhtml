<html xmlns="http://www.w3.org/1999/xhtml">
	<head>
		<title>inkisar_epub-50</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-146">Yolsuzluk ve Muhâvele</p>
			<p class="ilk_harf_E"><span class="_idGenDropcap-2">Y</span>olsuzluk soruşturmasının başlaması ve fezlekelerin ortaya saçılması üzerine adeta devlet fili, millet zücaciye dükkânına girdi. Esirmiş bir canavarın pençeleriyle sağa sola fırlayan eşya gibi, kovuşturmada vazife gören emniyet ve adliye memurları hükûmetin üst üste darbeleriyle dört bir yana dağılıverdi.</p>
			<p class="a_Paragraf">Muktedirler, operasyonun hükûmete darbe teşebbüsü olduğunu ve arkasında Camia’nın bulunduğunu iddia ederek Hizmet gönüllülerine karşı saldırıya geçtiler. Duygu, düşünce ve beyanları kapkara adamlar, dillerinden dökülen gayız ve nefret ifadeleriyle gazete, dergi, internet sayfaları ve televizyon ekranlarına zift pompaladılar. </p>
			<p class="Baslik_2" id="_idParaDest-147">Haramîliği Allah Biliyor</p>
			<p class="__Paragraf">Muhterem Hocaefendi, o bir haftalık süre zarfında iki defa sohbet etti; suçlamalara ve hakaretlere de imada bulunarak gündemi değerlendirdi.</p>
			<p class="a_Paragraf">Hiddet, şiddet ve huşunetle hiçbir problemin çözülemeyeceğini, bunların muvakkat birer cinnet olduğunu; mecnunların insanları tedavi edemeyeceklerini; dertlerimizin devasının şefkat, re’fet ve mülayemette bulunabileceğini anlattı. Kim nasıl davranırsa davransın, başkalarının muamelesi, dünya görüşü, hayat felsefesi ve konumu ne şekilde olursa olsun, mü’minlere Kur’ânî ölçülere bağlı kalmak, Sahih Sünnet çizgisinde hareket etmek ve Raşid Halifelerin yolundan ayrılmamak düştüğünü bir kere daha vurguladı. “<span class="italik_E">Yakışıksız, münasebetsiz şeylere aynıyla mukabelede bulunmamalıdır. Mü’mine ‘alçak’ dememelidir. Bir gün Allah (celle celaluhu) böyle diyeni, gerçekten alçaltır da tarihe öyle alçalmış olarak kaydedilir. Gelecek nesiller de onu alçalmış bir insan olarak yâd ederler.</span>” dedi.</p>
			<p class="a_Paragraf">Suçluluk psikolojisiyle hareket edildiğini, kırk harâmîliğin gizlenmek istendiğini, gündem değiştirme gayesi güdüldüğünü ve halkın dikkat nazarını başkalarının üzerine çevirmek suretiyle mesâvîden sıyrılmaya çalışıldığını fakat bunların dinin temel disiplinlerine karşı diyalektik ve demagoji sayılacağını, günahı ikileştirmeden başka işe yaramayacağını, aynı zamanda toplum moleküllerinin birbirinden kopup uzaklaşmasına sebep olacağını belirtti.</p>
			<p class="a_Paragraf">“<span class="italik_E">Önemli olan arınmadır. İçindeki o pislikleri atarak, ‘Ak idim, ak olmaya çalışıyorum, inşaallah hep ak kalacağım!’ mülahazasına bağlı daha farklı stratejilerle, daha insancıl tavır ve davranışlarla, daha şefkatli bir muameleyle temizlenmektir. Başkalarını boy hedefi göstermek, bir kısım karanlık kalemlerle onları karalamak ve böylece biraz teselli olmak, bu dünyada bir işe yarasa da öbür tarafta hiçbir fayda sağlamaz. Çünkü mesâvîyi Allah biliyor, harâmîliği Allah biliyor, hırsızlığı Allah biliyor, rüşveti Allah biliyor. Öbür tarafta, tek arpadan hesap sorma esprisine bağlı olarak, hepsinin hesabını teker teker Allah sorar.</span>”<span class="italik_E"> </span>diyen Hocaefendi, “çete, örgüt ve in” hakaretleri karşısındaki üzüntüsünü de dile getirdi ve sözlerini şöyle sürdürdü:</p>
			<p class="a_Paragraf">“<span class="italik_E">Kimin ‘in’de olduğunu Allah görüyor. Hazreti Ruh-u Seyyidu’l-Enâm ve Mele-i A’lânın sakinleri de şahittir. Müslümana ‘çete’, ‘şebeke’, ‘eşkıya’ deme ve onları inlere sığınmış goriller, maymunlar gibi görme, partallaşmış düşüncelerin sözlere, ifadelere aksedişinden başka bir şey değildir ve bunlarla hiçbir eğri düzeltilemez. İnsanlığın beklediği o hakikatler hiçbir zaman bunlar sayesinde kazanılamaz. Emekler durur insanlık ve sürekli hayallerinin yıkılmasıyla bir kere daha asâ gibi bükülür, iki büklüm olur. Bir kere daha inler, bir kere daha inkisâr yaşar. Bir kere daha ateş böceklerini Sirüs yıldızı gibi alkışlamış olmanın aldanmışlığı içinde hicap duyar, başını önüne eğer, ‘Affet beni Allahım!’ der.</span>”</p>
			<p class="a_Paragraf">Hocamız, “<span class="italik_E">Girmeden tefrika bir millete düşman giremez / Toplu vurdukça yürekler, onu top sindiremez.</span>” (M. Akif) beytini hatırlatarak, millet ruhunda vahdeti temin etmek, vifak ve ittifak yollarını araştırmak gerektiğini; mâşerî vicdanın mülevves kabul ettiği bazı durumlar olmuşsa, onu bunu tecrim edip kendini temize çıkarmaya çalışma yerine, kursak ve kolonlardaki kirleri atmak suretiyle aklanmak lazım geldiğini ifade etti.</p>
			<p class="Baslik_2" id="_idParaDest-148">Yeminleşelim mi?</p>
			<p class="__Paragraf">Hocaefendi’nin merakla beklenen değerlendirmeleri arasında çok önemli hususlar vardı fakat özellikle bir paragraf, diğer müthiş cümleleri gölgede bırakmıştı. Bütün Türkiye hıçkırık ve gözyaşları arasında seslendirilen yakarışa kilitlenmiş; herkes, sebeplerin tükendiğini düşünen bir insanın, hâlini Allah’a arz edişini, muhataplarını insafa davetini ve yargısız infaz yapanları “muhâvele”ye çağırışını hüzünle izlemişti.</p>
			<p class="a_Paragraf">Muhterem Hocamız, o sohbetten evvel birkaç kere, mübâhele ve mülâane ayetlerini hatırlatmıştı. Ardı arkası kesilmeyen itham ve iftiralar karşısında, bazen “<span class="italik_E">Allah’ı bütün dünyaya anlatarak O’nun rızasını kazanma dışında bir gaye ve hedefim yoktur; ulvî hedeflere ancak meşru yollarla gidileceğinden illegal bir hareketim de katiyen söz konusu değildir!</span>” diye yemin etmek ve suç isnadından vazgeçmeyen muhataplarına da yemin teklifinde bulunmak istediğini söylemişti. Çünkü mesnetsiz ve delilsiz bir sürü iddia öne sürülüyor; bunlar ispat edilemediği gibi aklî-mantıkî tashih ve izahlara da asla kulak verilmiyordu.</p>
			<p class="a_Paragraf">Neydi mübâhele, ne demekti mülâane?</p>
			<p class="a_Paragraf">Bilindiği üzere, Âl-i İmran Suresi’nin 61. ayet-i kerimesine “mübâhele ayeti” denir. Bu ilahi beyan mealen şöyledir: </p>
			<p class="a_Paragraf">“<span class="italik_E">Artık sana bu ilim geldikten sonra kim seninle Hazreti Îsâ hakkında tartışmaya girerse, de ki: Haydi gelin oğullarımızı ve oğullarınızı, hanımlarımızı ve hanımlarınızı ve bizzat kendimizi ve kendinizi çağırıp, sonra da gönülden Allah’a yalvaralım da bu konuda kim yalancı ise Allah’ın lânetinin onların üzerine inmesini dileyelim.</span>” </p>
			<p class="a_Paragraf">Bu Hak kelamı zaviyesinden “mübâhele” birbirinin sözlerini doğru kabul etmeyen iki tarafın “hangisi yalancı ise Allah’ın ona lânet etmesini gönülden istemeleri” şeklindeki yeminleşme demektir.</p>
			<p class="a_Paragraf">Hicri 9. yılda Necran Hristiyanlarını temsil eden 70 kişilik heyet, başlarındaki liderleriyle beraber Medine’ye gelip Resûl-ü Ekrem Efendimiz’le kıyasıya tartışmış, hakikati kabule bir türlü yanaşmamış ve İnsanlığın İftihar Tablosunu’nu yalanlamışlardı. Bunun üzerine bu ayet nazil olunca, Hazreti Peygamber <span class="_aleyhisselam-_E _idGenCharOverride-1">(sallallahu aleyhi ve sellem)</span> ilahi emir gereği mübâheleyi teklif etmişti. </p>
			<p class="a_Paragraf">Necranlılar, hemen karar vermemiş, düşünmek için mühlet istemişlerdi. Bunu kendileri için tehlikeli bulup kabul etmediklerini bildirmek üzere Efendimiz’in yanına geldiklerinde bakmışlardı ki O <span class="_aleyhisselam-_E _idGenCharOverride-1">(aleyhissalatü vesselam)</span>, Hazreti Hüseyin’i kucağına almış, Hazreti Hasan’ın elinden tutmuş, Fatıma annemiz ile Hazreti Ali’yi arkasına katarak “<span class="italik_E">Ben dua edince siz de ‘âmin’ dersiniz.</span>”<span class="italik_E"> </span>diyor. Heyecana kapılan heyet başkanı, hemen mübâheleyi istemediklerini bildirmiş, vatandaşlık vergisi vererek İslâm hâkimiyeti altında yaşamayı benimsediklerini söylemişti. Peygamber Efendimiz de onlara, kendilerine tanınan hakları ve yükümlülükleri bildiren bir emannâme vermişti. </p>
			<p class="Baslik_2" id="_idParaDest-149">Bir Çözüm Yolu Olarak Mülâane </p>
			<p class="__Paragraf">Mülâane’ye gelince, o da karşılıklı lanetleşmek suretiyle yeminleşmek demektir. Bu kelime, uzaklaştırmak, kovmak, rahmetten mahrum bırakmak ve birbirine lânet etmek manalarına gelen “liân” yerine de kullanılmaktadır. Liân ya da mülâane, İslâm Hukuku’nda, karısını zina yapmakla suçlayan erkeğin, bunu dört şahitle ispatlayamadığı ve kadının da suçu inkâr ettiği takdirde, ikisinin hâkim önünde hususi bir şekilde ve karşılıklı olarak yemin etmelerine denir. </p>
			<p class="a_Paragraf">Bu yeminleşme, Kur’ân-ı Kerim’de şu şekilde anlatılmaktadır: “<span class="italik_E">Eşlerini zina etmekle suçlayıp da buna kendileri dışında şahit bulamayan kocalar, doğru söylediklerine dair ayrı ayrı dört kere Allah adına yemin vererek şahitlik ederler; beşinci kere ise, yalancı olması hâlinde, Allah’ın lânetinin muhakkak kendi üzerine gelmesini kabul ettiklerini söylerler. Hanımın da bu suçlamasında kocasının yalancı olduğuna dair ayrı ayrı dört kere Allah adına yemin ve şahitlik etmesi, beşincide ise kocası doğru söylemişse, Allah’ın gazabının kendi üzerine çökmesini kabul ettiğini belirtmesi, kendisinden cezayı kaldırır.</span>” <span class="_aleyhisselam-_E _idGenCharOverride-1">(Nur, 24/6-9)</span></p>
			<p class="a_Paragraf">Necranlılar’ın -hâşâ- Allah’a oğul isnat etmelerinde de erkeğin eşini zina ile suçlamasında da bir iftira söz konusudur. Müddei, iddiasını ispat edemediği gibi, davalının sözüne de bir türlü inanmamaktadır. Tarafların anlaşamamaları durumunda çok kötü hadiselerin olması kuvvetle muhtemeldir. İşte bu türlü hallerde, topluluklar arasındaki ihtilafın ta savaşa kadar varıp uzanacak fena sonuçlar vermemesi, aile içindeki anlaşmazlıkların da büyük kavgalara hatta cinayetlere yol açmaması için İslâm dini mübâhele ve mülâane usullerini meşru kılmıştır. </p>
			<p class="a_Paragraf">Hocaefendi bu iki meseleye birkaç defa temas etmiş, bununla alâkalı bir de hatıra anlatmıştı. Aklımda kaldığına göre dünya itibarıyla büyük bir adam dünden bugüne tekrarlanan iftiralara iştirak edince, ona gidip “Madem delil getiremiyorsun, bana da inanmıyorsun; var mısın, ‘Kim yalancıysa, Allah’ın laneti onun üzerine olsun!’ diye dua edelim.” demiş. Adam irkilmiş, beti benzi atmış; hem öyle dua etmeye yanaşmamış hem de bir daha o iftiraları ağzına almamış.</p>
			<p class="Baslik_2" id="_idParaDest-150">Muhâvele Daveti</p>
			<p class="__Paragraf">Muhterem Hocamız, günümüzdeki o inançsız adam ve Asr-ı Saadet’teki Hristiyan Necranlılar insafa geldiklerine göre müslümanların haydi haydi insaf edeceklerini düşünüyor; “Bari bu yola mı başvursak?” diye aklından geçtiğini yer yer dile getiriyordu. Şu kadar var ki dinî ıstılahta bu muamelenin adı “mübâhele” ve “mülâane” olsa da, müslümanlara karşı, içinde lanet manası geçen bir kelimeyi kullanmak istemiyordu. Onların yerine, talep etme, dileme, birbirini Allah’a havale etme ve aralarındaki davanın hükmünü Cenâb-ı Hakk’a ısmarlama manalarına gelen “muhâvele” sözcüğünü tercih ediyordu.</p>
			<p class="a_Paragraf">Hocaefendi, belki de bu mülahazaların sevk etmesiyle, sohbetinin sonunda ellerini açtı, bütün samimiyetiyle dua etti. Salondakiler önce bir şaşkınlık yaşadılar; daha sonra yüksek sesle “âmin” diyerek ve gözyaşı dökerek yapılan duaya katıldılar. </p>
			<p class="a_Paragraf">Evet, o ciğerleri kavuran yakarış bir iç dökme, bir arz-ı hâl, bir doğruluk yemini, bir insaf çağrısı ve musır müfteriler için bir muhâvele davetiydi. </p>
			<p class="a_Paragraf">Ne üzücüdür ki o çok hâlis sözler ve samimiyetin delili görüntüler, hemen kesilip biçildi ve çarpıtıldı. Hocaefendi’nin kollarını kaldırmış ağlayarak dua eden görüntüsü, televizyonlarda yüzlerce kez peşi peşine gösterildi, gazetelere boy boy basıldı ve sadece bir kısmı haberleştirilip “AKP’li müslümanlara beddua ediyor!” şeklinde yansıtıldı. Kara ruhlu, kara düşünceli, kara vicdanlı, kara kalemli, kapkara bir güruh internette, gazetelerde ve televizyonlarda meseleyi olduğundan çok farklı gösterme hıyanetini irtikâb etti. </p>
			<p class="a_Paragraf">Muhterem Hocamızın insaf çağrısına ve muhâvele teklifine cevab-ı sevab verilmedi ve “âmin” denilemedi. Hayrettir ki işin aslı onlarca defa izah edildiği ve sohbetin orijinali sitede mevcut olduğu hâlde, dillerine doladıkları “beddua” lafını seçim malzemesi yaptı; aynı çarpıtmayı meydan meydan tekrarladılar.</p>
			<p class="a_Paragraf">Hâsılı, ne muhâveleye evet denildi ne de lânetlik işlerden vazgeçildi. Girdili çıktılı aktarmalarla hakikati gizleme dalaletini sürdürdüler. Açıklamaları dinlemedi ve hakikatleri duymazdan geldiler. 28 Şubatçıların montajlayıp yaydığı önü arkası kesilmiş sözlere yenilerini ekleyip servis ettiler. Zira haramîliği örtbas için onlara gürültü lazımdı.</p>
		</div>
	</body>
</html>