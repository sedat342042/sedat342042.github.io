<html xmlns="http://www.w3.org/1999/xhtml">
	<head>
		<title>inkisar_epub-60</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-193">Felaket Zamanı, Hâcet Namazı ve <br/>Kunut Duası</p>
			<p class="Tarihler_E">3 Mart 2014</p>
			<p class="ilk_harf_E"><span class="_idGenDropcap-2">D</span>eğerli dostlar</p>
			<p class="__Paragraf">Öyle zor günler yaşıyor ve öyle zulümlere tanık oluyoruz ki Rabbimizin dergâhına yönelmekten başka çare bulamıyoruz.</p>
			<p class="a_Paragraf">Teheccüd, Duhâ ve Evvâbîn namazlarını bile Hâcet niyazına dönüştürdük; hep duadayız.</p>
			<p class="a_Paragraf">Fethullah Gülen Hocaefendi, şahsî küçük ihtiyaçlarda bile hemen hâcet namazına yönelen mü’minlerin, İslâm âleminin başındaki bunca musibet karşısında, ızdırapla inim inim inlemeleri ve kendilerinden ziyade bütün inananların ve topyekûn insanların ihtiyaçlarını Cenâb-ı Hak’tan dilemeleri gerektiğini belirtmişti. Onun bu tavsiyeleri neticesinde, uzun zamandan beri hâcet namazına daha bir ehemmiyet veriyorduk.</p>
			<p class="Baslik_2" id="_idParaDest-194">Kunut Duası</p>
			<p class="__Paragraf">Muhterem Hocamız, son günlerde hâzır zamanı tam bir felaket asrı olarak niteliyor ve hâcet namazını ısrarla nazara verdiği gibi, artık sabah ve akşam namazlarında kunut duası da okuyor.</p>
			<p class="a_Paragraf">Bildiğiniz üzere, “kunut” Allah karşısında boyun eğme, haddini bilip iki büklüm olma, acz u fakr içinde ona yönelme ve tevazuyla hâlini arz etme gibi manalara geliyor; vitir ve sabah namazlarında ayakta yapılan bu muhtevadaki duaya da genel olarak “kunut” adı veriliyor. </p>
			<p class="a_Paragraf">Resûl-ü Ekrem Efendimiz’in değişik zamanlarda ve namazlarda farklı farklı kunut duaları okuduğuna dair hadisler vardır. İmam Şafiî ve İmam Mâlik’e göre kunut duası, sabah namazının farzında son rükû ile secde arasında kıyam hâlinde okunur. Fakat Ebu Hanîfe hazretleri, kunut duasının farz namazlarda geçici bir süre için okunduğu ve daha sonra nesholunduğu kanaatindedir. Hazret, vitirden başka namazlarda kunut okunmayacağına kâildir ancak bir fitne, belâ ve musibet vuku bulduğu zamanlarda sabah namazının farzında da kunut okunabileceğini belirtmektedir. </p>
			<p class="a_Paragraf">Hocaefendi, çok eskiden beri kunut okur; Resûl-ü Ekrem Efendimiz’in nâzileler (şiddetli belalar) esnasında böyle yaptığını söylermiş. Cezayir, Afganistan, Mısır, Irak, Bosna, Filistin ve Arakan gibi ülkelerin hangisinde bir felaket yaşanıyorsa, kendi hattıyla yazdığı duaya oranın ismini de hususiyle kaydeder; talebelerine verip onların da okumalarını ister ve namazdaki kunutunda da orası için niyetlenerek ferec ve mahreç dilermiş. </p>
			<p class="a_Paragraf">Birkaç aydan beri yine aynı şekilde davranan muhterem Hocamız, içinde bulunduğumuz hâlle ilgili olması açısından, kunut duası ile alâkalı şöyle bir hatırasını anlatır:</p>
			<p class="a_Paragraf">“Bir gün merhum Osman Demirci Hoca’nın da aralarında bulunduğu bazı dostlarımızı misafir etmiştik. Fakir, o dönemde hiç aksatmadığım için sabah namazında yine kunut okumuştum. İçlerinden birisi, ‘Siz Hanefîsiniz, niçin öyle yaptınız ki?’ diye sorunca, ‘Malumunuz, Hanefi mezhebince belâ ve musîbet zamanında kunut okunur.’ cevabını verdim. Misafirimiz biraz durakladı, şaşkın şaşkın etrafına bakındı, hâl ve hareketleriyle ‘Hangi felaket?’ der gibi yaptı. O sırada rahmetlik Osman Hoca hüzünlü bir sedayla gürledi, ‘Din-i mübînin günümüzdeki gibi ayaklar altında bulunmasından ve müslümanların mevcut zulümlere maruz kalmalarından daha büyük bir felaket mi olur? Vallahi, bugün ümmet-i Muhammed koca koca musibetler altındadır!’ dedi.”</p>
			<p class="a_Paragraf">Evet, günümüzde yeryüzünün çoğu bölgelerinde İslâm ve inananlar pek ciddi belalarla karşı karşıyadır; ülkemizde ise Hizmet gönüllüleri bir linç kampanyasına maruzdur. Böyle bir dönemde gecenin koylarında kalkıp ihtiyaç lisanıyla tazarruda bulunmak, her fırsatta hâcet namazı kılarak Allah’tan kurtuluş dilemek ve kunut duası gibi yakarışlarla O’na yönelmek her mü’minin boynunun borcudur. </p>
			<p class="a_Paragraf">Vitir namazlarında okuduğumuz kunut duaları zaten malum. Şimdilerde, akşam ve sabah namazlarının farzlarını kılarken, son rek’atta rükûdan doğrulup secdeye gitmeden önce şu duayı yapıyoruz:</p>
			<p class="arabic_ortali_E" dir="rtl" xml:lang="ar-SA">اَللّٰهُمَّ اهْدِنَا فِيمَنْ هَدَيـْـتَ، وَعَافِنَا فِيمَنْ عَافَيْتَ، وَتَولَّنَا فِيمَنْ تَوَلَّيْتَ، وَبَارِكْ لَنَا فِـيـمـَا أَعْطَيْتَ، وَقِـنـَا شَـرَّ مَا قَضَيْتَ، فـَإِنَّـكَ تَـقْضِي وَلاَ يُقْضَى عَلَيْـكَ، وَإِنَّهُ لاَ يَذِلُّ مَنْ وَالَيْتَ وَلاَ يَـعِـزُّ مَـنْ عَـادَيْـتَ، وَلَكَ الْحَمْدُ عَلَى مَا قَضَيْتَ، تَـبَارَكْتَ اللّٰهُمَّ رَبَّـنَـا وَتَعَالَـيْتَ، نَسْتَغْفِرُكَ وَنَتُوبُ اِلَيْكَ، وَصَلَّى اللّٰهُ عَلَى سَيِّدِنَا مُحَمَّدٍ وَعَلَى اَلِهِ وَصَحْبِهِ وَسَلَّمَ</p>
			<p class="a_Paragraf">“<span class="italik_E">Allah’ım! Hakkı hak, bâtılı da bâtıl olarak görüp doğru yola girmeyi nasip buyurarak bizi hidâyete eriştirdiklerinden eyle. Afiyete mazhar kıldıkların arasında bize de afiyet bahşeyle. Bizi de dost edindiklerinin arasına kat. Bize lütfettiğin nimetleri bereketli kıl. Olmasını takdir buyurduğun hadiselerin şerrinden bizi koru. Şüphesiz Sen hükmedersin ve kimse Senin hükmüne karşı gelemez, hükmünün üzerine hüküm olmaz. Senin dost edindiğin talihliler asla zillete düşmez; düşman olduğun kimseler de asla izzete eremez. Verdiğin hükümlere karşı hamd sadece Sana’dır. Rabbimiz, Sen çok mukaddes ve çok yücesin. İstiğfarla Sen’den bağışlanma diler ve Sana tevbe ederiz. Sen Efendimiz Hazreti Muhammed’e, ehline ve ashabına salat ü selam ettiğin gibi, biz de onları selam ve dualarla yâd ederiz. Onlar hürmetine dualarımızı kabul buyur Rabbimiz!</span>”</p>
			<p class="Baslik_2" id="_idParaDest-195">Söz Sultanı’nın İfadeleriyle Arz-ı Hâl</p>
			<p class="__Paragraf">İçinde bulunduğumuz bu bulanık atmosferde sabah-akşam kunut okuma, nafile namazları “hâcet” olarak eda etme ve her fırsatta Cevşen, el-Kulûbü’d-Dâria, Bir Kırık Dilekçe, Salât-ı Tefriciye paylaşma haricinde, Resûl-ü Ekrem Efendimiz’in aşağıdaki ifadeleriyle Allah’a teveccühte bulunma da çok önemlidir.</p>
			<p class="a_Paragraf">Malumunuz, İnsanlığın İftihar Tablosu (aleyhi ekmelüttehâyâ) bilhassa Mekke döneminde çok büyük musîbetlerle karşı karşıya kalmıştır; kavmi tarafından yalanlanmış, işkencelere maruz bırakılmış, ölümle tehdit edilmiş ve hatta kendisine komplolar kurulmuştur. Diğer taraftan, kendisinin, ailesinin güzîde fertlerinin ve Ashâb-ı Kirâm’ın esaretten işkenceye, hastalıktan ölüme kadar pek çok imtihanına şahit olmuştur fakat Rehber-i Ekmel Efendimiz, hiçbir zaman kaderi tenkit manasına gelebilecek bir şikâyette bulunmamış; belki çok incindiği anlarda Mevlâ-yı Müteâl’e hâlini arz ederek O’nun rahmetine sığınmıştır. Ezcümle bir ümitle gittiği Tâif’ten taşlanarak kovulunca, o müsamahasız atmosferden sıyrılıp bir ağacın altına iltica eder etmez, vücudundan akan kana, yarılan başına ve yaralanan ayaklarına aldırmadan Cenâb-ı Hakk’a el açarak söylediği sözler hem pek hazîn hem de kulluk âdâbı adına çok ibretâmizdir:</p>
			<p class="arabic_ortali_E" dir="rtl" xml:lang="ar-SA">اَللّٰهُمَّ إلَيْكَ أَشْكُو ضَعْفَ قُوَّتِي، وَقِلَّةَ حِيلَتِي، وَهَوَانِي عَلَى النَّاسِ، يَا أَرْحَمَ الرَّاحِمِينَ، أَنْتَ رَبُّ الْمُسْتَضْعَفِينَ، وَأَنْتَ رَبِّي، إلَى مَنْ تَكِلُنِي؟ إلَى بَعِيدٍ يَتَجَهَّمُنِي أَمْ إلَى عَدُوٍّ مَلَّكْتَهُ أَمْرِي؟ إِنْ لَمْ يَكُنْ بِكَ عَلَيَّ غَضَبٌ فَلاَ أُبَالِي، وَلَكِنَّ عَافِيَتَكَ هِيَ أَوْسَعُ لِي. أَعُوذُ بِنُورِ وَجْهِكَ الَّذِي أَشْرَقَتْ لَهُ الظُّلُمَاتُ وَصَلُحَ عَلَيْهِ أَمْرُ الدُّنْيَا وَالْآخِرَةِ مِنْ أَنْ تُنْـزِلَ بِي غَضَبَكَ، أَوْ يَحِلَّ عَلَيَّ سَخَطُكَ. لَكَ الْعُتْبَى حَتَّى تَرْضَى وَلاَ حَوْلَ وَلاَ قُوَّةَ إِلاَّ بِكَ</p>
			<p class="a_Paragraf">“<span class="italik_E">Allah’ım! Güçsüzlüğümü, zaafımı ve insanlar nazarında hakir görülmemi Sana şikâyet ediyorum. Ya Erhamerrahimîn! Sen hor ve hakir görülen biçarelerin Rabbisin; benim de Rabbimsin. Beni kime bırakıyorsun? Kötü sözlü, kötü yüzlü, uzak kimselere mi yoksa işime müdahil düşmana mı? Eğer bana karşı gazabın yoksa Sen benden razıysan, çektiğim belâ ve mihnetlere hiç aldırmam. Üzerime çöken bu musîbet ve eziyet, şayet Senin gazabından ileri gelmiyorsa, buna gönülden tahammül ederim. Ancak afiyetin arzu edilecek şekilde daha ferah-feza ve daha geniştir. İlâhî, gazabına giriftar yahut hoşnutsuzluğuna duçar olmaktan, Senin o zulmetleri parıl parıl parlatan dünya ve ahiret işlerinin medâr-ı salâhı Nûr-u Vechine sığınırım; Sen razı olasıya kadar affını muntazırım! İlâhî, bütün havl ve kuvvet sadece Sen’dedir.</span>”</p>
			<p class="a_Paragraf">Bu duayı tavsiye etmedeki muradımız, kimseyi Tâiflilere benzetme ya da düşman yerine koyma değildir. Peygamber Efendimiz’in tevazu, mahviyet, kulluk edebine riayet ve kadere rıza ile seslendirdiği mezkûr niyaz, ezbere bilenlerin nafile namazlarda da okuyabilecekleri, çok kuşatıcı bir yakarıştır. Özellikle bu dönemde, yetersizlik ve çaresizliğimizin de ifadesi olarak, Cenâb-ı Hakk’ın inayet, vekâlet ve kilâetine sığınma maksadıyla sürekli tekrar etmemiz gereken bir münacaattır.</p>
			<p class="Links_E"><img alt="" class="_idGenPageitem-6" src="image/08.jpg"/></p>
		</div>
	</body>
</html>