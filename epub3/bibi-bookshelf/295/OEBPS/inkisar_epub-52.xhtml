<html xmlns="http://www.w3.org/1999/xhtml">
	<head>
		<title>inkisar_epub-52</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-162">Şimdi de Pazarlık Mektubu!</p>
			<p class="Tarihler_E">4 Ocak 2014</p>
			<p class="ilk_harf_E"><span class="_idGenDropcap-2">E</span>rdoğan ve has adamları Hizmet Hareketi’ne karşı her gün ağızlarına geleni söyleseler ve senelerdir lügatlere hapsedilmiş bütün hakaret cümlelerini milyonların önünde sayıp dökseler de kendi partililerini bile inandıramamışlardı. Onca gözdağı vermelerine ve kendileri gibi saldırıya geçmeyenleri bir kenara kaydettiklerini söylemelerine rağmen, parti tabanının belki de yüzde doksanı kavgaya (!) dâhil olmama taraftarı görünüyordu. Oligarşik yapının seçkinleri, bir yandan “Bazı arkadaşlarımız bizi yalnız bıraktı!” deyip sitemlerini dile getirirken, diğer taraftan tereddütte olanları saflarına çekebilmek için her yola başvuruyorlardı. Kendilerinin bir savaşta olduğuna inanıyor, mevcut şartlarda tüm hîle, ayak oyunu ve entrikayı caiz sayıyorlardı. Dolayısıyla her Allah’ın günü yeni birkaç iddia ortaya atıyor, “havuz medyası” aracılığıyla onları bangır bangır ilan ediyor ve algı yönetimi için gerekli gördükleri hiçbir çirkinlikten geri kalmıyorlardı.</p>
			<p class="a_Paragraf">Fethullah Gülen Hocaefendi, gün geçtikçe dozu artırılan nobranlık karşısında kendisi için sükûtu zaruri görmüştü; onca yalan ve iftira hayâsızca tekrar edilse de her sözünün çarpıtılıp aleyhte kullanıldığı bir ortamda hakka kulak tıkayan müfterilere cevap vermeyi tenezzül ve Hakk’a hürmetsizlik sayıyordu. Hizmet Hareketi için çok gerekli görülen açıklamalar sadece ilgilileri tarafından yapılıyor; saldırganlara mukabele etme yerine kanuni haklar çerçevesinde yasal işlemlerle meşgul olunuyordu. </p>
			<p class="a_Paragraf">Başta Gazeteciler ve Yazarlar Vakfı olmak üzere, Camia adına konuşanlar, hükûmetin elinde delil varsa, bir an önce yargıya teslim etmesi gerektiğini söylüyorlardı. Aksi hâlde, milyonlarca seveni ve gönüllüsü bulunan Hizmet’i soyut ve mesnetsiz ithamlarla karalamanın, “dış güçlerin maşası” ve “karanlık emelleri olan, elleri kırılası bir çete” şeklinde tasvir etmenin en hafif ifadeyle insafsızlık olduğunu dile getiriyorlardı. Askeri vesayetin en güçlü olduğu dönemde, aynı iddialarla suçlanan ve tam sekiz sene yargılanan Hocaefendi’nin, mahkûm edilmek için her yol denendiği hâlde, bu suçlamaların tamamından beraat ettiğini hatırlatıyor; buna rağmen, hâlihazırda 28 Şubatçıların yaptığının çok ötesinde bir zulümle karşı karşıya bulunduklarını belirtiyorlardı.</p>
			<p class="a_Paragraf">Gazete sayfalarının ve televizyon ekranlarının bühtan haberleriyle kapkara kesildiği böyle bir ortamda şimdi de bir mektup gündeme oturmuştu. Başbakan, Dolmabahçe’de bir kısım medya temsilcileri ve sivil toplum örgütleri ile yaptığı toplantıda Hocaefendi’nin bir mektubundan söz etmişti. Bazı gazeteciler de oldukça muğlak sözleri birtakım hatalı yorumlar eşliğinde hemen servise koymuş ve Hizmet’in “pazarlık” yapmak istediği şeklinde bir şayia yaymışlardı.</p>
			<p class="a_Paragraf">Gazeteciler ve Yazarlar Vakfı acilen yaptığı açıklamada Hocaefendi tarafından gönderilen mektubun Erdoğan’a hitaben yazılmadığını ve muhtevasında da hiçbir “pazarlık” söz konusu olmadığını duyurmuştu.</p>
			<p class="a_Paragraf">Yine aynı şey oluyordu; bir çarpıtma yapılmıştı ve “havuz medyası”na malzeme çıkmıştı; tek bir cümle üzerine olmadık senaryolar yazmaya başlamışlardı.</p>
			<p class="a_Paragraf">Haberi öğrenir öğrenmez büyük bir üzüntüyle, Hazreti Üstad’ın bir sözünden hareketle, “Bir dane-i hakikat bir harman yalanı yakar. Bakalım mektup ve hikâyesi ortaya konunca ‘pazarlık’ iftiracıları ne yapacaklar?” mesajını yazmıştım.</p>
			<p class="a_Paragraf">Belki en güzeli bir an önce mektubun aslını kamuoyuna arz etmekti fakat o, Cumhurbaşkanı’na özel yazılmış bir metindi. Çankaya’nın haberi ve izni olmadan neşretmek nezakete sığmayacağı gibi etik de değildi. </p>
			<p class="a_Paragraf">Birkaç saat reis-i cumhura ulaşmaya ve ondan müsaade almaya çalıştık. Sonunda pazarlık söylentisinin hızla yayılması ve Hizmet’in zan altında kalması gerekçesiyle mektubun muhtevasını yayınladık.</p>
		</div>
	</body>
</html>