<html xmlns="http://www.w3.org/1999/xhtml">
	<head>
		<title>inkisar_epub-62</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-197">İmtihan, Kimini Rezil Eder <br/>Kimini de Vezir</p>
			<p class="ilk_harf_E"><span class="_idGenDropcap-2">İ</span>mtihan, hem bir vesile-i izzet, hem de bir sebeb-i zillettir.  Allah Teâlâ, ilahî âdeti gereğince, insanları çeşit çeşit imtihanlara tâbi tutar. Böylece elmasın kömürden, altının taştan ayrılması gibi, imtihan potasında eritilmek suretiyle insanların da elmas ruhlularıyla kömür tabiatlıları tefrik edilir. İmtihan sırrını anlayarak dişini sıkıp sabredenler değer kazanır, azizleşir; en küçük sıkıntı karşısında pes edip yan çizenler kıymetten düşer, zelilleşir. Cenâb-ı Hak, imtihan etmese de kullarının keyfiyetini ve derecesini bilir; ne ki imtihan, insana kendi çapını gösterme ameliyesi ve beşer için çevresindeki kimselerin kalibresini anlama tecrübesidir.</p>
			<p class="a_Paragraf">Son yaşadığımız hadiselerin ve halen şahit olduğumuz olayların mutlaka pek çok hikmetleri vardır. Zaman müfessiri ve tefekkür merceği sayesinde bu hikmetler birer birer gün yüzüne çıkacak ve belirginleşecek; gönüller anbean itminanla dolup daha bir derinden “Allah’ım! Sen Hakîm’sin.” diyecektir.</p>
			<p class="a_Paragraf">Bununla beraber daha şimdiden zâhirdir ki imtihan, bize kendi zaaflarımızla beraber dostu düşmanı, riyakârı samimiyi, münafığı hâlis mü’mini, ödleği yiğidi göstermiş; akı karadan, hakkı batıldan, doğruyu yalandan ayırmamızı sağlamıştır.</p>
			<p class="Baslik_2" id="_idParaDest-198">Öylesi de var böylesi de!</p>
			<p class="__Paragraf">Artık çok açık ve net görüyoruz:</p>
			<p class="a_Paragraf">Bir tarafta, havaların azıcık kararmasıyla endişeye kapılıp cepheyi terk edenler; diğer yanda, “Seleflerimiz bu musibetlerin haberini vermişti; davaya imanım arttı. Bu can bu tende oldukça çizgimi değiştirmeyeceğim!” düşüncesiyle metafizik gerilime geçenler…</p>
			<p class="a_Paragraf">Bir tarafta senelerdir kendisini Hizmet’e taşıttığından onunla beraber düşme telaşı yaşayıp sıvışanlar; diğer yanda, “Hizmet yoksa, hayatın manası da yok!” mülahazasıyla onu daha bir heyecanla omuzlayıp taşıyanlar…</p>
			<p class="a_Paragraf">Bir tarafta, ihaleleri kaçırma derdine düşüp yirmi yıllık dostlarına küs muamelesi çekenler; diğer yanda “Ballar balını buldum, servetim yağma olsun!” şuuruyla yerinde dimdik durarak zirveleşenler…</p>
			<p class="a_Paragraf">Bir tarafta, “Peygamberin etrafındakilere infak etmeyin; ta ki dağılıp gitsinler.” diyen baş münafık Abdullah ibni Übeyy gibi himmetlerin önünü kesme gayretine girişenler; diğer yanda sadece bir tebessüme bütün varlığını feda edenler…</p>
			<p class="a_Paragraf">Bir tarafta, milletin bankasını batırma komplosuna ortak olup yaklaşık 300 milyon liralık mevduatı ansızın ve zararına bozduranlar, diğer yanda, “Aman hiçbir kurum garazlara kurban olmasın!” deyip elindeki üç beş lirayı yatırmak için sabahın ilk ışıklarıyla işlem sırasında yerini alanlar…</p>
			<p class="a_Paragraf">Bir tarafta, “Bunların gazetelerini almayın!” talimatlarını meydanlara taşıyıp “Tirajları hâlâ elli bine düşmedi mi?” diye her gün hınçla soranlar; diğer yanda, bir abone için sabahtan akşama dolaşıp “Doğruların ve hissiyatımın nâşiri, bir milyon sınırına demirledi!” sevinciyle şükür secdesi yapanlar... </p>
			<p class="a_Paragraf">Bir tarafta, bir üst konuma atlamak için itirafçı (daha doğrusu iftiracı) olmak isteyenler; diğer yanda sadakat ve hakperestlik gerektirdiğinde makamı elinin tersiyle itenler…</p>
			<p class="a_Paragraf">Bir tarafta, mazlumen sürülenlerden boşalacak yerleri kapma helecanıyla ellerini ovuşturanlar; diğer yanda, görev mahalli bir ayda dört defa değiştirildiği hâlde bunu dert etmeyen, her seferinde “Şükür, bir hicret sevabı daha aldık!” demesini bilenler…</p>
			<p class="a_Paragraf">Bir yanda, iki daireye, bir ikramiyeye tav olup davasını satanlar, belediye konferanslarında aldığı hakk-ı huzur dolarlarının kesilmesinden endişe edip dilsizleşenler; diğer yanda, teklif edilen transfer ücretini elinin tersiyle iten, hücum oklarına maruz kalacağını bile bile hakkı müdafaa eden garipler...</p>
			<p class="a_Paragraf">Bir tarafta “Yanlışlıkla bizi de içeri almasınlar!” tasasıyla güya yerini belli etmek için Hizmet erlerine ağız dolusu hakaret edenler; diğer yanda tutuklama listesinde isminin çıkmamasını kendi adına züll sayıp valizi hazır kapısının vurulmasını bekleyenler…</p>
			<p class="a_Paragraf">Bir tarafta, onca sene nifakla beslenip şimdi de keyif çatmak için “havuz”a koşan paragözler; diğer yanda, hiç mutadı olmadığı hâlde çalıştığı gazeteye varıp yayın toplantısına katılan, sebebi sorulunca da “Duydum ki, bazılarınızı tutuklayacaklarmış; yanınızda olmak ve gerekirse sizinle beraber tutuklanmak istedim!” diyen babayiğitler; </p>
			<p class="a_Paragraf">Bir tarafta, “Çocuklarınızı bunların okullarına göndermeyin!” höykürmesinden ürküp oğlunu kızını kapıp kaçıranlar; diğer yanda, “Yavrum, bu yoldan ayrılırsan sana sütümü helal etmem zira ahiretinin kurtuluşunu orada görüyorum!” deyip evladını Hizmet’e uğurlayanlar…</p>
			<p class="a_Paragraf">Bir tarafta “dünyaları kararır” korkusuyla eşini, oğlunu, kızını haftalık derslerden bile uzaklaştıranlar; diğer yanda, kopup gidenleri görünce “Meğer insan ne de kolay kayıyormuş!” hayretiyle ahiretini aydınlatacak beslenme kaynaklarına daha bir sarılanlar…</p>
			<p class="a_Paragraf">Bir tarafta “Yesinler birbirlerini!” istihzai gülüşleri atanlar, dahası kalkıp böyleleriyle el ele tutanlar; diğer yanda dostun düşmanla omuz omuza verdiğini görse de hiç sarsılmayıp Allah’a dayananlar…</p>
			<p class="a_Paragraf">Bir tarafta, “Bunlar nasıl olsa bitecek!” deyip kendini güvenli sahile atma tasasına boğulanlar; diğer yanda “Biteceksek beraber biteriz; değil mi ki ahiret var!” mülahazasıyla işe dört elle sarılanlar…</p>
			<p class="a_Paragraf">Bir tarafta hırsızı salıp polisin peşine düşen yolsuzlar; diğer yanda “Çok şükür haram lokma yemedim!” deyip zalim karşısında dik duran bahadırlar, “Oğlum, hiç canını sıkma, hırsızlar utansın!” sözleriyle yavrusunu medrese-yi Yusufiyeye uğurlayan analar…</p>
			<p class="a_Paragraf">Bir tarafta, sadece Hücumât-ı Sitte değil şeytanın belki altmış, belki altı yüz tuzağından birine takılıp yolda kalanlar, iradesine kement vuranlar, kazanma kuşağında kayıp yaşayanlar; diğer yanda “hubb-u cah, korku, tamah, ırkçılık, enaniyet ve tenperverlik” gibi şeytanî saldırılara karşı Kur’ân kalesine sığınanlar, nefsani gemlerden sıyrılanlar, zararın kaçınılmaz olduğu şartlarda bile zafer yudumlayanlar…</p>
			<p class="a_Paragraf">Hâsılı, bir tarafta, dünya devşirmeyi akıllılık zannedenler, diğer yanda dinlerinden ve ahiret yörüngeli hayatlarından dolayı kendisine “deli” denilenler.</p>
			<p class="a_Paragraf">Evet, imtihan, ortaya çıkardı bütün bunları; kimilerini insanlık semasına burç yaptı, kimilerini Lut Gölü’ne attı. Menfi ya da müspet ne veya kim varsa, gösterdi birer birer, gözlerimizi açtı.</p>
			<p class="a_Paragraf">Bilmek bazen acı verir. Öğrendikçe, yüreğimizde sızı duyduk derinden. Hele birazcık ilim ve irfanla meşgul olmuşların cahilane halleri, vurdu bizi can evimizden.  </p>
			<p class="Baslik_2" id="_idParaDest-199">Kâbil’in Torunları ve Muasır Bel’amlar</p>
			<p class="__Paragraf">Bir zamanlar Ali Şeriatî’nin Hacc kitabında okuyup üzerine denemeler yaptığım bir husus vardı. Kâbil için en kıymetli torunların Firavun, Karun ve Bel’am olduğunu söylüyordu o velud dimağ. </p>
			<p class="a_Paragraf">Malum Kâbil, Âdemoğullarının ilk yüzkarası… Öfke ve hasetin birinci kölesi... Kan dökücülerin öncüsü... Pek şefkatli ve munîs kardeşine kıyacak kadar gözü dönmüş bir cani... Kendisi kargaların üstatlığına muhtaç zavallı bir düşünce fakiri olsa da bütün mezar kazıcıların piri… </p>
			<p class="a_Paragraf">Tabii, o artık sadece bir şahıs değil, her devirde temsilcisi olan bir prototip. </p>
			<p class="a_Paragraf">Kâbil’in vârisleri dedelerine yakışır nesiller yetiştirmek için çocuklarını sürekli üç beşikte salladı: Siyaset, iktisat ve diyanet. Onları iktidar, servet ve inanç ninnilerinin nifak versiyonuyla uyuttu; zulüm, sömürü ve suiistimâl gıdalarının en hormonlularıyla büyüttü.</p>
			<p class="a_Paragraf">Hayır, gerçekten belli fertlerden bahsetmiyorum; bir anlayışı nazara vermek istiyorum.</p>
			<p class="a_Paragraf">Firavun despotizm ve baskının, Karun servete tapıcılık ve dünyaya düşkünlüğün, Bel’am da ilahi beyanı tahrif ve şeytanî yoruma kaçışın sembolüdür. Bunlar sömürge düzeninin üç sacayağıdır; Firavun, Karun, Bel’am; siyaset ve iktidar, iktisat ve servet, muharref diyanet ve iblisâne te’vil.</p>
			<p class="a_Paragraf">Hepsi birbirini destekler ve tamamlar. Karun’un soygunlarını Firavun yasallaştırır; Bel’am ise dinen meşrulaştırır. Kaba kuvvetiyle arka çıkan Firavun ve servetiyle destekleyen Karun, Bel’am’ın mabedine dünyalık taşır. </p>
			<p class="a_Paragraf">Tehlikelerini anlatmak için bunların her birine bir kitap yazılsa değer; ama o ehlinin işi. Burada sadece günümüzde mü’minleri “can evinden vuran” Bel’amlara işaret etmek istiyorum.</p>
			<p class="a_Paragraf">Bel’am’ın, Allah’ın dinini öğrenmiş, ilim ve irfandan nasiplenmiş, İsm-i Azam’ı bilen ve dualarına hemen icabet edilen bir kimse olduğu fakat daha sonra nefsine takılıp yolda kaldığı rivayet edilmektedir. </p>
			<p class="a_Paragraf">Bel’am, en az Firavun ya da Karun kadar tehlikeli ve hatta onlardan daha zararlıdır çünkü insanları kandırırken Allah’ın adını kullanmakta, arzularını gerçekleştirmek için dinin temellerini aşındırmaktadır. Bel’am, belki de gövdenin içindeki en iri kurttur.</p>
			<p class="a_Paragraf">Bel’am bir dünyazededir. Kendisine bahşedilen ilim nimetiyle yücelmek fırsatını yakalamışken hevâ ve hevese, şan u şöhrete ve mal ü menâle meyletmiş, dinden sıyrılıp çıkmış, alçaldıkça alçalmış, düşüşten bir türlü kurtulamamış ve insanlıktan da uzaklaşmıştır.</p>
			<p class="a_Paragraf">O zavallı, Hak beyanına ve Nebi anlayışına test ettirmediği indî yorumlarının kurbanı olmuştur.</p>
			<p class="a_Paragraf">Dün olduğu gibi bugün de batıla kayışın ve sorumluluktan kaçışın en güzîde vesilesi “ustaca yorum”dur. Nasıl olmasın ki! Hak sana haramilikten uzak kalmanı, dünya tutkusunu ve ten sevdasını kalbinden çıkarmanı, sadece yaşatmak için yaşamanı söylesin; nefsin ise sürekli “Al, tut, tat, yaşa, sakla, koru” deyip dursun. Bir tarafta fedakârlık, çile, ızdırap ve mücahede; diğer yanda rahat, lezzet, zevk ve eğlence ve ikisi arasında seçim yapması gereken bir beşer. </p>
			<p class="a_Paragraf">Nefse mağlup insana göre öyle bir yol tutmalı ki hem menfaat ve çıkarları korumalı hem de başkalarının suçlandığı şekilde hakkı inkârla, Allah’a isyanla, halka ihanetle ve sorumsuzlukla suçlanmamalı… Hem dünyadan kâm almalı hem de muzdariplerin gam yüküyle iki büklüm olarak tanınmalı… </p>
			<p class="a_Paragraf">Öyleyse te’vil ve yorumlara sığınmalı yani batıla hak kisvesi giydirmeli; müsemmayı aynı bırakıp ismi değiştirmekle yetinmeli. Mesela, rüşvete “bağış” ya da “cebrî hayır” demeli! </p>
			<p class="a_Paragraf">Adını istediğiniz gibi koyabilirsiniz: Fıkhî, şerî, örfî, ahlâkî, ilmî, içtimaî, psikolojik, sosyolojik, diyalektik, entellektüel… Bir yorum. Vicdanı bastıracak, içteki serzenişi susturacak, mesuliyet duygusundan kurtaracak... Dini, dünya ile uzlaştıracak bir yorum.</p>
			<p class="Baslik_2" id="_idParaDest-200">Parti Müftüleri ve Ergonomik Tipler</p>
			<p class="__Paragraf">Maalesef böyle yorumlar sebebiyledir ki ülkemizde rüşvet, zimmet, suiistimal ve yolsuzluk kapıları sonuna kadar açıldı; suizan, gıybet, yalan ve iftira çok normal sayıldı; en çirkin komplolara meşruiyet kazandırıldı. </p>
			<p class="a_Paragraf">Muktedirler, değişik vehim ve ihtimallerle zihinlerinde mahkûm ettikleri ve hasım saydıkları kimseleri hem kendilerinin hem bütün insanlığın düşmanı gibi göstermeye çalıştılar. Çığırtkanlık yaptı, bin türlü iftiraya başvurdu, yargısız infazlarda bulundu ve ne yapıp edip Hizmet erlerinin hakkından gelmeye koyuldular. Havuz medyasını kullanarak evham ve paranoyalarla, daha doğrusu yalan ve iftiralarla kamuoyunu aylarca meşgul ettiler. Ne acıdır ki bunu yaparken de yine inancı, dinî terimleri, dindarlığı, ahlâkî normları ve hümanist yaklaşımları kullandılar. </p>
			<p class="a_Paragraf">Düşünebiliyor musunuz; iktidarın talebi üzerine, bir profesör, sahte delillerle hareket etmek istemeyen emniyet amirlerine gidiyor, sanki meşru bir savaş ortamı varmış gibi harp hukuku anlatıyor ve Cemaat’e yönelik operasyon için hile fetvası veriyor. Yanlış yorumladığı “<span class="italik_E">El-harbu hud’atün</span>” hadisini İslâmiyet’e, insanlığa ve ahlâka sığmayacak davranışlara mesnet yapıyor.</p>
			<p class="a_Paragraf">Ne kadar üzücüdür ki değişik konularda bu fetvanın farklı versiyonları dile getirildi. Dün hayır işleri bahanesi ile kamu kaynaklarının ve devlet rantının suiistimaline cevaz verenler, bugün de “devletin bekası”ndan dem vurdular ve kendi saltanatlarının devamı için her türlü zulmü meşru saydılar. Dahası “<span class="italik_E">Zarar-ı âmmı def’ içün zarar-ı hâss ihtiyar olunur.</span>” düsturuna bile birkaç takla attırdılar; Türkiye’nin ve ümmetin varlığını bir partiye bağlayıp yolsuzluk da yapılmış olsa üzerine gidilmemesi, aksine AKP iktidarının devamı için Cemaat’in feda edilmesi gerektiğini ima etti hatta sarih söylediler. Hâlbuki mezkûr Mecelle kaidesi, fıkhî bir mevzuyla alâkalıydı; “Milletin selâmeti için cüz’î hukuklara bakılmaz!” düşüncesi ise Bediüzzaman Hazretleri’nin ifadesiyle, gaddar medeniyetin zâlimane düsturuydu ve ilk çağlardaki vahşetleri aratmayan zulümler için bir bahaneydi. Semavî kanun ve hakikî adalete göre hak haktı, onun küçüğüne, büyüğüne, azına, çoğuna bakılmazdı. </p>
			<p class="a_Paragraf">Mümtaz’er Türköne Bey, bu fetvacılardan biri hakkında “Parti Müftüsü” diyerek şu satırları yazdı: “<span class="italik_E">Neticede hükûmet ona çok şey borçlu. Başbakan siyasetin dar ve karanlık labirentlerinde iktidarını pekiştirirken hâliyle fikir ile zikir, inanç ile fiil arasında bocalıyor. Hoca hemen imdada yetişiyor, fetvayı yapıştırıyor. Zulmederken adil, şirk koşarken muvahhid, yalan söylerken mazur olduğunuza inanmak iktidardan bile daha cazip ne müthiş bir ayrıcalık! Öyle değil mi?</span>”</p>
			<p class="a_Paragraf">Aldıkları savaş hukukuna dair fetvalar Havuz medyasını iyice cesaretlendirmiş olacak ki bir süre sonra Hizmet Hareketi’ni karalamak için gayr-i memnun ve kullanışlı tipler aradılar hatta sosyal medya üzerinden itirafçılara (iftiracılara) büyük vaatlerde bulundular ve nihayet üç beş nasipsize kanca taktılar. </p>
			<p class="a_Paragraf">Sahiden bunlardan ikisi üçü senelerce Hizmet’in her safhasında bulunmuş; büyük hayırlar yapma imkânına kavuşmuşlardı. Nimetlerin hakkını verebilselerdi, çok büyük talihliler arasında haşredilirlerdi.</p>
			<p class="a_Paragraf">Ne zaman, kazanma kuşağında kayıp giden bu türlü insanları düşünsem, İmam Gazali hazretlerinin hadis diye naklettiği bir kutlu beyanı hatırlarım. Cenâb-ı Hak, haccı lütfettiğinde Mescid-i Nebevî’deki kütüphaneden aldığım bir kitabı açıp tefeül yapmış; bana kulağımın çekildiği hissini veren mübarek bir sözle karşılaşmış ve onu Yeşil Kubbe’nin hediyesi olarak sürekli kalbimde/zihnimde muhafaza etmeye karar vermiştim. Şöyle buyuruluyordu: “<span class="italik_E">Yapıp ettikleri karşısında Allah’ın rızasından başka beklentilere girenlere Cenâb-ı Hak üç şey verir, onları üç şeyden de mahrum bırakır. O insanlar, sürekli Hak dostlarıyla karşılaşır, daima sâlih kimselerle beraber bulunurlar fakat o hayırlı kullardan hiç istifade edemezler. Salih amellere, hayırlı işlere muvaffak olurlar ama ihlastan nasipsizdirler. El attıkları her işte zahiren bir hikmet görünür; ne var ki Allah onları ‘sıdk’tan yoksun kılar.</span>”</p>
			<p class="a_Paragraf">Gerçekten, bazıları çiğ taneleriyle bile gönül kâselerini doldurabilirken, kimileri de sağanak sağanak yağan rahmet yağmurları altında dahi kuraklık yaşarlar. Bazıları bir kediden dahi ibret alıp onun vesilesiyle hidayeti bulurken, kimileri de Nebi rahlesinde bile nasipsiz kalırlar… Kalırlar da Esved el-Ansî olur, Müseyleme olur, Tuleyha olurlar. Zira birinciler, Allah rızasından başka derdi olmayan beklentisizlerdir... İkinciler ise sürekli şahsî hayatı adına yatırım peşinde olan nefiszedeler... İlkler, nefsini kusurlu ve aldatıcı gören, kendini hep muhtaç bilen, düşüp yolda kalmamak için inâyet-i ilâhiyeye sığınan müttakilerdir; sonrakiler ise nefs-i emmârenin tutsağı, şan-şöhret müptelası, en önde olma sevdalısı kibirliler…</p>
			<p class="Baslik_2" id="_idParaDest-201">Yolda Kalanlar da Var!.</p>
			<p class="__Paragraf">Ne büyük lütuflara mazhardılar hâlbuki. </p>
			<p class="a_Paragraf">Heyhat! Kimisi kontrolsüz güçten dolayı yozlaştı; 15-20 yıl sonrası hakkında planları vardı, gittiği yerlerde hep kendi istikbaline yatırım yaptı; elinde vehmettiği gücü bırakmamak için tayin ve tensiplerden sıyrılma bahaneleri aradı. Sonunda meramını daha fazla saklayamadı, onunla bununla kavga edip ayrıldı. Nurcuları tek çatı altında toplamak ve siyasilere bağlamak misyonu için tam aranan adamdı ve ağa takıldı.</p>
			<p class="a_Paragraf">Kimisi, onca sene rahle-yi tedriste oturdu ama sürekli “ben” mülâhazalarıyla soluklandı; her zaman tafralarla köpürüp durdu; başkasına ait düşüncelere iltifat etmedi; kardeşlerinin başarılarını hiç görmedi. Güya o kalb adamıydı ve Hizmet’in, mana denizinde de bir kılavuza ihtiyacı vardı; adanmış ruhlar gönül rotalarını ona göre ayarlamalıydı. Çevresindekileri hep horlayıp hafife aldı; umulmadık beklentilere girdi ve beklediklerini bulamayınca da herkesi kırdı geçirdi. Hocaefendi, tahammül gösterdi, tam kırk sene şefkatle baktı, gördü, gözetti. Maalesef, ikazlar bir işe yaramadığı gibi ihsanlar da bütünüyle kopuşu önleyemedi.</p>
			<p class="a_Paragraf">Kimisi, her şeyi kendini beğenmeye bina etmişti. Hareketlerinde ucub edalı ve davranışlarında hep çalımlıydı. Sürekli fâikiyet mülâhazalarıyla oturur-kalkardı. Sonunda zavallı bir fantezi tutsağı hâline gelmişti. Gururunu okşayan şeylere ulaşma uğrunda ölüp ölüp dirilebilirdi hatta bir basamak üste sıçrayabilmek için Kur’ân ayetlerinin yanlış sıralandığını dahi söyleyebilmişti. Görünme, bilinme, söze-sohbete konu olma, öldüren bir hırs ölçüsünde onun en büyük arzusuydu. Konuşmaların dönüp dolaşıp kendisine dayanmasını ister, hep takdir beklerdi; bulamayınca da çevresini vefasızlıkla suçlar, öfkeyle dolardı. Bu yüzden kaç defa kavga etmiş, kaç defa kaçıp gitmiş, kaç defa bir şefkatlinin ricasıyla geri gelmişti. Hatta böyle git-gellerin arasında (Ocak-1984’te) muhterem Hocamız bizzat ona hitap ederek şu “İnkisâr” şiirini yazmıştı:</p>
			<p class="Siirler_E"><span class="italik_E">Söyle ey dost! Sitemkâr hâlin nedir?<br/>Her biri şikâyet makâlin nedir?<br/>Küskünsün, bilmem ki melâlin nedir?<br/>Bilinmez o gizli âmâlin nedir?</span></p>
			<p class="Siirler_E"><span class="italik_E">Söylediğin Hak için söylemiştin;<br/>Neyledinse O’nunçün eylemiştin;<br/>Ruhun ile Cennet’i peylemiştin;<br/>Şimdiki öfke ne, celâlin nedir?</span></p>
			<p class="Siirler_E"><span class="italik_E">Hizmet deyip, hak deyip koştu isen,<br/>Kanlı dere, sarp yokuş aştı isen,<br/>Önce ham idin şimdi pişti isen,<br/>Söyle bugünkü kîl u kâlin nedir?</span></p>
			<p class="Siirler_E"><span class="italik_E">Düşüncen milletse, nazlanmak kimden?<br/>Hasbîlik der isen şikâyet neden?<br/>Beklediğini beklerlerse senden,<br/>Verebilir misin, mecâlin nedir?</span></p>
			<p class="a_Paragraf">Bu gayr-i memnunlar, halkaya sığamamış ve kendilerini daire dışına atmışlardı; beş on senedir yalnız başlarınaydı. Yüzlerine bakan, sözlerine kıymet veren yoktu; yine Hocaefendi’nin şefkat, mülayemet ve vefası zaman zaman aranıp sorulmalarına vesile oluyordu. Bundan dolayıdır ki daha birkaç ay önce mektup yazmışlardı; şimdi en feci hakaretlerden çekinmeyen birisi, pişmanlığını ve Hocamıza hayranlığını anlatıyordu; diğeri, başına gelen onulmaz hastalığı Hizmet erlerine yaptığı haksızlıklara verip af diliyordu; üçüncüsü, selam gönderiyor, huzura çıkmak için izin istiyor, hasretle kavrulduğunu belirtiyordu. Doğrusu, bu mektupları deşifre etmeyi ve “Bu ne perhiz bu ne lahana turşusu!” demeyi çok istedim ama yine Hocamızın “Biz mü’mince muameleden ayrılamayız!” sözü bariyer oldu.</p>
			<p class="a_Paragraf">Ahh insanlık! Bir müşavirlik, bir milletvekilliği vaadi ve bir rektörlük sözü nasıl da indirdi yüzlerdeki maskeleri. Bütün çirkinlikleriyle ortaya çıktılar. Bir anda yandaş medya dört elle sarıldı bunlara. Onlarca senenin kompleks, eziklik, hırs ve hıncıyla her gün kanal kanal dolaştılar; biri bir televizyon ya da gazetede, diğeri öbüründe iftiralar attılar. Aylarca bir sürü senaryo uydurup anlattılar. Bir doğrularına on yalan kattılar ve ev ahâlisinden göründükleri için halkı nispeten aldattılar. Tekzip edilmelerini hiç kale almadı, gayrivaki beyanlardan usanmadılar.</p>
			<p class="a_Paragraf">İnanın, o günlerde olduğu gibi şu satırları yazarken de onları kınamıyorum. Çok kızıyorum, belki adları anılınca öfkeleniyorum ama aynı zamanda çok acıyorum. Bir de korkuyorum. Bir “imtihan” dedik ya başta; onların içler acısı hâlleri hepimiz için ibret vesikası. Cenâb-ı Hak, sanki onları göstererek bize, “Hiçbiriniz ahireti garantilemiş değilsiniz, akıbetinizden emin olamazsınız. Öyleyse havf ve reca dengesini unutmayın; nimetler yüzünden şımarıklığa düşmeyin; haddinizi zinhar aşmayın; ne olduğunuzu değil ne olabileceğinizi düşünüp yakaza ve temkin üzere yaşayın!” buyuruyor. Ne diyeyim, Allah yolda kalanları ıslah etsin, bizi öyle bir hüsrandan muhafaza eylesin! </p>
			<p class="Baslik_2" id="_idParaDest-202">Birkaç Yiğitçe Seda</p>
			<p class="__Paragraf">İster iktidar temsilcilerinin isterse de parti müftüleri ve ergonomik tiplerin Hizmet aleyhine bangır bangır bağırdığı günlerde acı bir tablo da dinî rehberlik etme konumunda bulunan insanların sessizliğiydi. Oysa konuşulması gereken yerde sükût etmek, söylenilenleri kabul manasına gelirdi. Konuşamadılar, onca haksızlığa fısıltıyla olsun itiraz edemediler. Dahası Camia’ya yakın medya organları tamamen dini konularda görüş almak için gittiklerinde, birçokları “Bu dönemde kusuruma bakmasanız, bir müddet sizin ekranda görünmesem iyi olacak!” diyebildiler. Bazıları ise hükûmetin hazırladığı bildirgelere attıkları imzalarla Cemaat’i mücrim gösterme gayretlerine alet edildiler.</p>
			<p class="a_Paragraf">Gerçi ilahiyat, kültür, spor, sanat, iş ve medya sahalarında yiğitçe konuşan insanlar da yok değildi ama onlar bir elin parmaklarını bile geçmeyecek, biraz düşünmekle isim isim sayılabilecek kadar azdı.  Kâhir ekseriyeti vehim ve suizanna dayalı onca saldırı karşısında en yakın dostların dahi sükûta bürünüşünü elemle seyrettiğimiz ve sözlerindeki samimiyetle hakikatlere tercüman olacak münevverlere hasret kaldığımız bir zaman diliminde ancak birkaç babayiğit gürül gürül konuşmuştu.</p>
			<p class="a_Paragraf">Mesela, hocalar hocası olarak bilinen Yahya Alkın Bey, hem televizyon mülakatında hem de gazetede neşredilen makalesinde şöyle demişti: “<span class="italik_E">Hocaefendi’ye yapılan hakaret üzerinde biraz daha duralım: ‘Sahte peygamber!’ Bu ağır hakaret, ilim ehli arasında ve bütün dünyanın gözü önünde yapılmıştır. İslâmî ölçülere göre durum nedir? Bir Müslüman’a ‘sahte peygamber’ demek; ‘Sen sahtekâr bir kâfirsin.’ demekten farksızdır. Resûl-i Ekrem </span><span class="_aleyhisselam-_E _idGenCharOverride-1">(sallallahu aleyhi ve sellem)</span><span class="italik_E"> buyururlar ki: ‘Bir Müslümana sen kâfirsin dersen, o da kâfir değilse o söz sana döner.’ Ciddi bir tevbeyi gerektirir. Allah aşkına elimizi imanlı vicdanımıza koyalım ve hükmümüzü verelim; 60 yıldan beri konuşan, altmıştan fazla kitap yazan, binlerce talebe yetiştiren bu büyük zat, hangi konuşmasında, hangi kitabında dolaylı veya açıktan peygamberlik iddiasında bulunmuştur. Okuttuğu binlerce talebesinden hangisine peygamber olduğunu söylemiştir?</span>”</p>
			<p class="a_Paragraf">Ezcümle, Türk okullarının önemini ve Hizmet faaliyetlerinin değerini kendi intiba ve hatıralarıyla anlatan mütefekkir Yavuz Bülent Bakiler Bey, Hocaefendi’den rahatsız olanların aslında İslâmiyet’ten rahatsız olduklarını belirttikten sonra şunu söylemişti: “<span class="italik_E">Dünya milletleri önünde yüzümüzü ağartan, koltuklarımızı kabartan, marşımızı söyleten, bayrağımızı dalgalandıran bu kültür kuruluşları devletin yapamadığını yapmıştır. Başkalarının adını dahi bilmediği ülkelerde bayrağımızı dalgalandırmış, dilimizi öğretmişlerdir. Bu hareketin mimarı muhterem Fethullah Gülen Hocaefendi tam anlamıyla bir vatanseverdir.</span>”</p>
			<p class="a_Paragraf">AKP zulmüne daha fazla tahammül edemeyip manifesto mahiyetindeki istifa açıklamalarıyla partilerinden ayrılan Hakan Şükür ve Muhammed Çetin gibi siyasetçiler; hükûmetin vaat ya da vaîd türlü baskıları karşısında boyun eğmeyip doğruları en yüksek perdeden seslendirmeye devam eden Ali Bulaç, Ahmet Turan Alkan, Mümtaz’er Türköne, Şahin Alpay, Nazlı Ilıcak, Burhan Özfatura misillü gazeteciler; iktidarın hışmını üzerine çekme ve bütün kazanımlarını tehlikeye atma pahasına Hizmet gönüllülerini destekleyen Akın İpek, Hacı Boydak ve Rıza Nur Meral benzeri iş adamları da asla unutulamayacak ölçüde takdire şayan bir duruş sergilediler. Zaman ve Bugün gazetelerinin çoğu yazarları, özellikle Samanyolu medya grubunun ve Koza Holding’e bağlı kuruluşların çalışanları hücumları en önde göğüslediler.</p>
			<p class="a_Paragraf">Erdoğan ve çekirdek kadrosunun, onlarca sesli/görüntülü yayın kanalı ve onlarca yazılı basın organını kullanarak Hizmet’e kurşun yağdırdığı ve psikolojik harp taktiği kabîlinden her gün türlü türlü iftiralar attığı bir dönemde susmak ehl-i vicdana yakışmazdı. Eli kalem tutan, dilini şöyle böyle kullanan herkes gücünün yettiği ölçüde hakikatlere tercüman olmalıydı.</p>
			<p class="a_Paragraf">Konuşmanın da susmanın da fitne ateşini alevlendirebildiği ve bazen zalimleri bazen mazlumları cesaretlendirdiği o günlerde en çok tekrar ettiğim dualardan biri şuydu: “<span class="italik_E">Allah’ım! Sonucu ölüm bile olsa, konuşmam gerektiğinde bir kelime eksik söyletme; susmam lazım geldiğinde ise tek sözcük telaffuz ettirme!</span>” Çünkü yalan ve bühtanlara dil kesilenlerin yanı sıra onlar karşısında dilsizleşenlerin de ötede çok utanacaklarına inanıyordum. Önyargıları ya da tanımaması sebebiyle tenkit edenlere bir şey diyemiyor; Rabbimizin hepimize doğruları göstermesini, hidayet eylemesini diliyordum fakat sadece dünyevî beklenti ve hesapları yüzünden Hocaefendi’ye ve Hizmet erlerine saldıranları Allah’a havale ediyordum. Hele düne kadar dost geçinenlerin muhterem Hocamıza reva görülen çirkin muamele karşısında menfaat kaygısıyla sessiz durmalarından utanıyordum.</p>
			<p class="a_Paragraf">İşte bu hissiyattan dolayı Herkul internet sitesinde yazdıklarım ve sosyal medyadaki mesajlarım haricinde ilk defa bir televizyon programına da “evet” dedim. Hocamızın halkasından mezun seleflerim, medyada hizmet veren büyüklerim, dertli esnaf ağabeylerim, mefkûre muhaciri arkadaşlarım ve hizmet sevdalısı ablalarımın “İş başa düştü.” deyip kamera karşısına geçtiği o buhranlı günlerde, ben de Samanyolu Haber Televizyonu’nun Özel Gündem programında Şemseddin Efe Bey’in sorularını cevapladım. Fikir mimarları, kalem erbabı ve samimiyet abidelerinin söyleyip yazdıkları yanında benim anlatacaklarımın bir kıymeti ve hükmü olmayabilirdi lakin bu, hakka karşı bir vazifeydi ve Hazreti İbrahim’i yakmak maksadıyla Nemrud’un tutuşturduğu ateşi söndürmek için ağzında su taşıyan karınca niyetinin gereğiydi.</p>
		</div>
	</body>
</html>