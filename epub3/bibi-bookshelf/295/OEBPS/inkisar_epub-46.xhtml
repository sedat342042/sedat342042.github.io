<html xmlns="http://www.w3.org/1999/xhtml">
	<head>
		<title>inkisar_epub-46</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-137">Dilek Kapısı</p>
			<p class="Tarihler_E">17 Aralık 2013</p>
			<p class="ilk_harf_E"><span class="_idGenDropcap-2">R</span>esûl-ü Ekrem Efendimiz <span class="_aleyhisselam-_E _idGenCharOverride-1">(sallallahu aleyhi ve sellem) </span>, “<span class="italik_E">Cennet bahçelerine uğradığınızda istifade etmeye çalışınız!</span>” buyurmuş; Ashâb-ı Kirâm’ın “Cennet bahçeleri nerelerdir?” sorusu üzerine de “<span class="italik_E">İlim meclisleridir!</span>” cevabını vermiştir.</p>
			<p class="a_Paragraf">Gerçekten, ilim halkaları ve sohbet-i Cânân meclislerinde -herkes istidadı ölçüsünde- Cennet’in tadını, kokusunu ve huzurunu duyabilir. Bazen dünyevî hadiseler ve nefsanî hisler birer perde olsa da hemen her gün muhterem Hocaefendi’nin rahle-i tedrisinde o lezzet, o râyiha ve o sekîneden bir nebze tattığımızı söylememiz tahdîs-i nimet kabîlinden sayılabilir.</p>
			<p class="a_Paragraf">Bugün de tefsir dersine Rahman Sûresi’yle devam ettik. Muhterem Hocamızın açıklamaları ve sunum yapan arkadaşlarımızın anlattıkları, dünya ötesine bir pencere açtı adeta. İlâhî mevhibeler için gönül kapılarının ardına kadar aralandığı o mübarek dakikalar keşke hayatımızın bütününe boyasını çalabilse!</p>
			<p class="a_Paragraf">Aslında derste, nakledilmesi gereken çok güzel cümleler, nükteler ve ibretler geçti. Onları ileride yayınlanacak “nağme”lere havale edip iki üç paragraf paylaşmak istiyorum:</p>
			<p class="a_Paragraf">Bir gün Resûl-ü Ekrem<span class="_aleyhisselam-_E _idGenCharOverride-1"> (aleyhissalâtü vesselam)</span>, ashabına Rahman Sûresi’ni okumuştu. Ashab-ı Kirâm’ın okunan sûreyi sessizce ve hareketsizce dinlediklerini görünce, Allah Resûlü (sıradan insanlara göre normal ama sahabenin gönül enginliğini tam yansıtmayan o) mevcut manzaradan memnun olmadığını ifade etmişti. O ayetlere karşı gösterilmesi gereken aşk u iştiyaka dikkat çekmek için tatlı bir sitemle şöyle buyurmuştu: “<span class="italik_E">Niçin cinlerin coşkusunu sizde göremiyorum. Ben bu sûreyi cinnîlere de okumuştum da onlar, hayret, heyecan ve coşkuyla ayetleri tasdik etmişler ve ‘Rabbinizin nimetlerinden hangisini inkâr edebilirsiniz?’ beyanını her duyuşlarında, ‘Ey Rabbimiz! Senin nimetlerinden hiçbirini yalanlamayız ve Sana ancak hamd ederiz!’ demişlerdi.</span>”</p>
			<p class="a_Paragraf">Keşke biz de o cinnîler gibi nimetleri ve onları hatırlatan ayetleri derinlemesine duyabilseydik. Duysaydık da Cenâb-ı Hakk’ın sayılamayacak kadar çok olan nimetleri karşısında her zaman hamd, sena ve şükür hisleriyle dolu bulunsaydık!.</p>
			<p class="a_Paragraf">Fırsat kaçmış değil fakat bu, Hocamızın ifadesiyle, ihtiyaç tezkeresi ve kalb saffetiyle Kur’ân-ı Kerim’e sarılmaya bağlı.</p>
			<p class="Baslik_2" id="_idParaDest-138">Şuûnât-ı İlâhiyye</p>
			<p class="__Paragraf">Derste tefsir ve te’vili yapılan ayetlerden biri de şu ilahî beyandı:</p>
			<p class="arabic_ortali_E" dir="rtl" xml:lang="ar-SA">يَسْأَلُهُ مَنْ فِي السَّمَاوَاتِ وَالْأَرْضِ كُلَّ يَوْمٍ هُوَ فِي شَأْنٍ</p>
			<p class="a_Paragraf">“<span class="italik_E">Göklerde ve yerde bulunan herkes, ihtiyaçları için O’na yalvarır; (bütün bunları gerçekleştirmek için) O, her an yeni tecellilerle hep icraattadır.</span>” <span class="_aleyhisselam-_E _idGenCharOverride-1">(Rahman, 55/29)</span></p>
			<p class="a_Paragraf">Arz sırası İmam Zemahşeri’nin Keşşâf adlı eserinden mesul olan arkadaşımıza gelince, o bu ayetle alâkalı şöyle bir menkıbe anlatıldığını aktardı:</p>
			<p class="a_Paragraf">Bir sultan, vezirine bu ayetin manasını sormuş. Vezir, nasıl cevap vereceğini bilemeyip ertesi güne kadar mühlet istemiş ve o andan itibaren hep ayetin tefsirini düşündüğünden sıkıntılı bir hâlde evine varmış. Hizmetçisi, vezirin dertli hâlini görünce, “Efendim, sıkıntınız neyse bana da söyleseniz; belki Allah, kölenizin eliyle size bir kolaylık ihsan eder.” demiş. Vezir, meseleyi anlatınca, hizmetçi “Ben onu sultana tefsir edebilir ve manasını açıklayabilirim.” demiş. Beraberce huzura çıkmışlar. Hizmetçi şunları söylemiş: “Sultanım, manasını sorduğunuz <span class="italik_E">Allah’ın şe’ni</span> ifadesinden murad şudur ki O, geceden gündüzü çıkarır, gündüzden de geceyi; ölüyü canlı kılar, diriyi de meyyit; hastaya şifa verir, sıhhatliye hastalık; dertlinin sıkıntısını giderir, gamsızı mübtela eder; zelili aziz eyler, izzetliyi perişan; zengini fakirleştirir, miskini servete boğar. (Bundan dolayı o ayetin başında “göklerde ve yerde bulunan herkesin, ihtiyaçları için O’na yalvardığı anlatılır.)” Sultan bu açıklamayı işitince “Çok güzel söyledin!” demiş ve bir vezirlik cübbesi de ona giydirmiş. Bunun üzerine hizmetçi, şu sözle noktayı koymuş: “Efendim, işte bu da O’nun şe’ninden, Allah’ın icraatından.”</p>
			<p class="a_Paragraf">Seyyid Kutup hazretlerinin “Fî Zılâli’l-Kur’ân” unvanlı eserine sıra gelince aynı ayetle ilgili olarak şu cümleler aktarıldı:</p>
			<p class="a_Paragraf">“Evet, göklerdekiler ve yerdekiler her şeyi O’ndan isterler. O’nun kapısı dilek kapısıdır. O’ndan başkasından hiçbir şey istenmez. Çünkü o ‘başkası’ kim olursa olsun, ölümlüdür, fânîdir; dilek kapısı olmaya elverişli değildir. Hakikatte herkes talebini O’na yöneltir zira isteklerin bütününü tek O karşılayabilir. Sırf O’nun kapısını çalan, eli boş dönmez. O’ndan başkasına el açan kimse dilek kapısını şaşırmış, umut kulpunu elinden kaçırmış ve cevap alma şansını yitirmiştir. Çünkü ölümlü bir varlığın, başka bir fânîye verecek nesi olabilir? Kendisi ihtiyaç içinde olan bir zavallı başka bir muhtacın derdine nasıl çare bulabilir?”</p>
			<p class="a_Paragraf">Evet, şimdiye kadar O’nun kapısında ihtiyaç izhar edenlerden boş dönen hiç olmamış; hiçbir kaçkın ve pişman da o kapıdan kovulmamıştır.</p>
			<p class="a_Paragraf">Doğrusu, her ayet bizim için bir şükür çağrısı ve dilek kapısını şaşırmama ikazıdır.</p>
		</div>
	</body>
</html>