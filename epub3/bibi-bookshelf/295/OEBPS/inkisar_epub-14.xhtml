<html xmlns="http://www.w3.org/1999/xhtml">
	<head>
		<title>inkisar_epub-14</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-48">Referandum Fırsatı ve <br/>Heder Edilen Gayretler</p>
			<p class="ilk_harf_E"><span class="_idGenDropcap-2">A</span>k Parti’nin iktidara gelişinin üzerinden seneler geçmiş olmasına rağmen, maalesef, Avrupa Birliğine namzet bulunan ve Orta Doğu’da yeni açılımlar gerçekleştiren ülkemizin ihtiyaç duyduğu şekilde bir Anayasa değişikliği yapılamamıştı. </p>
			<p class="a_Paragraf">Bununla beraber, vesayet rejiminden kurtulmanın kolay olmadığını ve demokrasinin arızasız işlemesinin zaman istediğini düşünen insanlar hâlâ iktidara hüsnüzanla bakıyor ve ümitlerini muhafaza ediyorlardı. 12 Eylül 2010 tarihinde, kamuoyunun da ısrarlı talepleri neticesinde, köklü değişiklikler getirecek olan bir reform paketi referanduma sunulmuştu.</p>
			<p class="Baslik_2" id="_idParaDest-49">Referandum’un İçeriği</p>
			<p class="__Paragraf">Seyahat hürriyetinin kapsamının genişletilmesi; tüccar, esnaf, sanayici birliklerinin haklarının ve sendikaların özgürlüklerinin artırılması; haksızlığa uğradığını düşünen herkese AİHM yerine Anayasa Mahkemesi’ne bireysel başvuru hakkının tanınması; kadın ve çocuk istismarının önlenmesine yönelik daha etkin adımların atılması; devlet-vatandaş arasında yaşanan sorunların mahkemeye gitmeden çözülmesi için kamu denetçiliği (ombudsmanlık) sisteminin getirilmesi; 12 Eylül darbesini gerçekleştirenlerin “yargılanamaz”lığı kaldırılarak darbecilerin hesap vermesi için yasal düzenlemelerin önünün açılması; yıllardır inançlarından veya eşinin kılık kıyafeti gibi hususlardan dolayı irtica gerekçesiyle ordudan atılan binlerce subay ve astsubaya hak arama hürriyeti ve savunma hakkının tanınması; Yüksek Askeri Şura kararlarının yargı denetimine açılması; özel hayatın ve kişisel verilerin korunmasına matuf tedbirler alınması; askeri mahkemelerin yetkilerinin sınırlandırılması ve sivillerin kesinlikle askeri mahkemede yargılanmaması; Yüce Mahkeme, Hâkimler ve Savcılar Yüksek Kurulu (HSYK) ve Yüksek Yargı yapılarının daha demokratik hâle getirilmesi gibi maddeler içeren Anayasa değişikliği için halkoylaması yapılacaktı.</p>
			<p class="a_Paragraf">Fethullah Gülen Hocaefendi, oylamadan evvel bir ay içinde iki sohbetini bu konuya ayırmış; işin ehemmiyetini anlatmış ve günlerce medyada yer alan etkileyici ifadelerle herkesi oy kullanmaya teşvik etmişti:</p>
			<p class="a_Paragraf">“<span class="italik_E">Değil sadece kadını erkeğiyle, çoluğu çocuğuyla ve dünyanın dört bir yanına dağılmışıyla hayatta olan insanları, imkân olsa mezardakileri bile kaldırarak o Referandum’da ‘evet’ oyu kullandırmak lazım. Mezardakiler bile kalksın. Ben zannediyorum kalkarlar da. Ben zannediyorum ruhları koşar da. Çünkü demokrasi adına çok önemli bir adımdır.</span>”</p>
			<p class="a_Paragraf">Hocaefendi, bazı siyasiler kendi hesaplarına değerlendirmeyi düşünseler bile referandumun millet adına çok hayırlara gebe bulunduğunu ve ona ülkeye kazandıracakları zaviyesinden yaklaşmak lazım geldiğini belirtmiş; ayrıca bunun ilerisi için de bir yol olacağını ve daha başka hususlarda da halkoylamasına gidişin önünün açılacağını ilave etmişti.</p>
			<p class="a_Paragraf">“<span class="italik_E">Herkes referandum konusunda üzerine düşen vazifeyi yapmalıdır. Hatta burada (Amerika’da) oy kullanamayacaklarından dolayı, Türkiye’ye gitmesi mümkün olanlar gitmeli ve oylarını kullanmalılar. Oraya gidince de ‘Amerika’dan kalktım, bin lira verip buraya geldim; dönerken de o kadar para vereceğim. Bu kadar zahmeti sadece kendi oyum için çekmemeliyim…’ demeli; en azından on tane, yirmi tane insanı daha zimmetlemeli, onları da sandığın başına götürmeli ve onlara da bir güzel ‘evet’ dedirtmeli.</span>”<span class="italik_E"> </span></p>
			<p class="Baslik_2" id="_idParaDest-50">Siyaset Üstü Düşünceler </p>
			<p class="__Paragraf">Hocaefendi, herkesi oy kullanmaya ve reform paketinin kabulü için çalışmaya davet ederken referandumun partiler üstü olduğunu, ona katiyen partizanlık nazarıyla bakılmaması gerektiğini; bu konudaki kendi sözlerinin ve sevenlerinin gayretlerinin katiyen politik mülahazalarla ve particilikle açıklanamayacağını da ısrarla dile getirmişti: </p>
			<p class="a_Paragraf">“<span class="italik_E">Referandumda ‘evet’ denmesini desteklememiz, o işi yapan insanları takdir değil, o işin kendisini takdir meselesidir; kim yaparsa yapsın, yapılan güzel bir işi takdirdir. Bunu rahmetlik Bülent Ecevit yapmış olabilir, bunu Süleyman Demirel Bey yapmış olabilir, bunu İsmet Sezgin Bey yapmış olabilir, bunu Tayyip Erdoğan yapmış olabilir, bunu Turgut Özal yapmış olabilir, bunu Devlet Bey yapmış olabilir, bunu Deniz Bey de yapmış olabilir. Güzelliği milletimiz adına kim yapmış ve milletimize ileriye doğru bir adımı kim attırmışsa, biz o ayağın altına başımızı kaldırım taşı gibi koymaya âmâdeyiz.</span>”</p>
			<p class="a_Paragraf">Yurt dışında, dünyanın farklı coğrafyalarında yaşayan binlerce insan, muhterem Hocamızın bu sözlerini önemli bir tavsiye ve emir telakki ederek zahmet ve masrafa katlanıp Türkiye’ye gitmiş ve oy kullanmıştı. Hatta farklı sebeplerle gidemeyenler, durumu müsait olan insanların uçak biletlerini üstlenmiş ve mümkün olduğu kadar çok insanı sandık başına göndermek suretiyle kendi üzerlerine düşen görevi yapmaya çalışmışlardı. Türkiye’deki Hizmet gönüllülerine gelince, onlar -partililer de şahitlik ederler ki- gece gündüz çalışmış, hemen her kapıyı çalmış ve referandumdan “evet” çıkması için adeta çırpınmışlardı.</p>
			<p class="Baslik_2" id="_idParaDest-51">Sadece Söylenti miydi?</p>
			<p class="__Paragraf">Sonunda sandıktan “evet” çıktı. Anayasa değişiklikleri birer birer hayata yansımaya başladı. Çok hayırlı neticeler görüldü, gönüller bir çeşit inşirah yaşadı. </p>
			<p class="a_Paragraf">Heyhat ki daha birkaç ay geçmeden Hizmet Camiası ile alâkalı eylem planları tamamlanmış; bitirme projesi uygulamaya konulmuş ve hain düşünceler su yüzüne vurur olmuştu. Vesayetlerinin sona ermesinden endişe eden karanlık çevrelerin Ak Parti ve Camia’yı birbirine kırdırma peşinde oldukları dillendiriliyor; önce Cemaat’i daha sonra da iktidar partisini parça parça etmek için harekete geçtikleri konuşuluyordu. Medyaya servis edilen, Hizmet’i karalamaya yönelik haberler çok çirkindi; daha kötüsü ise Camia’nın ipinin Ak Parti eliyle çekileceği söylentileriydi. Gizli kapılar arkasında bir şeyler kotarıldığı ve duvarların verasında savaş tamtamlarının prova yaptığı kulaktan kulağa yayılmıştı. </p>
			<p class="a_Paragraf">Acı gerçeği kabullenmek istemiyordu temiz sineler; çatlak, kavga, çatışma şayialarını “fitne” deyip geçiştirmeye çalışıyordu birlik sevdalısı gönüller. Hâlâ başımızda dindar insanların olduğunu düşünen ve mü’minden zarar gelmeyeceğine inanan Hizmet erleri, şaşkınlıkla karşılıyorlardı olup bitenleri. Senelerdir Müslümanlara kan kusturan mahfillerin yeni bir oyun peşinde olabileceklerine ihtimal veriyor fakat mü’min firasetinin onun üstesinden geleceğini ümit ediyorlardı.</p>
			<p class="a_Paragraf">Siyasiler mi? Anayasa değişikliğiyle hedeflenen demokratikleşme hamlelerinin gerçekleştirilmesi için güçlü bir iktidar gerektiğini söylüyor; referandumdaki gayretlerin boşa gitmemesi için sıradaki genel seçimlerde de mutlaka desteklenmeleri gerektiğini ifade edip yine oy istiyorlardı.</p>
		</div>
	</body>
</html>