<html xmlns="http://www.w3.org/1999/xhtml">
	<head>
		<title>inkisar_epub-58</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-181">Mafya Kanunu ve <br/>Türk Okulları</p>
			<p class="ilk_harf_E"><span class="_idGenDropcap-2">Y</span>üzlerdeki maskeler inmiş, hayâ perdesi yırtılmıştı bir kere. Sanki öfke ve nefret bir tsunamiye dönüşmüştü; her gün daha bir kabaran tahrip gücüyle, önüne gelen her değeri yıkıp geçiyordu. </p>
			<p class="a_Paragraf">Bilhassa Erdoğan, kini simasına akseden ve husumeti dizginlenemeyen bir raddeye varmıştı. Sürekli savuracağı birbirinden şiddetli hakaretleri kurgulayan ve düşman bildiklerine daha fazla acı çektirecek hamleler arayan hırçın mı hırçın bir kabadayı hâlini almıştı.</p>
			<p class="a_Paragraf">Yalnızca yurt içindeki tahribatla hasımlarına yeterli darbeyi vuramadığını düşünmüş olacak ki Büyükelçiler Konferansı’nda yaptığı konuşmada “<span class="italik_E">Bu örgütü muhataplarınıza iyi anlatın!</span>” demiş; Camia’nın yabancı ülkelerde bir örgüt olarak tanıtılması talimatını vermiş ve böylece fedakâr Anadolu insanının dişinden tırnağından artırdığı himmetlerle kurulan 160 ülkedeki Türk Okulları’nın kapatılması planını devreye sokmuştu. </p>
			<p class="a_Paragraf">Çok geçmeden, 2003’te dönemin Dışişleri Bakanı Abdullah Gül tarafından yayınlanan Türk okullarının desteklenmesiyle ilgili genelge, halefi Ahmet Davutoğlu’nun imzasıyla iptal edilmişti. Davutoğlu, bununla da kalmamış; bütün dünyada göğsümüzü kabartan bu eğitim müesseselerinin kapatılması için Türk büyükelçilikleri ile temsilciliklerine “girişimde bulunulması” talimatı vermişti. Bugün gazetesinin ilgili haberini güya yalanlarken de eğitim gönüllülerine çirkin suçlamalar yöneltmişti.</p>
			<p class="a_Paragraf">İktidar çevresi, bu akıldan, mantıktan ve vicdandan uzak tutuma gerekçe göstermekte zorlanıyor; Hizmet gönüllülerinin 17 Aralık Operasyonu’ndan sonra hükûmeti dışarda kötüledikleri argümanına sığınıyordu. Hâlbuki mesele katiyen yeni değildi ve tahrip düşüncesi 17 Aralık’la başlamamıştı. Bunun pek çok kanıtı vardı; aylar öncesinde ABD’ye sunulan dosya da delil olarak tek başına yeterliydi.</p>
			<p class="Baslik_2" id="_idParaDest-182">Asıl Kumpası Kim Kurdu?</p>
			<p class="__Paragraf">Başbakan, 2013 Mayıs ayında Amerika seyahatine çıkarken, Hocaefendi ile görüşüp görüşmeyeceğinin sorulması üzerine “<span class="italik_E">Resmi programda yok ama gökten ne yağar ki yer kabul etmez!</span>” demişti. Kendisi Washington’daki yoğun randevu trafiğinden dolayı Pennsylvania’ya gelememiş, Hocaefendi de rahatsızlıkları sebebiyle oraya gidemeyeceğini bildirmişti. Bunun üzerine Başbakan, yardımcısı Bülent Arınç’ı vekâleten göndermiş, “Emriniz var mı?” diye sordurmuştu.</p>
			<p class="a_Paragraf">Evet, Beyaz Saray’da Başbakan, MİT Müsteşarı ve Davutoğlu, Obama ile görüşürlerken Bülent Arınç da Hocaefendi’nin yanındaydı ve sözde saygılarını arz ediyordu. Hükûmetin dili dudağı gazetelerden Takvim, işte o toplantıda Başbakan Erdoğan ve MİT Müsteşarı Hakan Fidan’ın Obama’ya hizmeti bitirmek adına dosya sunduğunu yazdı.</p>
			<p class="a_Paragraf">Düşünebiliyor musunuz, Başbakan, bir taraftan selam gönderip emir ve tavsiye sorduruyor; diğer yandan hem de aynı anda, hazırlattığı dosyayı verip Amerika yönetimine Hizmet Hareketi’ni şikâyet ediyor. </p>
			<p class="a_Paragraf">Maalesef bu haber tekzip edilmediği gibi Hocaefendi’nin Türkiye’ye iadesinin istenmesine kadar bir dizi talebin iletildiği ortaya çıktı. Zaten ondan sonra da Başbakan, husumetini açığa vurdu ve gizli saklı değil alenen Türk Okulları’nın kapatılması için çırpınıp durdu.  </p>
			<p class="a_Paragraf">Erdoğan artık yabancı devlet adamlarından kimle görüşürse görüşsün, ruznamesine Türk Okulları’nın kapattırılması maddesini de ekliyordu. Hariciye, Hizmet’i kötüleme ve faaliyetlerine son verdirme misyonunu layıkıyla eda etmenin derdindeydi.</p>
			<p class="a_Paragraf">İftira dosyaları Türk okulu bulunan bütün devletlere gönderilmişti. Her yere oranın hassasiyetleri gözetilerek evrak hazırlanıyordu. Mesela, Rusya’ya “Bunlar Amerika adına çalışıyor!” denilirken, Amerika’ya “Bunlar, radikal dinci; idareyi ele geçirip şeriat devleti kurmak istiyorlar!” teması işleniyordu.</p>
			<p class="a_Paragraf">Ne var ki hükûmet istediği cevabı alamamış, beklediği mukabeleyi görememişti çünkü eğitim gönüllüleri, gittikleri yerlerde, ilk günkü saffet, duruluk, beklentisizlik ve hizmet mülahazalarını devam ettiriyorlardı. Onlarca sene onları gözlemleyen ve onların hep aynı çizgide olduklarını gören o ülkelerin yetkilileri, endişe etmek bir yana, onların müdafii olmuşlar; kafalarını karıştırmak isteyenlere, “Biz yirmi senedir bu insanların nabızlarını dinliyoruz. Sizin dediklerinizin hiçbirisi doğru değil.” demişlerdi. Her şeyden şüphe duyulan, paranoyanın hükümferma olduğu ülkelerde dahi, muhatapları onları deneyip test etmiş, neticede uzun süre aynı karakteri temsil ettiklerini görmüş ve gönül kapılarını sonuna kadar açmışlardı. Nitekim 160 ülkenin tamamı okulların/kursların devamından yana tavır almıştı. Medyaya da yansıdığı üzere, ilk kuvvetli itirazlar Pakistan, Azerbaycan, Irak, Fas ve Kenya’dan gelmişti.</p>
			<p class="Baslik_2" id="_idParaDest-183">Bir Ülkenin Başbakanı, O Ülkenin Okullarını Kapattırmak İçin Pazarlık Yapıyor!</p>
			<p class="__Paragraf">Ne kadar acıdır ki, ikna çalışmaları neticesiz kalan muktedirler, bu defa baskı ve pazarlık yoluna girişmişlerdi. Bazı küçük ülkeler kredilerinin kesilmesiyle tehdit ediliyor; kimi yabancı şirketler ihalelerinin iptal edilmesiyle karşı karşıya bırakılıp korkutuluyor; bir kısım kimselere de vaadler yapılıyor ve bu pazarlıklarda terazinin diğer kefesine Hizmet faaliyetlerinin durdurulması konuluyordu.</p>
			<p class="a_Paragraf">Mesela 18 Nisan 2014 tarihinde Karşı Gazetesi internet sayfasında yer alan habere göre Erdoğan, Kenya Cumhurbaşkanı Uhuru Kenyatta ile görüşmüş, ona Türk Okulları’nı kapatma karşılığında Kenya devlet okullarını tabletlerle donatma teklifi sunmuştu ancak Kenyatta bu tuhaf ve utanç verici teklifi kabul etmemiş; Türk Okulları’nı kapatmak şöyle dursun, onları daha candan desteklemeye ve programlarına katılmaya devam etmişti.</p>
			<p class="a_Paragraf">Fakat herkes Başkan Uhuru kadar müstağni ve cesur değildi. Başı tutanlar, koparılmış kelle bekliyor; uşaklar, emri ilk yerine getiren olmak için gayret ediyorlardı. Ne yapıp edip okulların kapısına kilit vuracak bir ülke bulmalıydılar. Sonunda Afrika’da küçücük bir devlet olan Gambiya akıllarına gelivermişti. Adanmış ruhlar, nüfusu iki milyondan az olan Gambiya’da da Yavuz Selim adında bir Türk okulu açmışlardı. Nihayet yüksek bir kredi vaadiyle onun kapatılmasının sağlandığı medyaya yansıdı. O küçük ülkede Batılı misyonerlerin açtığı yüz altmış okul faaliyetteydi ama biricik Türk koleji talihsiz Türk yetkililerin yerli mevkidaşlarına baskıları ve vaatleri neticesinde eğitime -geçici olarak- son vermek zorunda kalmıştı.</p>
			<p class="a_Paragraf">Başbakan Erdoğan’ın, Şubat 2014’te Soçi Kış Olimpiyatları’nın açılışı sırasında, Rusya Devlet Başkanı Vladimir Putin ve Azerbaycan Cumhurbaşkanı Aliyev ile yaptığı görüşmede de aynı konuyu gündeme getirdiği; Türk Okulları’nın kapatılması için talepte bulunduğu ve buna ilişkin birer dosya sunduğu yazılıp söylenmişti.</p>
			<p class="a_Paragraf">Azeri Yeni Musavaat gazetesinde yer alan habere göre Erdoğan, İlham Aliyev’den kesin adım atmasını istemiş; “<span class="italik_E">Biz Türkiye olarak Karabağ meselesine desteğimizi devam ettirmek istiyoruz. Siz de Azerbaycan’daki Nurcuları temizleyin!</span>” talebinde bulunmuştu. Verilen bilgiye göre sadece Hizmet Hareketi değil, Risale-i Nura bağlı diğer gruplar da hedef gösterilmişti.</p>
			<p class="a_Paragraf">Daha sonra da bunu teyid eden haberler neşredilmiş ve bazı hadiseler meydana gelmişti. Azeri tarafıyla yapılan görüşmelerde sürekli eğitim müesseseleri masaya sürülmüş; Azerbaycan’daki Türk Okulları kapatılmazsa, Ermenistan’ın isteği üzerine Alican Sınır Kapısı’nın açılabileceği ve Azerbaycan’ın Türkiye’deki yatırımlarının da AKP Hükûmeti tarafından engellenebileceği ifade edilmişti. Nitekim bu şayiaların üzerinden çok geçmeden Azerbaycan’daki okulların kapatılması kararı alındı.</p>
			<p class="Baslik_2" id="_idParaDest-184">Ahh Azerbaycan!</p>
			<p class="__Paragraf">Bu karar başta Hocaefendi olmak üzere Hizmet gönüllüleri için çok büyük bir keder ve elem sebebi oldu. Çünkü muhterem Hocamız daha küçük yaşlarından itibaren Azerbaycan’ı öz toprağından hiç ayırmamıştı. Esaret altında olduğu yıllarda hayaliyle uzaktan seyretmiş, kurtuluşu için Allah’a yalvarmıştı. Demir Perde yırtılır yırtılmaz da kendisini sevenlere “<span class="italik_E">Koşun, kucaklaşın Azeri kardeşlerinizle, asırlık hasrete son verin!</span>” deyip ağlamıştı.</p>
			<p class="a_Paragraf">Azerbaycan’ın işgal edildiği haberini aldığında yıkılıp kalmış, yerinden doğrulamamış ve günlerce ızdırapla kıvranmıştı. Vaaz kürsüsünde işgali anlatıp Azeri kardeşlerimize yardım çağrısı yaparken öyle hislenmişti ki konuşmaya devam edememiş ve bayılmıştı. O dönemde Azerbaycan’da bulunan bazı ağabeylerimiz telefon edip “Ne yapsak?” diye sorduklarında, “<span class="italik_E">Ölseniz bile Azerî kardeşlerimizi terk etmeyin şayet onlar sizin yerinizde olsalardı, mutlaka canları pahasına yanınızda bulunurlardı.</span>” demişti.</p>
			<p class="a_Paragraf">Rahmetli Haydar Bey, ismiyle müsemma bir yiğitti ve bu mertliğini her zaman ortaya koymuştu. Türkiye’den giden eğitim gönüllüsü kardeşlerine belki de hiçbir devlet başkanının yapmadığı kadar sahip çıkmış; onlara tam bir hâmî olmuştu. Ömrü boyunca, okulları, Azerbaycan ve Türkiye halkları arasındaki kardeşliğin ve vefa duygusunun bir nişanesi olarak görmüş, devletlerarası münasebetler ve sair siyasi mülahazalardan tamamen bağımsız tutmaya özen göstermişti.</p>
			<p class="a_Paragraf">Hocaefendi, İlham Aliyev’i bir idareciden önce babasının yadigârı güzide bir emanet olarak görmüştü. Onun riyaseti altında Azerbaycan’ın gerçekleştirdiği büyük atılımlardan memnuniyet duymuş; ülkesindeki misafir eğitim gönüllülerine verdiği desteği her zaman takdirle yâd etmişti. İlham Bey ise “<span class="italik_E">Ben bu okulları çok beğeniyor ve destekliyorum. Büyük işler görüyorlar.</span>” diyerek takdirlerini dile getiriyor, sayılarının arttırılması yönünde arzu izhar ediyor; Hocaefendi’ye gönderdiği mektubunda da okullara ve öğretmenlere sahip çıkıp destekleyeceğini vaat ediyordu.</p>
			<p class="a_Paragraf">Türk okulları, kendilerini iyi ve ahlâklı insan yetiştirmeye vakfetmiş kadrolarca yönetiliyor; yirmi üç senedir geleceğin Azerbaycan’ına hizmet edecek çalışkan öğrenciler yetiştiriyordu. Şayet gizli bir niyet ve yanlış bir faaliyet olsaydı, çeyrek asırlık zaman diliminde bu katiyen gizlenemez ve mutlaka açığa çıkardı. Tarih şahitti ki bu zaman zarfında bu müesseseler kaliteli-seviyeli eğitim vermenin ve münevver insan yetiştirmenin dışında bir iş yapmamıştı. </p>
			<p class="a_Paragraf">Bundan dolayı da bu müesseseler, her kademedeki devlet yöneticileri, sivil toplum liderleri, sanatkârlar, ilim adamları ve genel anlamda Azerbaycan halkından hep vefa ve destek görmüşlerdi. </p>
			<p class="a_Paragraf">Bu dönem zarfında başta cumhurbaşkanlarımız merhum Turgut Özal, Süleyman Demirel ve Abdullah Gül beyefendiler olmak üzere, on iki hükûmet, neredeyse bütün rical-i devlet ve Türk halkı bu eğitim kurumlarının başarılarını takdir etmişler; faaliyet alanlarının genişletilmesi için müşevvik olmuşlardı. </p>
			<p class="a_Paragraf">Maalesef Türkiye’nin son dokuz aylık dönemindeki şantaj, gammazlama, iftira ve cadı avından dolayı bu okullar da zararla karşı karşıya kaldılar. Şimdi bunca yıllık emek ve bu okulları hayata kazandıran sayısız Azeri ve Türk vatandaşının gayretleri, fedakârlıkları hiç yokmuş gibi davranılıyor. Her yıl binlerce öğrencinin girebilmek için gayret ettiği, yüzde yüze yakın eğitim başarısı yakalamış, Azerbaycan’ı uluslararası bilim olimpiyatlarında en ileri seviyede temsil etmiş, yüzlerce madalya kazanmış ve öğrencisiyle, öğretmeniyle, Azerbaycan devletine ve milli değerlerine sadakatle bağlı bu okullar, birtakım siyasi mülahazalarla kapatılıyor. </p>
			<p class="a_Paragraf">Ne maksada hizmet ettikleri belli olmayan bazı kimselerin, mesnetsiz iddiaları, yalan beyanları ve ahlâksız tehditleriyle bu okullar kapatılırsa, bu büyük bir yanlış, azim bir vebal ve çok büyük yazık olmaz mı? </p>
			<p class="Baslik_2" id="_idParaDest-185">Kim Kötü Bir Yol Açarsa…</p>
			<p class="__Paragraf">Sesimi duyurabilseydim, Hocaefendi’nin birkaç gün önce konu açılınca dile getirdiği bu hususları, henüz iş işten geçmeden, İlham Aliyev Beyefendi’ye ve bütün Azeri kardeşlerimize ulaştırmak isterdim.</p>
			<p class="a_Paragraf">Allah Resûlü <span class="_aleyhisselam-_E _idGenCharOverride-1">(sallallahu aleyhi ve sellem)</span> bir hadis-i şeriflerinde -mealen- şöyle buyururlar: “<span class="italik_E">Kim, güzel bir çığır açarsa, daha sonra o yolda gidenlerin bütün sevabı onun defterine de yazılır. Kim de kötü bir yol açarsa, daha sonra onu takip edenlerin vebali topyekûn onun sırtına da yüklenir.</span>” Merhum Haydar Aliyev okullara ilk sahip çıkanlar arasındaydı; ihtimal ahirette, Azerbaycan’da yetişen öğrencilerden olduğu gibi, dünyanın dört bir yanındaki okulların meyvelerinden de nasiptar olacaktır. Hâl böyleyken, oğlunun, o okulların kapatılması yolunu açan kimse olmaya zorlanması ne acı!</p>
			<p class="a_Paragraf">Bilindiği üzere İslâm Tarihi’nde Habeşistan hükümdarı Necaşi’nin çok farklı bir yeri vardır. İlk muhacirler oraya gidince, hemen arkalarından Mekkeliler elçi gönderir ve bir sürü iddiada bulunarak Necaşi’nin onları ülkesinden kovmasını isterler. Bu taleplerini dile getirirken de sandık sandık hediyelerini kralın önüne yığarlar fakat Necaşi vicdanlı bir insandır, önyargılı değildir; müslümanları da dinler. Hazreti Ali efendimizin büyük kardeşi Hazreti Cafer, niyetlerini ve hâllerini anlatınca, Necaşi, gözyaşları içinde elçiye döner; “<span class="italik_E">Vallahi dünyaları bile verseniz, bu insanları benden alamazsınız.</span>” der. Sonra müslümanlara şöyle seslenir: “<span class="italik_E">Ülkemde istediğiniz kadar kalabilir ve istediğinizi yapabilirsiniz!</span>”</p>
			<p class="a_Paragraf">Evet, tarih boyunca nice melikler, krallar, padişahlar, şehinşahlar geçmiş fakat pek çoğu unutulup gitmiş, bazıları tamamıyla nisyan deryasına gömülmüşlerdir ancak Necaşi hazretleri hâlâ bir buçuk milyar müslüman tarafından hayırla yâd edilmektedir; ihtimal ahirette de başlara taç yapılacaktır. </p>
			<p class="a_Paragraf">Demem o ki şu son dönemde biz imtihan olduğumuz gibi, başkaları da bizimle imtihana tabi tutuluyor. Bu imtihanın sonunda Necâşi misillü yâd edilmek ve ötede onunla omuz omuza haşrolmak da var, hem burada hem ötede unutulmak da.</p>
			<p class="a_Paragraf">Aslında diğer ülkelerdeki okulların başarıları, onlara verilen emek ve yerli halkın gönülden sahip çıkışı Azerbaycan’dakinden farklı değil. Bu hususta daha fazla söz söylemek ve farklı misaller vermek de mümkün. Ne var ki bu satırları yazarken, yeni bir haber düştü ajanslara. AKP Genel Merkezi’ndeki 7. Geleneksel Büyükelçiler İftarı’nda konuşan Erdoğan, Hizmet ile ilgili yine delilsiz, mesnetsiz suçlamalarda bulunmuş. Camia’yı, yabancı ülkelerin büyükelçilerine tehlikeli bir örgüt olarak anlatmış ve bu ülkelerin de kendisi gibi Hizmet’e savaş açmalarını istemiş. </p>
			<p class="a_Paragraf">Bakar mısınız şu hâle? Irak’ta terör kol geziyor, din adına kan dökülüp İslâm’ın çehresi karartılıyor. Musul’daki konsolosumuz ve çalışanlar dâhil 49 vatandaşımız haftalardır rehin olarak tutuluyor. Kerkük’te yürekler ağızlarda. Suriye’de kan gövdeyi götürüyor. Vatanından göç etmek zorunda kalıp çarnaçar Türkiye’nin her yerine dağılmış yüz binlerce Suriyelinin hâli içler acısı. Mısır’dan Arakan’a kadar müslümanların yaşadığı hemen her coğrafyada gözyaşları sel olmuş. Gazze bomba yağmuru altında inim inim inliyor. Türkiye ise dâhilî olduğu gibi haricî problemler sarmalında kıvranıp duruyor fakat bu koca koca meseleler dururken, Başbakan’ın gündeminde Hizmet Hareketi var. Tam da adanmış ruhların yeryüzünün belki bin yerinde iftar çadırları/sofraları hazırlayıp öz değerlerimizi tanıtma heyecanı yaşadığı aynı dakikalarda, mübarek Ramazan ayının bir iftar vaktinde, Erdoğan, o masum Müslümanları sadece kendisine değil de Camia’ya gönül verdiler diye hem de ecnebilere şikâyet ediyor.</p>
			<p class="a_Paragraf">Allah’ım, bu nasıl bir kin?</p>
			<p class="a_Paragraf">Müslüman, düşmanlık yaparken bile belli esaslara uymak zorundadır; İslâm, müntesiplerini harp hâlinde dahi bazı kurallarla kayıt altına almıştır. </p>
			<p class="a_Paragraf">Ya husumetin böylesi; hangi inançtan kaynaklanmakta, hangi kitaba dayanmaktadır?</p>
			<p class="Baslik_2" id="_idParaDest-186">Mafya Kanunu</p>
			<p class="__Paragraf">Farz edelim ki “paralel devlet” ve “hükûmete komplo” diyerek uydurulan senaryoların hepsi doğru. Böyle bir durumda ne yapılmalıdır? Hukuk ve insanlık neyi gerektirir? </p>
			<p class="a_Paragraf">Suçlu kimse, tespit edilir, deliller ortaya konulur ve mücrimler cezalandırılır.</p>
			<p class="a_Paragraf">Zaten Hizmet gönüllüleri de haftalardır bunu istemiyorlar mı? Bir kumpas söz konusuysa, suçlular bulunsun ve cezaları derhal verilsin, demiyorlar mı?</p>
			<p class="a_Paragraf">Fakat iddiaların üzerinden aylar geçmiş olmasına rağmen tek bir delil ortaya konulamamış; tek bir kişinin cürmü kanıtlanamamış; hiçbir mahkeme açılmamış ve bir hüküm verilmemiş. Hükûmetin özel delil üretme timleri kurduğu sır olmaktan çıkmış ama yine de makul bir belge gösterilememiş. Şu hâlde bir tek ferdi tecrim ve tecziye etmek dahi kanunsuzluk ve vicdansızlık olduğu hâlde, koca bir Camia’yı hatta sırf ona dilbeste olduğu için dünyanın en ücra köşesindeki insanı yargısız infaz etmek hangi insaf ölçülerine sığar? </p>
			<p class="a_Paragraf">Suç kesinleşmediği sürece kimsenin hükümlü sıfatıyla değerlendirilemeyeceğini ifade eden “masumiyet karinesi”, en temel hukuk öğretisi olan “suçsuzluk ilkesi” sadece yolsuzluk iddialarıyla karşı karşıya bulunan Başbakan ve şürekâsı için mi geçerlidir?</p>
			<p class="a_Paragraf">Allah aşkına, hem İslâm’da hem de diğer dinlerde suç ve cezanın şahsîliği esas değil midir? Cenâb-ı Hak, “<span class="italik_E">Herkes ne kötülük işlerse kendi aleyhine işler; insanların işlediği kötü fiiller yalnızca kendilerini ilgilendirir.  Hiçbir günahkâr, başkasının günahını yüklenmez.</span>” <span class="_aleyhisselam-_E _idGenCharOverride-1">(En’am, 6/164)</span> buyurmuyor mu?</p>
			<p class="a_Paragraf">İnsan Hakları Beyannamesi’nde “<span class="italik_E">Kendisine bir suç yüklenen herkes, savunması için gerekli olan tüm güvencelerin tanındığı açık bir yargılama sonunda, yasaya göre suçlu olduğu saptanmadıkça, suçsuz sayılır.</span>” denmiyor mu?</p>
			<p class="a_Paragraf">Türk Ceza Kanunu’nda “<span class="italik_E">Ceza sorumluluğu şahsîdir. Kimse başkasının fiilinden dolayı sorumlu tutulamaz.</span>” ilkesi bulunmuyor mu? </p>
			<p class="a_Paragraf">Diğer taraftan, akıl, vicdan, insaf ve ahlâk düsturları bir şahsın günahından dolayı onun ailesinin, yakınlarının ve sevdiklerinin cezalandırılmalarına müsaade eder mi?</p>
			<p class="a_Paragraf">Öyleyse bir “paralel devlet” düzmecesiyle Türkiye’de Hizmet hâdimleri hemen suçlu ilan edildiği gibi, şimdi bir de yurt dışındaki fedakâr öğretmenlerin -hem de yabancı misyon şeflerine- mücadele edilmesi gereken düşmanlar olarak anlatılması hangi kurala binaendir. </p>
			<p class="a_Paragraf">Bugün biz demesek de yarınki nesiller ve ötede Allah soracaktır zalimlere; “Siz hangi kitaba inanıyordunuz? Bu yaptıklarınız hangi hukuk sistemine dayanıyordu?” diye.</p>
			<p class="a_Paragraf">Kutsal metinlerin ışığından mahrum kalmış ya da onları yanlış yorumlamış bazı kimseler tarih boyunca bir kısım vahşetler sergilemişlerdir. Düşman belledikleri erkeği öldürmekle kalmayıp eşini, çocuklarını hatta ahırdaki atını, ineğini, kedisini ve köpeğini de katletmişlerdir fakat bu davranış, ima ettiğimiz üzere, kendi seçkinliğinden başka hiçbir mukaddes değer tanımadığı gibi insanlığını da büsbütün yitirmiş canavarların şe’nidir.</p>
			<p class="a_Paragraf">Bir de mafya kanunundan bahsedilir. Yasa dışı işlerle uğraşanların çoğu aslında oldukça korkaktır. İşledikleri suçların bir gün başka kalıplarda geri dönüp boğazlarına sarılmasından endişe duyar ve hep kaygı içinde yaşarlar. Bundan dolayı da bir cinayet işledikleri zaman arkada öç alabilecek hiç kimsenin kalmamasına dikkat ederler; sadece anne babayı değil beşiktekini bile öldürme töresidir onlarınki.</p>
			<p class="a_Paragraf">Şu anda Hizmet Hareketine karşı yapılanları başka türlü izah etmek mümkün değil. Bu ya bir cinnet eseri ya da kendi ağababalarının verdikleri misyonun gereği!</p>
			<p class="a_Paragraf">Şayet mesele intikam alınabileceği korkusuyla vahşileşmekten ibaretse, böyle bir paranoya çok manasız.</p>
			<p class="a_Paragraf">Korkmasınlar, hizmet erleri, muhabbet fedaileridir; onların meşrebinde öç almak yoktur.</p>
		</div>
	</body>
</html>