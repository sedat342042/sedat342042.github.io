<html xmlns="http://www.w3.org/1999/xhtml">
	<head>
		<title>inkisar_epub-48</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-140">Yolsuzluk Operasyonu ve <br/>Paralel Devlet</p>
			<p class="ilk_harf_E"><span class="_idGenDropcap-2">1</span>7 Aralık 2013 günü Türkiye’de bir şokla başladı. Büyük Yolsuzluk Operasyonu olarak tarihe geçen baskın, arama ve gözaltına almaların görüntüleri baş döndürücüydü; iddia edilen suçlar herkesi dehşete düşürdü.</p>
			<p class="a_Paragraf">Aralarında 4 bakan ile 3 bakan çocuğu da bulunan iş adamları, bir bankanın müdürü, bürokratlar ve farklı seviyedeki memurlar hakkında görevi kötüye kullanmak, ihaleye fesat karıştırmak, kaçakçılık ve rüşvet suçlamalarıyla bir soruşturma yürütüldüğü; ilgili savcılığın talimatıyla şüphelilerin takriben bir sene teknik takibe tabi tutulduğu ortaya çıktı.</p>
			<p class="a_Paragraf">Yapılan ilk operasyonda 71 kişi gözaltına alındı; mahkeme 24 şüphelinin tutuklu yargılanmasına karar verirken diğerlerini adli kontrol şartıyla serbest bıraktı; aramalarda ele geçirilen çeşitli eşya ve paralara el konuldu.</p>
			<p class="a_Paragraf">Herkes olup bitenlerin ve görüp şahit olduklarının şaşkınlığını yaşarken, 25 Aralık’ta ikinci operasyon haberi geldi. İlgili savcının, 41 kişilik gözaltı listesi hazırladığı; mahkemeden bazı iş adamlarının mal varlığına el koyma kararı çıkarttığı ve Başbakan’ın oğlu Bilal Erdoğan’ı da şüpheli sıfatıyla ifadeye çağırmak üzere evrak hazırladığı bilgisi gündeme bomba gibi düştü.</p>
			<p class="a_Paragraf">Sonraki günlerde medyada yer alan bilgilerde Reza Zarrab’ın soruşturmanın kilit ismi olduğu, bu İranlı işadamının bazı bürokratlar ve 4 bakan ile geliştirdiği ilişkiler sayesinde rüşvet çarkı kurduğu, kara para aklama ve altın kaçakçılığı gibi birtakım suçlar işlediği iddia edildi. 3 bakan evladının da birtakım kanunsuz işlere bulaştıkları, rüşvet almaya ve vermeye aracılık ettikleri öne sürüldü.</p>
			<p class="Baslik_2" id="_idParaDest-141">Ayakkabı Kutuları, Çelik Kasalar ve Para Sayma Makinası</p>
			<p class="__Paragraf">Soruşturma ve operasyonla alâkalı haberler sahiden büyük bir dehşetle izlendi. Bir banka müdürünün evinde ayakkabı kutularına ve kütüphane bölmelerine saklanmış bulunan 4,5 milyon dolar herkesi hayrette bıraktı; o andan itibaren ayakkabı kutusu bir simgeye dönüştü. Bir bakan oğlunun hanesinden çıkan 7 adet şifreli kasa, yüklü miktarda banknot ve yatak odasında fotoğraflanan para sayma makinesi şaşkınlığı birkaç kat artırdı. İranlı işadamı tarafından bir bakana hediye (!) edildiği söylenen 700 bin lira değerindeki kol saati, çikolata kutusunda sunulan dolarlar ve onun özel uçağıyla yapılan geziler/umreler dönemin en çok konuşulan konuları arasında yerini aldı.</p>
			<p class="a_Paragraf">İddialara göre; imar kanunlarına aykırı uygulamalar, illegal vatandaşlık işlemleri, yolsuzluğa engel bazı emniyet görevlilerinin özel istek üzere sürülmesi veya kanunsuzluğa göz yumacak memurların tayin edilmesi ve rüşvete aracılık yapılması karşılığında yüksek miktarda paralar alınmış. Mesela bir rüşvetin tesliminde, tanesi ancak 500 bin dolar aldığı için 8 ayakkabı kutusu gerektiren para, fazla yer tutacağından tekerlekli valiz ve sırt çantasıyla taşınmış. Polis, para ve valizin nereden alındığını, nasıl taşındığını takip etmiş; ayrıca havaalanındaki X-Ray cihazında görüntülemiş; hangi evde kime teslim yapıldığını, o esnada ve teslim boyunca telefonda nelerin konuşulduğunu kaydetmiş; kimlerle buluşulduğunu, kullanılan araçları ve nerede bir araya gelindiğini kameraya almış. Ayakkabı kutularındaki dolarlar trafik polislerince bile kayda geçirilmiş. Operasyonun başlayacağını ve polisin baskın yapacağını öğrenen bir bakan, bürokratlara “Kaçabiliyorsan kaç!” demiş.</p>
			<p class="a_Paragraf">Operasyondan bir süre sonra, kovuşturma boyunca kaydı tutulan telefon tapeleri ve fezleke metinleri ortaya çıktı. Hemen yayın yasağı getirilmesi, basına baskı uygulanması ve sosyal medyanın kısıtlanmasından dolayı kayıtlar ve tutanaklar neşredilemeyince, muhalefet partisinin genel başkanları buna itiraz ettiler. Ciddi bir tepki göstererek grup toplantı salonlarına ses ve görüntü sistemi hazırlatıp tapeleri dinletti ve zabıtlardan bölümler okudular. Yaptıkları bu işin tamamen kanunî olduğunu çünkü teşhir ettikleri kayıtların polis fezlekelerine girdiğini ve yolsuzluğun belgesi niteliği taşıdığını belirttiler. Muhalif milletvekilleri de ellerindeki elektronik cihazlar vasıtasıyla her platformda aynı yola başvurdular; basın açıklamalarında ve televizyon programlarında soruşturma tutanaklarından bölümler aktardılar. Böylece medya, tapeleri doğrudan ve bütünüyle deşifre edemese bile, başkanların ve vekillerin sunumlarını haberleştirerek yasağı kısmen delmiş oldu. </p>
			<p class="a_Paragraf">Mesela bir parti başkanı, bir bakanın 17 Aralık sabahı oğluyla yaptığı telefon görüşmesini gündeme getirmişti. Bakanın, evin arandığını öğrenince oğluna eli altında neler olduğunu sorduğunu, onun “Kendi param, üç beş kuruş kalan param.” dediğini, bakanın “Kaç para?” diye ısrarla sorması üzerine, oğlunun “1 trilyon civarı param var o kadar!” cevabını verdiğini; bunun üzerine bakanın “Şimdi anladığım kadarıyla Reza Zarrab’la bir rüşvet ilişkisinden bahsediyorlar. Diyeceksin ki bir danışmanlık işim var. Gayriresmi yapıyorum. Benim alacaklı olduğum dayımın oğlu bunların yanında çalışıyor.” tembihinde bulunduğunu gösteren tapeyi dinletmiş ve metnini okumuştu.</p>
			<p class="Baslik_2" id="_idParaDest-142">Bunlar Gerçek Olmamalı!</p>
			<p class="__Paragraf">Meclis çatısı altında sergilenerek halkın dikkatine sunulan ve kovuşturma esnasındaki yasal dinlemeler olduğu iddia edilen o ses kayıtlarının muhtevasında şu hususlar da vardı:</p>
			<p class="a_Paragraf">Para dolu ayakkabı kutusu ile 7 kasa ve bir para sayma makinesinin sembolleştiği 17 Aralık’ta, Başbakan’ın evinde de sabahtan gece yarısına kadar evdeki paraları “sıfırlama“ telaşı yaşandığı; gece yarısı olduğunda evde hâlâ 30 milyon euro kaldığı ve bunun operasyonu bizzat takip eden Başbakan’a bildirildiği;</p>
			<p class="a_Paragraf">Başbakan’ın ailesi için iki adet villa karşılığında Urla’daki 1’inci derece sit alanının hem de bizzat Başbakan’ın talimatlarıyla geçici olarak 3’üncü derece sit alanına çevrildiği ve villaların banyosuna “bide“ konulup konulmayacağının bile Başbakan’a sorulduğu;</p>
			<p class="a_Paragraf">Çatalca’da içerisinde 5 villa bulunan 53 dönümlük çiftliğin bir yakının üzerinde gösterilerek Erdoğan ailesi için satın alındığı; villaların inşaatının tamamlanması, bahçedeki su kuyusuna kapak takılması, jeneratör temin edilmesi ve komşu tarlaların da çiftliğe katılması gibi işlerle bizzat Başbakan’ın ilgilendiği;</p>
			<p class="a_Paragraf">Sabah ve ATV’nin içinde bulunduğu Turkuaz Medya’nın satın alınması için bizzat Başbakan’ın talimatı ile bir bakanın takibinde, büyük kamu ihalelerini üstlenen işadamlarından yüklü miktarda “bağış” paralar alındığı; iktidar kontrolünde “havuz medyası” oluşturulduğu ve para veren işadamlarına yeni “ballı kamu ihalesi” vaat edildiği…</p>
			<p class="a_Paragraf">Daha neler yoktu ki Meclis’te içeriği okunan ya da dinletilen tapelerde. </p>
			<p class="a_Paragraf">Haksız kazanç elde etme, çıkar sağlama, nüfuz ticareti yapma, yargıda fişleme ve kadrolaşma; medya özgürlüğüne, yargı kararlarına, serbest piyasaya ve kamu ihalelerine müdahale gibi kanunsuzlukların yanı sıra, Türkiye’yi uluslararası alanda zora sokacak bir kısım ilişki ve irtibatları çözümleyen bir düzine ses kaydı saçılmıştı ortalığa.</p>
			<p class="a_Paragraf">İnanılacak gibi değildi. “Muhafazakâr demokrat” olma iddiasındaki siyasilerin bu derece anti-demokratik, illegal ve çirkin işler yapmaları; dindar kimliklerinden ötürü kendilerine ümit bağlanmış insanların böyle gayr-i meşru fiillere dalmaları gerçek olamazdı.</p>
			<p class="a_Paragraf">Çokları gibi derinden sarsılmış ve inanmak istememiştim dinleyip okuduklarıma. Hele “Sıfırladınız mı parayı?” sorusuna karşılık “Sıfırlamadık henüz babacığım.” diyen oğlun hazin sesini duyunca hâkim olamamıştım gözyaşlarıma. </p>
			<p class="a_Paragraf">Bir insan heva ve hevesine uyup yanlışlıkla bir patikaya girmiş ve yolsuzlaşmış olabilir fakat bir baba evladına nasıl kıyabilir? Kendi günahına yavrusunu nasıl vasıta yapabilir? Hele bir mü’min, ciğerparesinin, ahiretini karartmasına nasıl göz yumabilir?</p>
			<p class="a_Paragraf">İddiaların doğruluğu konusunda mülahaza dairemi hep açık tutmaya çalıştım; isnatların asılsız olmasını arzuladım. </p>
			<p class="a_Paragraf">Hükûmet yetkilileri ve ilgili şahıslar ses kayıtlarına bazen montaj, dublaj, kurgu dediler, kimi zaman da kısmen kabullenmek zorunda kaldılar. Hatta Başbakan bir gün “<span class="italik_E">Birçok ihaleler yapılıyor birisi saf dışı edilmiş olabilir, şahsıma müracaatı olabilir, ben de dava et diyorum. Bu neticede devletin yüzlerce milyon dolar kazancı oluyor. İşte bunlar bu görüşmeyi dinleyecek kadar karaktersiz.</span>”<span class="italik_E"> </span>diyerek; bir başka gün “<span class="italik_E">İşte dün bir tane daha yayınladılar. Adalet Bakanı ile benim görüşmem. Bugün malum gazete yayınlamış çünkü kendileriyle ilgili. Dönen dolapları, tabi biz biliyoruz. Benim Adalet Bakanıma ‘Bunu yakından takip et.’ dememden daha doğal daha tabii ne olur. Bana ilgili kuruluşumun verdiği bilgiler, SPK’nın verdiği bilgiler çok tehlikeli bilgiler.</span>” sözlerini sarf ederek; ayrıca bir grup toplantısında aile fertleriyle konuşmalarının dinlendiğini ikrar ederek ve yine bir soru üzerine de Fas’tan Habertürk’ü aradığını açıkça söyleyerek tapeleri doğruladı. Gerçi “sıfırlama” kaydı için pek çok elemanı değiştirilen TÜBİTAK aylar sonra “hece hece montajlanmış” raporu verdi ama buna hiç kimse inanmadı. Dahası ülke içinden ve yurt dışından ses analistleri, kayıtların katiyen ‘montaj olmadığı’nı raporlaştırdı ve özellikle bahsedilen bantların heceleme yöntemiyle kurgulanmasının imkânsızlığını açıkladılar.</p>
			<p class="a_Paragraf">Keşke soruşturmanın önü kesilmese ve zihinlerdeki şüphe kıymıkları öylece bırakılmasaydı! Keşke yargı görevini yapabilse ve gerçekler bütün berraklığıyla gün yüzüne çıksaydı!</p>
			<p class="Baslik_2" id="_idParaDest-143">Operasyonun Yansımaları ve “Paralel Devlet” Adlı Can Simidi</p>
			<p class="__Paragraf">Ne yazık ki öyle olmadı. 17 Aralık Operasyonu’nun ardından ilgili emniyet müdürleri derhâl görevden alındı. Polis teşkilatında ve adliyede bazı birimler çabucak dağıtıldı. Soruşturmayı yürüten savcı, elindeki dosyalara el konulduğunu ve vazifesini yapamadığını açıkladı.</p>
			<p class="a_Paragraf">Savcılığın gözaltı ve mahkemenin arama kararlarını yerine getiren adli kolluk elemanları yerlerinden uzaklaştırıldığı gibi ilk fırsatta 166 hâkim ve savcının görev mahalli de değiştirildi.</p>
			<p class="a_Paragraf">Hükûmet, Ergenekon ve Balyoz gibi davalardaki başarılarından dolayı takdir ettiği, ödüller verdiği hatta bazılarına özel zırhlı araba tahsis ettiği emniyet müdürlerini ve savcılarını -adalet mekanizması siyasiler ve yandaşları aleyhine işleyince- hemen mücrim ilan etti. Birkaç gün içinde farklı illerde gerçekleştirilen görevden almalar ve yeni atamalar, iddia edildiği üzere daha önceden fişlemelerin yapıldığını doğruladı. Dahası 17 Aralık Operasyonu’yla hiç alâkası olmayan başka şehirlerdeki birimlerin telaşla dağıtılması, oralarda da illegal işler döndüğü ve ortaya çıkmaması için ön alındığı izlenimi uyardı.</p>
			<p class="a_Paragraf">“Hükûmet yargıyı kendine bağladı.” eleştirilerine kulak tıkandı; herkesin gözü önünde büyük bir cüretle şartlar oluşturuldu ve tutuklanan şüpheliler, iki ay sonra serbest bırakıldı. Başbakan Yardımcısı bu tahliyeleri “Vicdanları yaraladı!” şeklinde değerlendirirken, Başbakan “Adalet yerini buldu!” sözüyle yorumladı.</p>
			<p class="a_Paragraf">Kovuşturmayı başlatan Cumhuriyet Savcısı’nın görev yeri değiştirildiği için diğer savcılar tarafından yürütülmekte olan soruşturmadan uzun süre haber alınamadı. Ayrıca, 4 bakan hakkındaki fezlekeler, zorlu bir süreçten sonra TBMM’ye ulaştı ama gerekli komisyon bir türlü kurulamadı. İşin doğrusu adaletin tezahür edeceğine dair inanç azaldı, belki de hiç kalmadı.</p>
			<p class="a_Paragraf">17 Aralık Operasyonu kamuoyunda deprem etkisi yaptığı gibi ekonomiyi de derinden sarstı. Şüphelilerin evlerinde görüntülenen yüksek miktardaki paralar ve rüşveti inkâr edilemez kılan kayıtlar, hükûmeti ve bakanları adeta bunalttı.</p>
			<p class="a_Paragraf">Bunun üzerine, bakanların istifaları peşi peşine geldi. Zafer Çağlayan ve Muammer Güler’den sonra açıklamada bulunan Erdoğan Bayraktar, yaptığı işlerin Başbakan’ın talimatlarıyla gerçekleştiğini ve milleti rahatlatmak için onun da çekilmesi gerektiğini söyleyerek Başbakan’ı istifaya davet etti.</p>
			<p class="a_Paragraf">Diğer taraftan o günlerde çözüm süreci çıkmaza girmiş görünüyordu; siyasiler kandırılmış ve özerkliğe birkaç adım kalmış gibi bir hâl vardı.</p>
			<p class="a_Paragraf">Türkiye, Avrupa Birliği’nden koparak yüzünü kuzeye dönmüş ve hızla bir Ortadoğu ülkesi olmaya yürüyerek radikal bir noktaya savrulmuş görüntüsü veriyordu.</p>
			<p class="a_Paragraf">“Üç gün, bilemedin, beş gün içinde devrilir.” denilen Beşşar Esed üç senede yüz bini aşkın insanı katletmiş, iki milyondan ziyade masumun yurdundan yuvasından hicretine sebebiyet vermişti. Suriye ile ilgili strateji büyük bir hayal kırıklığına dönüşmüş, Türkiye oradaki şiddetin durmamasının en büyük sebeplerinden biri olarak gösterilmeye başlamıştı. Mısır politikası ise tam bir fiyaskoyla sonuçlanmış; çok büyük yanlışlar ve kötü neticeler doğurmuştu. Türkiye her geçen gün yalnızlaşmış ve içine kapanmaya mecbur kalmıştı.</p>
			<p class="a_Paragraf">Böyle bir dönemde gelen 17 Aralık Operasyonu, bir yandan iktidarı çok zor bir durumda bırakmış olsa da diğer yandan o, muktedirlerin epey işine yaramıştı.</p>
			<p class="a_Paragraf">Çünkü birkaç aydır devam eden dershaneler meselesinde de hükûmet hayli yıpranmış; kapatma kararını izah edememenin güçlüğünü yaşamış; yapılanların reform olmayıp Camia’ya karşı bir garaza bina edildiğini gizleyemez olmuş ve adeta köşeye sıkışmıştı. </p>
			<p class="a_Paragraf">İşte şimdi 17 Aralık, politika cinliğiyle altın tepside sunulan bir fırsat gibi değerlendirilebilir ve iyi bir manevrayla inisiyatif yeniden ele geçirilebilirdi. Evet, mağduriyet siyasetini çok iyi beceren Erdoğan’a yeniden gün doğmuştu. Başbakan bu okazyonu kaçıracak bir politikacı değildi, anında işe koyuldu. Operasyonu, hükûmeti düşürmek ve ekonomiyi zora sokmak amacıyla yapılan bir çeşit darbe olarak tanımladı; gözaltıların hemen seçim öncesinde yapılmasını manidar bulduğunu vurguladı. </p>
			<p class="a_Paragraf">Hâlbuki -yalanlanmayan haberlere göre- operasyondan sekiz ay önce MİT bir rapor hazırlamış; Reza Zarrab’ın bazı bakanlarla irtibatını belgelemiş; Başbakana’a “Bu ilişki ortaya çıkarsa hükûmet aleyhine kullanılabilir!” uyarısı yapmıştı. Yine savcıya dayandırılan haberlere yansıdığı üzere, baskın ve gözaltına almaların 17 Aralık’ta yapılmasında en önemli sebep, operasyonun bizzat müstafi bakan Muammer Güler tarafından deşifre edilmesiydi. Takip edildiğinden şüphelenen Reza Zarrab’ın isteğine binaen, Güler, İstanbul’a yeni atadığı müdür vasıtasıyla, Zarrab’ı izleyen polisleri takip ettirmişti. Takibi fark eden Mali Şube polisleri, operasyonun deşifre olduğunu anlamış; şüphelilerin kaçmaması ve delillerin karartılmaması için savcılık izniyle harekâtı öne almak zorunda kalmıştı. </p>
			<p class="a_Paragraf">Fakat artık detayların önemi yoktu. Kendisi ak kaşık gibi tertemiz olan Erdoğan, suçluyu ilan edivermişti. Operasyonu gerçekleştiren yargı ve emniyet mensuplarını Hizmet Hareketi’yle irtibatlandırmış; “paralel devlet” iddiasını ortaya atmıştı. “Paralel devlet” gerçekten Erdoğan ve hükûmeti için can simidi olup imdada yetişmişti.</p>
			<p class="Baslik_2" id="_idParaDest-144">…ve Ufuktaki Cadı Avı</p>
			<p class="__Paragraf">Ne yapılmazdı ki bu kavramla? Bütün suçlarını ona yama; onunla ilişkilendirerek istediğini as istediğini kes. Hem yolsuzluğu örtbas et hem dış siyasetteki fiyaskoyu perdele hem de haricî güçlerle el ele vermiş bir heyula hikâyesiyle taraftar saflarını sıklaştır. “Savaş kabinesi” yorumlarına sebep olan yeni bakanlarla girişeceğin kıyıma “İstiklal mücadelesi” adını koy ve böylece muhalif her sesi rahatlıkla vatana ihanetle suçla. “Paralel devlet” yapılanmasını çökertme bahanesiyle emniyetten yargıya, bakanlıklardan müdürlüklere, TİB’den BDDK’ya hatta TRT’den THY’ye kadar her sahada on binlerce insanı görevinden al, sürgüne yolla ve açıkta bırak. Biri “Gözün üstünde kaşın var.” mı dedi, hemen paralellikle itham et ve haritayı önüne koyup yer beğendir. Hukuksuzluklarına gereken desteği vermeyen yandaş ve yardakçılarını bile terbiye edebileceğin bir kamçı, paralel devlet; “Yoksa sen de mi?” de, sonra tabasbusu seyret. Ne âlâ memleket!</p>
			<p class="a_Paragraf">Maalesef bütün bunlar yapıldığı gibi, yine gündem değiştirme manevrası mıydı yoksa onları da yanına alıp Camia’nın başına inecek balyozu büyütme gayreti miydi; ya da pazarlıklar esnasında verilen sözlerin gereği miydi, bilemeyeceğim, Ergenekon ve Balyoz gibi davalarda mahkûm olmuş askerlere kumpas kurulduğu da iddia edildi.</p>
			<p class="a_Paragraf">Oysa bu iddianın sahipleri senelerdir meydanlarda, ekranlarda ve hele duvarlar arkasında darbecileri nasıl hallettiklerini, cuntacıları nasıl hizaya getirdiklerini ve askeri vesayeti nasıl bitirdiklerini ballandıra ballandıra anlatıp, mezkûr davaların savcılarıymış gibi davranarak oy devşirmişlerdi. Demek ki ya onca zamandır halka söylenenler yalandı ve millet kandırılmıştı veya ortaya atılan kumpas iddiasının başka bir hedefi vardı. Öyle ya da böyle, ‘yeniden yargılama’ yolu açıldı; hapistekiler birer birer salındı. Dahası eski Ergenekoncular, Hizmet Camia’sına karşı birer akıl hocası ve harp stratejisti yapıldı.</p>
			<p class="a_Paragraf">Artık infaz timi tamamdı; Camia hakkındaki “bitirilecek” hükmü uygulamaya konacaktı. Sadece bir eksik vardı; o da Cemaat’in halk nazarında şeytanlaştırılması ve Hizmet gönüllüleri linç edilirken diğer insanların sessizce seyredecekleri hatta “oh” oldu diyecekleri bir atmosferin oluşturulması.</p>
			<p class="a_Paragraf">Bundan böyle, Erdoğan bütün konuşmalarında “paralel devlet” ezberini tekrarlayacak hatta seçim mitinglerinde muhalefete yüklenme huyunu da minimize edip her fırsatta Camia’ya saldıracaktı. Değil mi ki karşısına korkunç bir düşman yerleştirmesi gerekiyordu; gayri devlet adamlığı vakar, ciddiyet ve kuşatıcılığının önemi kalmamıştı. Her gün isnat, hakaret ve iftira dağarcığından yeni çıkardığı sözcükleri sıralayacak ve hiç yüzü kızarmadan milletin huzurunda çirkin hakaretler yağdıracaktı. Neler neler söyleyecekti: Çete, casus, indekiler, inlerine gireceğiz, alçaklar, ellerini kıracağız, kirli örgüt, komplonun maşaları, rantçı, devlet içinde maşalar, İslâm kisvesine bürünenler, faiz lobisi, İsrail bağlantısı, kan emici sülükler ve alçak proje taşeronları, beş altı ay içindeki yaklaşık dört yüz tahkir ifadesinden sadece birkaçı olacaktı.</p>
			<p class="a_Paragraf">Erdoğan işaret fişeğini ateşleyince “havuz medyası” artık durur mu? Yalanı ve iftirayı mubah gören, çalıp çırpmaya fetva uyduran, hırsızlık ve haramîliği aklamaya çalışan yandaş gazeteci ve yazarlar tarihin hiçbir döneminde benzeri görülemeyecek keskin bir dille hücuma geçeceklerdi.</p>
			<p class="a_Paragraf">Önce Hizmet içinde bir “cunta”dan bahsedip gönüllüleri ayrı tutarak hakperest görüneceklerdi. Bunda başarılı olamayınca, muhterem Hocaefendi’yi boy hedefi yapacak ve taban tavan ayırımına giderek işin perde arkasından habersiz kimseleri “tavan”dan koparmaya çalışacaklardı. Camia’nın alt-üst ayrıştırmasına itibar etmediğini görünce, artık çaresizce herkesi aynı kaba koyacak; kadını erkeği, abisi ablasıyla bütün adanmış ruhları hedef tahtası yapacaklardı. Onların hiçbirine hiçbir kamu kuruluşunda yaşama hakkı vermeyecek; bulundukları yerden söküp atmak için “cadı avı” başlatacaklardı. Hakaret ve tazyikten hepsini nasiplendirecek; artık fark gözetmeden Hizmet’e gönül bağı bulunan herkesi cezalandıracaklardı. Öyle ki meseleyi ilkokul çocuklarının ifadelerini almaya kadar vardıracak; Hizmet okullarında ve dershanelerinde sorgu odaları oluşturup öğrencileri sıkıştırmak için üzerlerine müfettişler salacaklardı. Müesseselerin kapılarına kilit vurmak için her yolu deneyecek, tabelalara bile tahammül edemeyip yerlerinden sökeceklerdi. Taciz edilmedik hiçbir kurum bırakmayacak, Camia’yla irtibatlı ticari işletmeleri batırmaya uğraşacaklardı.</p>
			<p class="a_Paragraf">Düşünebiliyor musunuz, bir devletin idarecileri, millete ait bir bankayı, sırf yöneticileri Hizmet’e yakın olduğu için batırmaya kalkışacaklardı. Banka batırılması diye sinsi bir plan tarihte hiç görülmemişti. Fakat bizim ülkemizde faizsiz bankacılığın öncülerinden olan bir kurumu mahvetmek için devlet eliyle baskı uygulanacak, plan üstüne plan yapılacak ve üst üste darbeler vurulacaktı. </p>
			<p class="a_Paragraf">Muktedirlerin, kin, nefret ve öfkeleri bir türlü dinmeyecek, ülke sınırlarını da aşacak, varıp dünyanın en ücra köşelerindeki Türk Okulları’na kadar ulaşacaktı. Erdoğan ve çekirdek kadrosu, sadece ülke sathındaki değil, yurt dışındaki Hizmet müesseselerini de yok etmek için çabalayacaktı.</p>
			<p class="a_Paragraf">Ne acıdır ki, bütün bu sayılanlar vuku buldu hatta daha elim hadiseler yaşandı. </p>
			<p class="a_Paragraf">Aman ya Rabbi! Özellikle şu bir senede ne hayâsızca saldırılar gördük. Darbecilerin dahi kaçındıkları zulümleri mü’minlik iddiasındaki kimselerin yaptıklarına şahit olduk. Onlar yerine biz utandık; hasedin insanı ne hâle sürüklediğini acı acı izleyip hüzne boğulduk.</p>
		</div>
	</body>
</html>