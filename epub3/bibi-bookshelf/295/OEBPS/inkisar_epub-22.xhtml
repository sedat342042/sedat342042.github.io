<html xmlns="http://www.w3.org/1999/xhtml">
	<head>
		<title>inkisar_epub-22</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-83">Kararan Ufuklar ve Hicran Yumağı</p>
			<p class="ilk_harf_E"><span class="_idGenDropcap-2">K</span>üfür ve nifak cephesinin saldırılarına inzimam eden haset ehlinin tazyikleri, ilk senelerde gizli ve sinsi bir şekilde sürüyordu. Bazı hazımsızlar, kendi meşreplerinin gereğini yapmak için gayret göstereceklerine, başkalarının başarılarını hafife alma, karalama ve değersizleştirme yolsuzluğuna düşmüşler; bir müddet bu çirkin hislerini ve kötü hallerini saklı götürmüşlerdi. Ne var ki zamanla içlerindeki çekememezlik büyümüş, bütün benliklerini kuşatmış ve onları nefret saçan birer saldırgana dönüştürmüştü. Artık iç rahatsızlıklarını gizlemeleri mümkün değildi; hele bir kısım çevrelerin dürtmeleri ve kışkırtmaları da olunca, gayrı onlar için açıktan eylem vaktiydi.</p>
			<p class="Baslik_2" id="_idParaDest-84">Kasırga ve Bayram </p>
			<p class="__Paragraf">Fethullah Gülen Hocaefendi ve çevresindeki insanlar, korkunç bir kasırganın gelmekte olduğunu hissediyor; fitne ateşinin her yanı sarmaması için sezgi ve bilgilerini sinelerine gömüyor; ocaklar gibi yanıyor ama gam izhar etmiyor; gözyaşlarını içlerine akıtıyorlardı.</p>
			<p class="a_Paragraf">2012 senesinin Ramazan Bayramı hüzün bulutlarının atmosferimizi tamamıyla kuşattığı günlere denk gelmişti. Hocaefendi’nin hutbe dinlerken yanaklarından süzülen damlalar fotoğraf karelerine yansımış, hıçkırıkları haberlere konu olmuştu. Ağlamıştı onunla beraber bütün mescid. Onun hıçkırıklarına, meseleyi az çok bilenlerin iç çekişleri eşlik etmişti. “Hocamızı niçin üzdünüz, bari bayramda güldürseydiniz!” demişti dostlar. Bilselerdi yaklaşmakta olan fırtınayı, ihtimal bizden fazla yanıp dövünecekti onlar.</p>
			<p class="a_Paragraf">Cenâb-ı Hakk’ın mağfiretine mazhar olup cürm ü hatalardan bütün bütün kurtulmayı, rahmetin hususî tecellîleriyle baştan ayağa yunup yıkanmayı, ilâhî ihsanlardan bol bol nasip almayı ve mazi ile müstakbelin bütün mutluluklarını vicdanlarımızda derinden duymayı umduğumuz bayram sabahında, belki her şeye rağmen güzel sözler söylemek, tatlı ifadeler serdetmek ve gönüllere inşirah vesilesi nağmeler dinletmek gerekirdi.</p>
			<p class="a_Paragraf">Heyhat! O günlerde, bir taraftan Müslümanların yaşadığı coğrafya baştan sona cenaze evi ve matemhane gibiydi; diğer taraftan da dostlar düşmanlarla el ele vermiş Hizmet erlerine taarruz derdindeydi. </p>
			<p class="a_Paragraf">Her yerde din düşmanları pusuya yatmış, dindarlara saldırı fırsatları kolluyorlardı; o yetmezmiş gibi benlik, makam, servet, şöhret ve tenperverlik tarafından köleleştirilmiş bir kısım kimseler de kin, kıskançlık, öfke ve garaz homurtularıyla oturup kalkıyorlardı.</p>
			<p class="a_Paragraf">Hava öyle bulanıktı ki bir an, bayram olduğunu hatırlıyor, Rabb-i Rahimimiz hakkında hüsnüzannımız ve ahiret hesabına recalarımız sayesinde en ulvî hislerle coşuyorduk fakat hemen ardından, mevcut manzarayı fark ediyor, onun gönüllerimize pompaladığı keder ve tasayla âdeta iki büklüm oluyorduk. Bazen dünyanın dört bir yanında kızarmaya yüz tutan güllerin ve güller üzerinde şakıyan bülbüllerin hayali ufkumuzu sarıyordu; işte o zaman rahat bir nefes alıyorduk. </p>
			<p class="Baslik_2" id="_idParaDest-85">Ümit ve Hicran</p>
			<p class="__Paragraf">Hâlihazırdaki tablo çok ürpertici olsa da asla ümitsiz değildik. İman, Allah’a teveccüh ve esbâba riayet sayesinde aşılamayacak hiçbir problemin olmadığına biz de inanmıştık. Resûl-i Ekrem Efendimiz’in <span class="_aleyhisselam-_E _idGenCharOverride-1">(sallallahu aleyhi ve sellem) </span>hayatı yol haritamızı belirliyor ve yüreklerimize güç veriyordu.</p>
			<p class="a_Paragraf">Malum olduğu üzere, Hazreti Sâdık u Masdûk Efendimiz, 24.000 kişilik tam donanımlı düşman ordusuna karşı sadece 3.000 Müslümanla müdafaa harbine hazırlandığı esnada, dünyevî ölçüler açısından insanı dehşete düşürmesi beklenen o anki şartlar altında, asla parçalanmaz gibi görülen büyük devletlerin fethini haber vermişti. Önlerine çıkan kaya parçasını kıramadıklarını söyleyen sahabîlerden manivelayı alıp koca taşa indirmiş; onu, etrafa saçılan kıvılcımlar arasında paramparça ederken “<span class="italik_E">Bizans, İran ve Yemen’in anahtarlarının kendisine verildiğini</span>” müjdelemişti. Ashâb-ı Kirâm efendilerimiz de bu bişârete gönülden inanmış, münafıkların şaşkın bakışları karşısında istikballerine tebessümler yağdırmışlardı.</p>
			<p class="a_Paragraf">Evet, biz de inanıyorduk; kalblerindeki iman istidadını köreltmiş kimseler hoşlanmasa/istemese de Allah nurunu tamama erdirecek. İnanıyorduk, müjdelendiği üzere âlem-i İslâm’da nur üstüne nurlar inkişaf edecek; yeryüzü bir kere daha hak, adalet, muhabbet ve huzur atmosferine erişecek. İnanıyorduk, Üstad’ın ifadesiyle, Hindistan’dan Mısır’a, Türkistan’dan dünyanın en ücra beldelerine kadar farklı coğrafyalarda asırlardır zalimlerin zulmü altında adeta eğitim görmekte olan İslâm’ın müstaid, zeki, bahadır evladı şehadetnamelerini (diplomalarını) alacak, her biri bir kıta başında İslâmiyet’in bayrağını dalgalandıracak. Bazen yalancı şafaklara aldansak, bahar görünümlü hazanlarla sarsılsak da onları fecr-i sâdıkın en doğru habercisi sayıyor; her kışın bir baharı, her gecenin bir nehârı olduğu inancıyla Rabbimizin rahmet ve inâyetine itimat ediyorduk. Kaldı ki bize kurallarına göre ve hikmet dairesinde vazifelerimizi yapıp ötesini Allah’a havale etmek ve şe’n-i Rububiyetin gereğine karışmamak düşüyordu.</p>
			<p class="a_Paragraf">Bu iman ve ümidimizle beraber, o gün nazarlarımızı ne yana çevirsek kan ve gözyaşı görüyorduk. Dahası onca yıkılış karşısında mü’minlerin hâlâ küçük hesaplar arkasında koştuklarına, birbirleriyle uğraştıklarına, hasetle, gıybetle, iftirayla oturup kalktıklarına şahit oluyorduk. Dolayısıyla bayram neşesini içimizde duyamıyor, âhirete dair beklentilerimiz mahfuz, bayram inşirahıyla dolamıyorduk.</p>
			<p class="a_Paragraf">Hayır, hayır; realiteleri görmezden gelemezdik. Mezarlara perde gerip arkasında zevk edemezdik. Musallanın başında gülüp eğlenemez ve cenaze evini düğün alayına çeviremezdik.</p>
			<p class="a_Paragraf">O hâlde nasibimize gözyaşları kalıyordu. </p>
			<p class="a_Paragraf">Ağlamıştık 2012 yılının Ramazan Bayramı’nda. Ağustos’un sıcağından değil ızdırap ateşinden yanmış yüreklerimizle inlemiştik. </p>
			<p class="a_Paragraf">Rahmet damlalarının yanaklardan süzülmesi için uzun söze hacet yoktu. Fakat hazırlayıp okuduğumuz şu hutbe, hıçkırıklara sadece bahane olmuştu.</p>
		</div>
	</body>
</html>