<html xmlns="http://www.w3.org/1999/xhtml">
	<head>
		<title>inkisar_epub-70</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-242">“Eyyâm-ı Nahisât” ve <br/>Hocaefendi’nin Hissiyatı</p>
			<p class="ilk_harf_E"><span class="_idGenDropcap-2">F</span>ethullah Gülen Hocaefendi, gençlik yıllarından itibaren çile ve ızdırap içinde yaşamıştı. Dindarlara karşı düşmanlık edenlerin yanı sıra mü’min kardeşlerini çekemeyen haset ehlinin tazyikleri hiç eksik olmamıştı. Takip edilmeler, tutuklanmalar, mahkemeler, hapishaneler, sürgünler ve karalamalar yakasını hiç bırakmamıştı. 1980 ihtilalinden sonra köy köy, kasaba kasaba dolaşmış; girdiği her mekânda en fazla birkaç gece kalabilmiş; dışarıdan fark edilmeme gayretiyle aylarca sadece mum ışığında oturmuş, okumuş, ders anlatmış; darbecilerin hışmına uğramamak için tam altı sene sürekli yer değiştirmek zorunda kalmıştı. Senelerce ne âşık olduğu ilimle meşguliyetine fırsat verilmişti ne birinci vazife bildiği i’lâ-yı kelimetullah yolundaki faaliyetlerine müsaade edilmişti ne de vatanının havasını rahatça teneffüs etmesine müsamaha gösterilmişti. </p>
			<p class="a_Paragraf">Aslında dert, keder ve hüzünle arkadaştı. Problemler onu sarsmaz, bilakis hizmete iştiyakını ve Allah’a itimadını artırırdı.</p>
			<p class="Baslik_2" id="_idParaDest-243">Bu Zulüm Başka!</p>
			<p class="__Paragraf">Fakat bu defaki musibet öncekilere hiç benzemiyordu. Küfür, nifak ve haset el ele vermiş; bir kökten kazıma planı uygulamaya konmuştu. Sanki bütün insanî, ahlâkî ve hukukî ölçüler bir kalemde silinmiş; ülke hiçbir mukaddes değer taşımayan derebeylerinin hâkimiyetine geçmişti. Darbeciler dahi şimdiki zalimler kadar sert, kaba, haşin, acımasız ve hoyrat davranmamışlardı.</p>
			<p class="a_Paragraf">Hadise, yalnızca basit bir saldırıdan ibaret değildi; asimetrik hücumlar söz konusuydu ve daha acısı, mütecavizlerin çoğu İslâm kisvesine bürünmüş kimselerdi. Hedef sadece Hizmet olamazdı; bazı mütefekkirlerin de ifade ettikleri gibi, 80-100 senelik kazanımların heder edilmesi tehlikesi vardı. </p>
			<p class="a_Paragraf">Dolu mekânlara ve donanımlı insanlara hırsızlar, kapkaççılar musallat olur. Cenâb-ı Hak, bazı kimselere güzel işler yaptırmıştı. Başka hiçbir icraatları olmasaydı, ihtimal müfredata koydukları “seçmeli Kur’ân dersi” bile onlara yeter, Cennet’e uçmalarına kifayet ederdi. Kapkaççıların başı şeytan, onları hiç rahat bırakır mıydı? İblis, onların kalblerine de üflemiş; kıskançlık, hazımsızlık, haksızlık hislerini tutuşturmuş; Müslümanlara zulmetmeleri için yüreklerine kötülük düşünceleri ekmişti; ta ki hayırlı faaliyetleri de kirlensin ve sevapları bir hırsızlığa kurban gitsin.</p>
			<p class="a_Paragraf">Yalnızca ehl-i nifakın şiarı olabilecek taarruzlar her gün üçer beşer cereyan ediyor; üst üste gelen hadiseler adeta selim aklın nöronlarını şaşkına çeviriyordu. </p>
			<p class="a_Paragraf">Özellikle son sekiz dokuz ayda “İğneli fıçıda gibiyim!” sözünü ne de çok duyduk Hocamızdan. Geceler boyunca kıvranıp duruyor, bir saat bile uyuyamıyordu. Kesintisiz altmış dakikalık istirahati arar olmuştu. </p>
			<p class="a_Paragraf">Onu dünyaya bağlayan bir sebep ya da zihnini gönlünü meşgul edecek baba, anne, eş, evlat yoktu. Dolayısıyla da iman hizmeti onun biricik sevdasıydı ve daima onu düşünüyordu. Kilitlendiği davasına gelebilecek en küçük zarar ihtimali uykularını alıp götürüyor; yatağından heyecanla kalkıyor ya bir inşirah vesilesi diye Kur’ân’a sarılıyor ya da az önce bıraktığı dua kitabını yeniden eline alıyordu. </p>
			<p class="a_Paragraf">Artık ne zamandır içine akıttığı gözyaşları da sinesine sığmamaya, namazlardaki hıçkırıkları bütün saflardan duyulmaya başlamıştı. Birkaç defa söylediği “Bütün ailem birden ölse bu kadar üzülmezdim!” sözü, gönlündeki ızdırabın anlaşılması için yeterliydi ama herhâlde mahzun hâli o türlü beyanların çok ötesinde manalar ifade ediyordu. Zaten çok gülmezdi, gayrı tebessümünü yakalamak da zorlardan zordu.</p>
			<p class="a_Paragraf">Olup bitenler karşısında üzülmemeyi vurdumduymazlık ve gaflet olarak görüyordu. Ne var ki hassasiyet, insanı dengesizliğe sürüklememeliydi. Elem ve keder, ümitsizliğe itmemeli; aklî ve mantıkî hareket etmeye de mani olmamalıydı. </p>
			<p class="a_Paragraf">Hocaefendi, sözden anlayan ve zamanı okuyabilen kimselerin doğrulara tercüman olmasını hasretle intizar ediyordu. Bazen “Bir iki yiğit çıksa da yeter artık dese!” düşüncesini seslendiriyordu fakat kendini ikbale, ücrete, yata-gemiye, menfaate bağlamış insanların konuşmalarını ummanın da abes olduğunu söylüyordu.</p>
			<p class="a_Paragraf">Her sabah “Bari bir tane müjdeli haber!” der gibi yüzlerimize bakıyordu ama gün günden karanlık geçiyordu. Yine kapkara bültenlerden haberdar olunca, “<span class="italik_E">Ya Allah’a yürekten teveccüh edemiyoruz ya da bir miadı var. Birisi duayla gürlemeyi, diğeri de sabırla beklemeyi gerektiriyor.</span>” diyordu.</p>
			<p class="Baslik_2" id="_idParaDest-244">Teselli Noktaları</p>
			<p class="__Paragraf">Bazen “hüzün senesi” üzerinde duruyor; aynı yıl Hazreti Hatice ve Ebû Talip’in ahirete yürümelerindeki derin manaları anlatıyordu. Cenâb-ı Hak, Resûl-ü Ekrem Efendimizin elinden esbabı almış; onu bütünüyle kendisine yönlendirmişti; nur-u tevhid içinde sırr-ı ehadiyet ortaya çıkmıştı. Sağda solda Hizmet’e yapılanlar da cebr-i lütfî olarak bir “yalnızlaştırma” ve böylece bir “Kendine yönlendirme” şeklinde değerlendirilebilirdi. Demek ki biz O’na iradî olarak tam teveccüh edemeyince, O yine merhamet buyurmuş ve bizi kendisine cebren çekmişti. Bu açıdan da dua dua yalvarmak, O’nun takdirinden razı olduğumuzu ortaya koymak ve işi tamamen Sahibine bırakmak gerekiyordu.</p>
			<p class="a_Paragraf">Her gün birkaç defa teselli noktalarına başvuruyordu. Neydi teselli noktası? İnsanlığın en hayırlıları oldukları hâlde, seleflerimizin maruz kaldığı işkenceleri hatırlamaktı. </p>
			<p class="a_Paragraf">Peygamberlere neler denmemiş ve hangi işkenceler yapılmamıştı ki? “Kâhin” ve “sihirbaz” iftiralarını duymayan kaç tane nebi vardı? Küstahlık ve küstahlar hangi Resûlün peşini bırakmıştı? Yalanlanma, hakarete uğrama, işkence görme, sürgüne gönderilme, hicrete zorlanma hatta şehit edilme hemen bütün Hak dostlarının kaderi değil miydi? Dahası beşer Allah’a karşı dahi bühtanda bulunmamış, O’na çocuk isnat etmemişler miydi? Kur’ân “<span class="italik_E">Bundan dolayı neredeyse gökler paramparça olup dağılacak, yer parça parça yarılacak ve dağlar da yıkılıp çökecekti!</span>” <span class="_aleyhisselam-_E _idGenCharOverride-1">(Meryem, 19/90)</span> demiyor muydu? Öyleyse bize atılan çamurların sözü mü olurdu?</p>
			<p class="a_Paragraf">Bu mülahazalar, muvakkaten nefes aldırıyordu lakin biz insandık ve yara çok büyüktü; sorun, Türkiye’de birilerinin didişmesinden ibaret de değildi, müslümanların yaşadığı bütün coğrafya problemler sarmalında kan ağlıyordu. Zaten Hocaefendi, hiçbir zaman şahsî meseleler için gam çekmemişti; onun derdi, öncelikle dava erlerini sonra bütün müslümanları ve nihayet topyekûn insanları ilgilendiren mevzulardı.</p>
			<p class="a_Paragraf">Bu “eyyâm-ı nahisât” (Fussilet sûresinin 16. ayetindeki ifadeyle, fırtınalara, kasırgalara gebe uğursuz günler) devam ederken, Pennsylvania’daki atmosferin nasıl olduğu daha önce de değişik vesilelerle anlatılmıştı. Onun için bu konuda daha fazla söze hâcet olmasa gerek. Şu kadar var ki muhterem Hocaefendi o dönemde çok değerli bir insandan tesellibahş bir mektup almış; bilmukabele yazdığı cevapta o zamanki hissiyatını çok güzel yansıtmıştı; onun birkaç paragrafını aktarmakta fayda mülahaza ediyorum:</p>
			<p class="Baslik_2" id="_idParaDest-245">Bir Mektubun Cevabına Yansıyan Izdırap</p>
			<p class="__Paragraf">“<span class="italik_E">Maalesef son birkaç aydır, şimdiye kadar yapılan onca güzel iş ve gayretin baltalanmasını, ihlâsla vatana millete hizmet eden samimî insanların birer şaki muamelesi görmesini ve onca olumlu gelişmenin tahrip edilmesini hayret, dehşet ve elemle seyrediyorum. Kalbimde aritmi hâsıl eden, tansiyonumu yükselten ve çeşitli hastalıklara taarruz gedikleri açan öldürücü söz, yazı ve haberlerden ne kadar uzak durmaya çalışsam da duyduğum her isnat ve iftira birer zehirli ok gibi kalbime saplanıyor. Hüzünle inliyor, kıvranıyor ve kim bilir günde kaç defa Cenâb-ı Hakk’a el açıyor, hâlimi O’na arz ediyorum.</span></p>
			<p class="a_Paragraf"><span class="italik_E">Rabbim şahit ki benim şimdiye kadar bütün dua ve ızdırabım, insanların Allah’ı (celle celâluhû) bulması, O’na inanması ve milletimizin devletler dengesinde hak ettiği yere ulaşması yolunda oldu. İmanın ne olduğunu bilmeyen, onun hâsıl ettiği zevk-i ruhanîyi tatmayan, Cennet’in lezzetini, Cehennem’in işkencelerini ruhunda hissetmeyen, insanlığın ızdırabını bir defa olsun vicdanında duymamış olan ve şahsî hazlarından önce ülkemizin meselelerini düşünme sorumluluğundan habersiz bulunan bir kısım kimseler kalkıyor, sizin ızdırabınızı, derdinizi, çabanızı başka mecralarda görmek istiyorlar. Devletmiş, hükûmetmiş, siyasetmiş, paralel yapıymış... Maksatları bunlar olup bütün hayatlarını bu yolla elde edecekleri menfaate bağlamış bulunanlar, iman, Kur’ân, vatan ve insanlık adına çekilen ızdırapları da aynı kategoride değerlendiriyorlar.</span>”</p>
			<p class="a_Paragraf">Hocaefendi, onca tahkire niçin ve nasıl katlandığını şu cümlelerle anlatıyordu:</p>
			<p class="a_Paragraf">“<span class="italik_E">İşin doğrusu, zillete, hakarete, kötü söze asla tahammülüm yoktur. Çocukluğumda bile -değil son aylarda hem de rical-i devlet tarafından maruz kaldığım yalan, tezvir, itham ve iftiralara- en küçük bir hakarete dahi tahammül edemezdim; yine de edemem. Hiç çekinmeden kalkar, bütün dünyanın duyacağı şekilde şahsıma ve Hizmet erlerine yapılan hakaretleri, yapanların yüzlerine vurabilirim. Ne var ki bugün yapılması gereken bu değil. Herkesin kavgaya kilitlendiği, ülkemizin ve dünyanın her zamankinden daha çok sulha, sükûna, iç huzura, devlet-millet kaynaşmasına muhtaç olduğu bir zamanda, nefsimize yapılanlar ne olursa olsun, katlanmak mecburiyetinde olduğumuz kanaatindeyim. Bir reh-i sevdaya girmişiz ve ‘Bize ar-namus lazım değil.’ demişiz, milletimizin bugününü de geleceğini de düşünmek mecburiyetindeyiz.</span>”</p>
			<p class="a_Paragraf">Muhterem Hocamız, kendisine ağır gelen hususun nefsiyle alâkalı olmadığını bir kere daha dile getiriyordu:</p>
			<p class="a_Paragraf">“<span class="italik_E">Diğer taraftan üzüntü ve serzenişim katiyen kendi nefsimle alâkalı da değil. Ben, kendilerine hizmet madalyası verilmesi gerekirken bir cânî muamelesi gören adanmış ruhlar ve vatandan uzakta milletinin kültür elçiliğini yapan fedakâr öğretmenler adına üzülüyorum. Sadece bir müşevvik olmama rağmen şahsıma nispet edilen o insanların ve hayırlı hizmetlerinin ademe mahkûm edilmesinden dolayı ızdırap duyuyorum. Sizin de mektubunuzda vurguladığınız üzere, Türk Okulları’nın diğer ülkelerin yetkililerine şikâyet edilmesini, iftiralarla dolu dosyalar hazırlanıp gönderilmesini ve büyükelçilere aleyhte icraat emri verilmesini hiç anlayamıyor, devlet aklı bir yana selim mantık ve vicdanla da telif edemiyorum.</span>”</p>
			<p class="a_Paragraf">Hocaefendi, satırları arasında, zıp oraya zıp buraya koşan menfaatperest kimselere de işaret ediyor, imtihan hakikatine dikkat çekiyordu. </p>
			<p class="a_Paragraf">“<span class="italik_E">Mektuplarınızda bazılarını takdir bazılarını da esefle andığınız bir kısım isimlerden bahsetmişsiniz. Bir Arap atasözünde -mealen- ‘İmtihan… İnsanı yüceltir de alçaltır da!’ denilir. Öyle bir imtihan dönemi yaşıyoruz; hemen herkesin karakteri ve kıymeti ortaya çıkıyor. Ben de kimi zaman dik duruşlu samimi insanları okuyor/seyrediyor seviniyorum, bazen de sadece belli menfaatlerden dolayı yüzergezer bir hâl sergileyenlere üzülüyor, haklarında ıslah-ı hâl duası yapıyorum.</span>”</p>
			<p class="Baslik_2" id="_idParaDest-246">Köprüler Sağlam Kalsın</p>
			<p class="__Paragraf">Kıymetli Hocamız, Gazeteciler ve Yazarlar Vakfı’nın iftarına gönderdiği mesajda da aylardır her biri bir zıpkın gibi sinesine saplanan onca yalan, onca tezvir, onca iftira ve onca şeytanî plân karşısında sükûtu tercih edişinin sebebini dile getirmişti. “<span class="italik_E">Gürül gürül konuşmak icap eden anlarda bile sadece yutkunmakla iktifa edişim bozulan köprülerin bütün bütün yıkılmasının önünün alınabileceğine ve yeniden mürüvvet ufkuna ulaşılabileceğine olan inancımdandır.</span>”<span class="italik_E"> </span>demişti<span class="italik_E">.</span></p>
			<p class="a_Paragraf">Vicdan genişliğine sahip fazilet kahramanlarının mütemadi gayretleriyle bir kere daha insanların özlerindeki ünsiyete yöneleceği, böylece sevgi ve diyalog çağlayanının eskisinden gür akacağı kanaatini taşıdığını belirtmişti. Bir zamanlar çokça gördüğümüz nazlı nazlı bir araya gelişlerin ve o birbirini yürekten selâmlayışların canlanıp devam edeceğine; yeniden her yörede o heyecanlı muhabbet nağmelerinin ve birbirinin meziyetini mırıldanan dillerin duyulacağına; o mütekabil hürmet ve muhabbet teâtîlerinin artarak içtimaî atmosferi bütünüyle saracağına inandığını ifade etmişti.</p>
			<p class="a_Paragraf">Hocaefendi, bu inancını hususi sohbetlerinde de defalarca dillendirmiş ve çok önemli bir hususu nazara vermişti. İnsanların çeşitli zaafları olabileceğine ve herkesten aynı kıvamı beklememenin lüzumuna değinmişti. Değişik saiklerle kötülük yapan kimselerin hezeyanlarına bile bir kısım mâkul sebepler, uygun mazeretler bulmak lazım geldiğini anlatmıştı. Yakın gelecekte hak ve hakikatlerin gün yüzüne çıkacağını, kimin haklı ve kimin haksız olduğunun anlaşılacağını; çoğu kişilerin ciddi nedamet duyacaklarını, pişmanlıkla özür dileyeceklerini ve bağışlanmak isteyeceklerini söylemişti. Bu itibarla da yarın öbür gün insanların hicabın esiri olmamaları ve yeniden bir araya gelme konusunda tereddüt göstermemeleri için şimdiden açık kapılar bırakmak icap ettiğini işaretlemişti. “<span class="italik_E">Doğruları anladıkları zaman sizin yanınıza koşabilmeleri için köprüleri yıkmayın. Şu anda takınacağınız tavırlarla onları suçluluk psikolojisinden kurtarmaya çalışın. Böylece kaybetme kuşağında kazanmaya bakın.</span>”<span class="italik_E"> </span>demişti.</p>
			<p class="a_Paragraf">Hâsılı, Hocamızın ifadesiyle, şu son dönemde zaman bizim için hep muharrem, zemin Kerbela oldu. Sinemiz, Hüseyin’in âh u efgânıyla inledi; gözlerimiz kararan ufuklarda, hilal arar gibi bir ışık gözledi. Hocaefendi, kalbinin ritmini bozan ve birkaç defa hastaneye gitmeye mecbur bırakan hadiseler karşısında bile her şeye rağmen sabra sarılmak gerektiğini ifade etti; “<span class="italik_E">Sabır, sabırdan daha ağırına katlanacağımı anlayıncaya kadar sabredeceğim.</span>”<span class="italik_E"> </span>dedi<span class="italik_E">.</span> Yaklaşık bir sene bahçeye bile çıkmadı;<span class="italik_E"> </span>kendisini Hakk’a teveccühe ve münacata verdi; dostlarını küllî duaya çağırdı, belalar için paratoner olan sadakaya teşvik etti. Sabırda tavsiyeleşmek, zorlukları yenmek için yardımlaşmak ve mü’mine yakışan üslubu mutlaka korumak gerektiğini vurguladı.</p>
			<p class="Links_E"><img alt="" class="_idGenPageitem-3" src="image/18.jpg"/><br/>(Hayatı inziva ve itikâfta geçen muhterem Hocamız, <br/>aylar sonra bahçeye çıkıp biraz yürüdü, kameriyede <br/>kısacık hasbihal etti.)</p>
		</div>
	</body>
</html>