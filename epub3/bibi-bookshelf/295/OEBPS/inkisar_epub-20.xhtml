<html xmlns="http://www.w3.org/1999/xhtml">
	<head>
		<title>inkisar_epub-20</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-74">Enaniyete Karşılık Ortak Akıl ve <br/>Beklentisiz Danışman</p>
			<p class="ilk_harf_E"><span class="_idGenDropcap-2">“</span><span class="italik_E">Bana, aklı şu işe şöyle eren, bu işi böyle beceren kimseleri değil, terakki ettikçe -bir debbağın deriyi yere vurduğu gibi- nefsini yerden yere vuran insanları getirin zira cihanın esrarı ve gönül kapıları ancak onlarla açılır.</span>” der Fethullah Gülen Hocaefendi. Çünkü ona göre geleceğin mimarları, nefsiyle hesaplaşacak kadar yürekli ve Allah’la münasebeti de o nispette sağlam gönül insanlarıdır. Aksine benliğine mağlup olmuş zavallıların başarıları geçici, göz alıcı hâlleri aldatıcı ve akıbetleri de pek acıdır.</p>
			<p class="Baslik_2" id="_idParaDest-75">Benlik ve Kibir</p>
			<p class="__Paragraf">Allah Teâlâ, insanı “ben” deyip varlığını ortaya koyabilecek bir fıtratta yaratmış ve onun mahiyetini, bir taraftan irade, his, şuur, gönül; diğer yandan da şehvet, kin, nefret, inat gibi duygularla donatmıştır. Enaniyeti (benlik hissini), hakikatleri belirlemede önemli bir ölçü birimi (vâhid-i kıyâsî) olarak halk etmiş; diğer latifeleri de ulvî gayelere ve uhrevî hedeflere ulaştıran birer vasıta şeklinde lütuf buyurmuştur. Bu cihazâtı, nefis ve dünya hesabına sarf eden kimselere çakılıp yerde kalma ve akıbet sürüm sürüm olma vaîdinde bulunmuş; o nüvelerin yüzlerini baki gerçeklere ve uhrevîliğe yönlendirebilen insanlara ise, burada nefsin kölesi olma ve şeytanın oyununa gelme zilletinden kurtulup yüksek uçuş, ötede de Cennet, cemal ve Rıdvan vaat etmiştir. </p>
			<p class="a_Paragraf">İnsanın kendi mahiyetini bilmesi, konumunu belirlemesi ve Hak karşısında ona göre bir duruşa geçmesi çok önemlidir. Aksi hâlde güç, kuvvet, iktidar, servet ve makam gibi nimetler, farklılık, ululuk ve üstünlük mülahazasına sebebiyet veren öldürücü birer virüse dönüşebilir. </p>
			<p class="a_Paragraf">Hâlbuki bir kutsî hadîste, Cenâb-ı Hak, “<span class="italik_E">Kibriya, Benim ridâm, azamet ise Benim izârımdır. Kim Benimle bu mevzuda yarışa kalkışır ve bunları paylaşmaya yeltenirse, onu Cehennem’e atarım.</span>” buyurmaktadır. Demek ki kendini büyük görüp kibirlenen bir insan, bu ilâhî sıfatlarda Allah’a şerik olmaya kalkışmış sayıldığından Cenâb-ı Hak, böyle bir insanı derdest edip Cehennem’e atacağı ikaz ve uyarısında bulunmaktadır. </p>
			<p class="a_Paragraf">Kendini üstün görme ve başkalarını hafife alma duygusu çok eskilere, ta kadim medeniyetlere dayanmaktadır. Hint inançlarından kaynaklandığı ve Hindistan’da doğduğu söylenen “kast sistemi” telakkisi, aslında Enbiyâ-i izâmın mesajıyla iyi bir terbiyeden geçmemiş bütün insanların tabiatında vardır. Vahyin ışığına sırt dönen tüm toplumlarda havas ve avam, zenginler tabakası ve ayaktakımı sınıfı ya da soylular ve köleler şeklindeki ayırımlar mutlaka olmuştur/olmaktadır. İlahi mesajın gölgesinde nefsini dizginleyememiş kimseler bazen soya-sopa, bazen mala-mülke, bazen de şana-şöhrete bağlı olarak kendilerine bir nevi kutsiyet, bir fevkalâdelik ve bir farklılık atfetmişlerdir. Kendilerinin dışındakileri de hep ikinci ya da üçüncü sınıf vatandaş olarak görmüşlerdir. Tabiat-ı beşerde bir virüs olarak saklı bulunan farklılık ve üstünlük mülahazası, hemen her fırsatta ortaya çıkmıştır; maalesef günümüzde de her toplumun içinde bir kısım sorgulanamaz zümreler mevcuttur.</p>
			<p class="a_Paragraf">Dünden bugüne yücelik ve seçkinlik iddiasıyla ortaya atılan kimseler, ekseriyetle hem kendilerini mahvetmişler hem de çok insanın kanına girmişlerdir. Sezarlar, Napolyonlar, Hitlerler mefkûrelerini enaniyet, kibir ve heveslerine kurban etmişlerdir. </p>
			<p class="a_Paragraf">Büyüklenmeleri için bütün imkân, ortam ve argümanları bulunduğu hâlde bile hakiki mü’minin şiarı fevkalade mahviyet, tevazu ve hacalettir. Zaten -Üstad’ın ifadesiyle- büyüklerde büyüklüğün alameti tevazu; küçüklerde küçüklüğün emaresi ise tekebbürdür.</p>
			<p class="a_Paragraf">Bir insan, dine ve imana hizmet yolunda bulunuyor olsa bile, gurur, ucub ve riyaya düşmemek için çok temkinli hareket etmelidir; hizmetlerinden dolayı asla şımarmamalı, gurura kapılmamalı ve kendisini emniyette saymamalıdır; Allah yolundaki mücahedesini tabii bir vazife, bir kulluk borcu ve kendisine lütfedilen nimetlerin şükrü olarak görmeli; şahsı itibarıyla fısk u fücura açık bulunduğunu hep hatırda tutmalı ve nefsi ile baş başa kaldığında her haltı karıştırabileceğine inanmalıdır. Dolayısıyla her zaman Allah’a sığınmalı, diğer mü’minlerle el ele verip düşmekten korunmalı ve eksiklerine, kusurlarına, hatalarına, günahlarına rağmen hâlâ imana hizmet dairesinde bulunuyor olmasını büyük bir ilahi lütuf ve arınma fırsatı bilmelidir. </p>
			<p class="a_Paragraf">Hazreti Bediüzzaman bu konuda ne güzel bir ölçü ortaya koymaktadır: “<span class="italik_E">Sen, ey riyakâr nefsim! ‘Dine hizmet ettim.’ diye gururlanma. ‘Muhakkak ki Allah, bu dini fâcir adamla da te’yid ve takviye eder.’ hadisi sırrınca, müzekkâ olmadığın için belki sen kendini o racul-i fâcir bilmelisin. Hizmetini ve ubudiyetini, geçen nimetlerin şükrü, vazife-i fıtrat, farîze-i hilkat ve netice-i sanat bil, ucub ve riyadan kurtul.</span>”</p>
			<p class="Baslik_2" id="_idParaDest-76">Birbirimize Muhtacız</p>
			<p class="__Paragraf">Benlik duygusunu dizginlemiş ve kibir kanserini yenmiş olmanın en önemli tezahürü, insanın kendi acz, fakr ve ihtiyaçlarının farkına varması; bunları karşılayacak bir güç ve kuvvete dayanma lüzumunu duyması; iman, tevhid, teslim ve tevekkül ile Zât-ı Ulûhiyet’e sığınması; ayrıca, her türlü bencilce tavırdan sıyrılarak isminin özündeki ünsiyeti keşfedip mahiyetindeki içtimaî ruha uygun yaşamasıdır. </p>
			<p class="a_Paragraf">“<span class="italik_E">Zen merde, civan pîre, keman da tîrine muhtaç / Eczâ-i cihan cümleten birbirine muhtaç.</span>” der Basirî. Kadın erkeğe, genç ihtiyara, yay oka ihtiyaç duyduğu gibi, her insan başkalarının aklına, bilgisine, mantığına ve tecrübesine muhtaç olacak şekilde yaratılmıştır.</p>
			<p class="a_Paragraf">Kendisini çevresinden müstağnî gören, “Ben bilirim, kendime yeterim; kimseye ihtiyacım yok!” diyen bir insan, hilkatteki sırrı anlayamamış demektir. “<span class="italik_E">Akla mağrur olma Eflâtun-ı vakt olsan dahi / Bir edib-i kâmil gördükde tıfl-ı mekteb ol!.</span>” (Nef’î) fehvasınca, insan, döneminin Eflatun’u da olsa daha bilge birini görünce hemen talebe gibi onun önünde diz çöküp ilminden istifade etmeye bakmalıdır. Aslında yapılan pek çok hatanın temelinde insanın her şeyi bildiğini zannetmesi, kendi kendisine yeteceği mülahazası ve başkalarının fikirlerine müracaat etmeme inhirafı bulunmaktadır. M. Naci’nin<span class="italik_E"> </span>“<span class="italik_E">Çekinme âkıl isen itiraf-ı noksandan / Emin olan delidir aklının kemalinden!</span>” dediği gibi aklının her meseleye yeteceğini zanneden kimse bir nevi mecnundur. </p>
			<p class="a_Paragraf">Dahası, “Ben kendime yeterim! Ben bilirim!” sözleri, şeytana ve Karun gibi kölelerine has mırıltılardır. Cenâb-ı Hak, Hazreti Âdem’i yaratacağı zaman, melekler, istifsar (işin aslını sorup öğrenme, meselenin açıklanmasını isteme) niyetiyle “<span class="italik_E">Yeryüzünde kan dökecek ve fesat çıkaracak bir mahlûk mu yaratacaksın?</span>” <span class="_aleyhisselam-_E _idGenCharOverride-1">(Bakara, 2/30)</span> diye bir sual tevcih etmişlerdir. İşin aslını ve Hakk’ın hikmetini öğrenince de “<span class="italik_E">Sübhansın ya Rab! Senin bize bildirdiğinden başka ne bilebiliriz ki? Her şeyi hakkıyla bilen, her şeyi hikmetle yapan Sensin</span>” <span class="_aleyhisselam-_E _idGenCharOverride-1">(Bakara, 2/32) </span>demiş ve yine tespihlerini seslendirmişlerdir. Şeytan ise meleklerin başvurduğu istifsara (işin aslını sorup öğrenmeye) ve istişareye hiç yanaşmamıştır. Zira o kendi zannına kilitlenmiş, içtihadına güvenmiş, kibrine yenilmiş ve secdeden yüz çevirip ebedi hüsran yoluna girmiştir. </p>
			<p class="a_Paragraf">İnsana, özellikle de mütevazı mü’mine yakışan, başkalarının düşüncelerine saygılı olmak, kim seslendirirse seslendirsin hakkı kabule hazır bulunmak ve doğruya ulaşmak için mutlaka diğer görüşlere de başvurmaktır. Böyle bir tavır haddini bilmenin ifadesi ve başarının da anahtarıdır. Bugüne kadar bu hususu ihmal eden hiçbir fert ve hiçbir toplum iflah olmamıştır. Zaten Allah Resûlü <span class="_aleyhisselam-_E _idGenCharOverride-1">(sallallahu aleyhi ve sellem)</span> de “<span class="italik_E">İstişârede bulunan asla kaybetmez.</span>” sözüyle ümmetin kurtuluşunu fikir alışverişine bağlamıştır.</p>
			<p class="Baslik_2" id="_idParaDest-77">İstişare, Meşveret ve Şûrâ </p>
			<p class="__Paragraf">İstişare; danışmak, öğüt almak, fikir sormak, en münasip düşünceyi ortaya çıkartmak için karşılıklı konuşmak demektir. Çoğu zaman iki veya daha fazla kişinin birbiriyle fikir alışverişinde bulunmasının diğer bir unvanı olan “meşveret” ve görüşme meclisi, konuşma yeri, bir alanla ilgili olarak oluşturulan danışma kurulu manalarına gelen “şûrâ” da istişare yerine kullanılmaktadır. Bu kelimelerin kökü olan Arapça “şevr” sözcüğünün bir anlamı da “bal çıkarmak”tır. Evet, istişare pek çok selim akıldan en ballı düşünceyi üretmenin adıdır.</p>
			<p class="a_Paragraf">Kur’ân-ı Kerîm, “<span class="italik_E">Onların işleri kendi aralarında meşveret iledir.</span>” <span class="_aleyhisselam-_E _idGenCharOverride-1">(Şûra, 42/38)</span> sözüyle Ashab-ı Kirâmı överek mü’minleri istişareye teşvik ettiği gibi, Âl-i İmrân Sûresi’nin 159. ayet-i kerimesiyle de meşveretin vazgeçilmezliğine vurguda bulunmuştur: “<span class="italik_E">İnsanlara yumuşak davranman da Allah’ın merhametinin eseridir. Eğer katı yürekli, kaba biri olsaydın (ki Sen hiç öyle olmazsın) insanlar Senin etrafından dağılıverirlerdi. Öyleyse onların kusurlarını affet, onlar için mağfiret dile ve işleri onlarla müşavere et. Bir kere de azmettin mi, yalnız Allah’a tevekkül et. Allah muhakkak ki Kendisine dayanıp güvenenleri sever.</span>”</p>
			<p class="a_Paragraf">Uhud muharebesini müteakiben indirildiği nakledilen bu âyet, istişarenin ne derece önemli olduğunu anlatmaya tek başına kâfidir. Zira müşrikler savaş naraları atarak gelirlerken, Resûl-i Ekrem <span class="_aleyhisselam-_E _idGenCharOverride-1">(sallallahu aleyhi ve sellem) </span>, ashabını toplayıp strateji konusunda fikirlerini almıştı. Şahsî düşüncesine göre şehir dışına çıkmak yerine Medine’de kalarak savunma harbi yapılmalıydı. Dışarı çıkıp meydan muharebesine tutuşma taraftarları çoğunlukta olunca, Nebiler Serveri <span class="_aleyhisselam-_E _idGenCharOverride-1">(sallallahu aleyhi ve sellem) </span>şûrâya riâyet ederek Uhud’a çıkmıştı. Savaş neticesinde Efendimiz’in teklifindeki isabet anlaşılmış; toplantıda alınan karar onlarca insanın şehadetine sebep olmuştu. Buna rağmen mücahedenin hemen akabinde gelen mezkûr âyetle Cenâb-ı Allah yine istişareyi emretmişti. Seyyid Kutup bunu şöyle değerlendirmektedir: “<span class="italik_E">Allah Resûlü, Uhud’a çıkarken orada 70 kişinin şehit verileceğini değil, Medine’de taş üstünde taş kalmayacağını bilseydi, istişare ahlâkını tespit etmek ve meşveretin hakkını vermek için yine oraya gidecekti.</span>”</p>
			<p class="a_Paragraf">Meallerini verdiğimiz ve doğrudan istişareyi anlatan iki âyetten başka, şûrâya işarette bulunan daha pek çok ilahi beyan da vardır. Ayrıca “<span class="italik_E">Meşverette bulunan pişman olmaz. İstişâre eden zarar görmez, hüsrana uğramaz!</span>” buyuran Resûl-i Ekrem Efendimiz’in <span class="_aleyhisselam-_E _idGenCharOverride-1">(sallallahu aleyhi ve sellem) </span>değişik sözleri ve örnek hayatı meşveretin ehemmiyetini ortaya koymaktadır.</p>
			<p class="a_Paragraf">Akıl, basiret ve firaset yönüyle insanların en mükemmeli olan ve vahiyle desteklendiğinden aslında başkasına danışmaya ihtiyacı bulunmayan Allah Resûlü (aleyhi ekmelü’t-tehâyâ) hemen her müşkili istişareye sunmuştur. Ashâbıyla meşveret ederek onların düşüncelerini almış, planladığı her işi maşerî vicdana mâl etmiştir. Böylece yapılacak işlere, herkesin ruhen ve fikren iştirakini sağlayarak projelerini en sağlam statikler üzerinde gerçekleştirmiştir. </p>
			<p class="a_Paragraf">İnsanlığın İftihar Tablosu (aleyhi ekmelüttehâyâ), Bedir’e çıkılacağı zaman ashabıyla istişare edip muhacirler adına Hazreti Mikdât <span class="_aleyhisselam-_E _idGenCharOverride-1">(radıyallahu anh)</span>, ensarı temsilen de Sa’d b. Muâz <span class="_aleyhisselam-_E _idGenCharOverride-1">(radıyallahu anh)</span> hazretlerini dinlediği gibi; İslâm ordusunun nerede konaklayacağı ve düşmanı nerede karşılayacağı hususlarını Hubâb b. Münzir ve arkadaşlarıyla görüşerek onların düşünceleri istikametinde karara bağlamıştır. Ahzâb vakasında, Selmân-ı Fârisî’nin düşüncelerine temayül göstermesinden Hudeybiye musâlahasında Ümmü Seleme Vâlidemizin kanaatini sormasına kadar her konuda meşverete başvurmuştur. Hatta İfk Hadisesi’nde olduğu üzere ailevî meselelerini bile Ashâb-ı Kirâm ile müşavere etmiştir. </p>
			<p class="a_Paragraf">Sabah akşam göklerle münasebet içinde bulunduğu ve başkasının aklına katiyen muhtaç olmadığı hâlde Resûl-i Ekrem Efendimiz’in <span class="_aleyhisselam-_E _idGenCharOverride-1">(sallallahu aleyhi ve sellem)</span> ortak aklı çok değerli görmesi ve meşveret sayesinde hizmetleri umuma mâl etmesi, Sahabenin istişareyi bir ahlâk olarak benimsemesini netice vermiştir. </p>
			<p class="Baslik_2" id="_idParaDest-78">Hak Karşısında Teslimiyet</p>
			<p class="__Paragraf">Şûrâyı hayati ihtiyaç olarak görenlerden biri de Hazreti Ömer’dir. O, “el-vakkâf inde’l-hak” sözüyle anılmaktadır. Bu tabir, “her zaman doğrunun yanında yer alan, hak ve adaletten asla ayrılmayan, kendisinin rağmına olsa da mutlaka hakka boyun eğen, Kitabullah’ın hükmüne gönülden rıza gösteren ve hakkın söz konusu olduğu yerde anında frenlemesini bilen insan” demektir. Hazreti Ömer, yumruğunu kaldırıp tam hasmının gözüne indireceği bir anda, hakkın hatırı için öfkesini yutarak kollarını hafifçe iki yanına salıverecek kadar duygularına hâkim bir insandır. O, hiçbir işi yalnız kendi düşüncesine göre yapmamış, Mescid-i Nebevî’nin genişletilmesi gibi hemen her meselesini mü’minlerle istişare etmiş; Kur’ân’a, Sünnet’e ve icmaya uygun bir kararla karşılaşınca hemen kendi düşüncesinden vazgeçebilmiştir. Bir ikaz üzerine, alınıp kırılmak bir yana, minnet hisleriyle “<span class="italik_E">Ali olmasaydı, Ömer helâk olurdu.</span>” diyecek kadar hak ve hakikat aşığıdır.</p>
			<p class="a_Paragraf">Hazreti Ömer’in oldukça meşhur şu hadisedeki tavrı hakperestliğini göstermesi açısından çok güzeldir: Kendisi nikâh akdinde tespit edilen mehir miktarı hakkında bir üst sınır belirlenmesi ve evliliğin kolaylaştırılması gerektiği kanaatindedir. Bir hutbe esnasında bu düşüncesini dile getirince, arka saflardan bir kadın kalkmış, şöyle seslenmiştir; “Ya Ömer! Bu konuda Efendimiz’den duyduğun bir söz, senin bilip de bizim haberdar olmadığımız bir ifade mi var? Çünkü Cenâb-ı Allah, Kur’ân’da, <span class="italik_E">‘yükler dolusu (…kantar kantar) mal vermiş olsanız da…’</span> <span class="_aleyhisselam-_E _idGenCharOverride-1">(Nisâ, 4/20)</span> buyuruyor. Demek ki kantar kantar mehir verilebilir.” Hazreti Ömer, kadının itirazını yerinde bulmuş; “Yaşlı bir kadın kadar dahi dinini bilmiyorsun!” diyerek kendini kınamış; hak karşısında hemen boyun eğmiş ve sözünü geri almıştır.</p>
			<p class="a_Paragraf">Fethullah Gülen Hocaefendi, istişareye gereken önemin verilmediğini gördüğünden, özetlemeye çalıştığımız bütün bu hususları son birkaç sene zarfında onlarca kere anlattı, açıkladı ve bir defasında sözlerini şöyle noktaladı: “<span class="italik_E">Her meselede istişare etmek ve her fikre değer vermek, Allah Resûlü’nün ahlâkıdır. Hazreti Ebu Bekir, Hazreti Ömer, Hazreti Osman ve Hazreti Ali (radıyallahu anhüm ecmaîn) efendilerimizin ahlâkı da odur. Gerçek ahlâk bu ise biz başka türlü davrandığımız zaman bize ‘Siz başınızı almış nereye gidiyorsunuz böyle?’ demezler mi?!.</span>”</p>
			<p class="Baslik_2" id="_idParaDest-79">Düşünce Redaksiyonu</p>
			<p class="__Paragraf">Muhterem Hocamız, dâhilerin bile çok yanlışlıklar yapabileceklerini ama kendisi vasat akıllı da olsa başkalarının akıllarından istifade eden insanların yanlış yapmayacaklarını ya da çok az hataya düşeceklerini ifade etti. İnsanın kendi ilmine güvenmemesi, mutlaka ortak akla müracaat etmesi ve fikirlerini her zaman başkalarına test ettirmesi gerektiğini belirterek, “düşünce redaksiyonu” dediği bu ameliyeyi İmam-ı Azam Ebu Hanife Hazretleri’nin hayatından misal vererek şerh etti:</p>
			<p class="a_Paragraf">İmam-ı Azam hazretleri tek bir meseleyi çözmek için belki birkaç gün talebeleriyle münazara ve müzakerede bulunuyordu. Çoğu zaman böyle bir münazara ve müzakereden sonra talebeleri, Ebu Hanife Hazretleri’nin söylediği görüşe kanaat edip “Bu mesele sizin buyurduğunuz gibidir.” diyorlardı fakat Hazret sabaha kadar nassları yeniden gözden geçiriyor, onları bir kere daha mütalaaya alıyor, bir kere daha kendisiyle yüzleşiyor, nihayet sabah kalkıyor, talebelerinin yanına geliyor ve “Akşam şu mevzuda siz bana muvafakat ettiniz fakat ben şu ayet ya da hadisleri nazara almadığımdan yanılmışım. Bu mesele sizin dediğiniz gibiymiş.” diyordu ve ciddi bir hakperestlik mülahazasıyla kendi re’yinden vazgeçip talebelerinin görüşünü tercih ediyordu.</p>
			<p class="a_Paragraf">Demek ki idareci konumunda olan ya da kendisine saygı duyulan kimseler, elleri ve idareleri altındaki insanların her yönden inkişaflarını da hedeflemeli, onların kendilerini rahat ifade etmelerine fırsat vermeli, kendi fikirleriyle müzakereye katkıda bulunmalarını sağlamalı; böylece bir düşünceyi bin düşünceye ulaştırmalıdırlar. Diğerleri de katiyen bir isyan, bir başkaldırma ve bir inat tavrı içine girmeden, uygun bir üslupla “Kur’ân’ın şu ayetine, Sünnet’in şu emrine, falan mütefekkirin şu mütalaasına ve mantığın şu kuralına göre o mesele şöyle de olabilir.” şeklinde fikir beyanında bulunmalıdırlar.</p>
			<p class="a_Paragraf">Hocaefendi’nin ısrarla üzerinde durduğu bir husus da şuydu: Bazıları yapılacak işleri belirlemede ve icra etmede donanımlarının yeterli olduğunu zannederler ki bu bir vehimdir. Dolayısıyla da istişarelerde kendilerini ifade etmeye ve fikirlerini başkalarına illa benimsetmeye çalışırlar. Oysa insanın, sırf vifak ve ittifak arayışından dolayı kendisine ters gelen meseleleri dahi iradesiyle aşması, zakkum yemiş gibi olacağı ve hazmetmekte zorlanacağı hususlara bile -yine iradesiyle- bir belaya katlanır gibi katlanması ve “İlle de ittifak!” demesi bambaşka bir sabır çeşididir. Böyle bir sabır insana, nimetlere karşı hamd ü sena etme ya da ibadetler, musibetler ve günahlar karşısında sabırlı olma mükâfatı misillü büyük sevaplar kazandırır. </p>
			<p class="Baslik_2" id="_idParaDest-80">Kiminle İstişare</p>
			<p class="__Paragraf">Günümüzde bir yandan kendisine yetmediğine inanan ve istişareye açık olan idarecilere; diğer taraftan da meseleleri siyasi hesaplara ve çıkar mülahazasına feda etmeden doğruları söyleyecek kanaat önderlerine ihtiyaç var.</p>
			<p class="a_Paragraf">İnsanlığın İftihar Tablosu, “<span class="italik_E">Benim gökte iki, yerde de iki vezirim var. Gökteki vezirlerim Cebrail ve Mikâil; yerdeki vezirlerim de Ebû Bekir ve Ömer’dir.</span>”<span class="italik_E"> </span>diyerek, bu iki yârânının kıymetini ifade etmekle beraber hiç kimsenin kendi kendine yetmeyeceğine bir imada daha bulunmuştur. Ayrıca “<span class="italik_E">Allah bir sultana/idareciye merhamet buyurmuşsa, ona iki vezir (danışman) lütfeder; birisi onu kötülüklerden alıkoyar, diğeri de hep iyiliklere sevk eder.</span>” beyanıyla aynı hususun önemini farklı bir üslupla ortaya koymuştur.</p>
			<p class="a_Paragraf">Evet, bir insan, ister devlet reisi, ister meclis başkanı, ister hükûmet lideri, ister ordu komutanı, isterse de adliye ya da mülkiyenin herhangi bir biriminin başındaki idareci olsun –hangi seviyede bulunursa bulunsun– şayet Allah ona merhamet buyurmuşsa, kendisini muhtemel yanlışlar karşısında uyaracak ve doğrulara yönlendirecek hiç olmazsa iki tane müsteşarla, hasbî iki danışmanla teyit eder. Bir idareciye, Allah’ın en büyük ihsanı, yanlış yola meylettiği zaman tıpkı bir kıblenümâ gibi kendisine doğruyu gösterecek iki yâr-ı vefâdar lütuf buyurmasıdır. Herhangi bir şahsî çıkar gözetmeyen, kendi adına gizli hesaplar peşine düşmeyen, beklentilerinin tutsağı olmayan ve durduğu yerde sadece milletin menfaatleri hesabına duran danışmanlardan mahrum bir idareci bedbahttır ve onun hizlândan kurtulması katiyen mümkün değildir. </p>
			<p class="a_Paragraf">Bu itibarla, istişare önemli olduğu kadar meşveret edilecek insanların keyfiyeti de çok mühimdir. Ortak akla arz edilen konular, büyük ölçüde ilim, ihtisas ve tecrübe istediğinden, şûrânın da bu hususlarla temayüz etmiş şahıslardan oluşturulması gerekir. Ne var ki şartlara ve devirlere göre şûrâ heyeti ve meşveretin icra şekli değişebilir. Değişmeyen vasıf, müşavirlerin ilim ve adalet ehli, görüş ve tecrübe sahibi, hikmet ve firaset erbabı olmalarıdır. </p>
			<p class="a_Paragraf">Fethullah Gülen Hocaefendi, müşaverenin kiminle/kimlerle yapılması gerektiğini anlatırken her zaman menfaat kaygısından azade, beklentisiz ve dürüst olma şartını seslendirmiştir. Bir sohbetinde bu hususu şu ifadelerle dile getirmiştir: “<span class="italik_E">Size yağ çekenlerle istişare etmeyeceksiniz. Bir yönüyle bir kısım çıkar bağlarıyla size bağlanmış insanlarla istişare etmeyeceksiniz. Onlar ‘Âlem seninle gurur duyuyor!’ derler. Sizden bir kısım beklentileri bulunan insanlarla istişare ederseniz, ‘Eşin yok, menendin yok, kâkül-ü gülberlerine acem mülkü fedadır!’ diyenlerle istişare ederseniz, yanıltırlar sizi. Çünkü onlar dar ufukludurlar. Sadece bugünü görürler; belki bir de çocuklarının hayatlarının sonuna kadarki zaman dilimini görürler. Böylesine dar düşünceli kimselerle engin ufuk isteyen meseleler çözülemez. Başka bir derdi olmayan, oturup kalkıp mefkûrenizi ikame etme istikametinde sancı çeken ve bir çıkar bir menfaat beklemeyen insanlarla istişare edeceksiniz. Size de dokunsa başkalarına da dokunsa düşüncelerini objektif olarak, makul ve uygun bir üslupla ortaya koyacak insanlarla istişare edeceksiniz.</span>”</p>
			<p class="Baslik_2" id="_idParaDest-81">Sefalet ve Zulme Böyle Yürüdüler</p>
			<p class="__Paragraf">Aslında Türkiye’de görüşü alınacak, kanaati sorulacak ve sözü dinlenecek bir hayli insan var. Milletinin ve insanlığın dertleriyle muzdarip o düşünce mimarları, siyasi cepheden gelmekte olan felaketi de yıllar öncesinden haber verdiler; Hocaefendi’nin baştan beri sıraladığımız nasihatleri gibi tembihler yazıp seslendirdi ve birer hayırhah olarak vazifelerini ifa ettiler.</p>
			<p class="a_Paragraf">Ah enaniyet... Ah nefs-i emmâre... Ah makam sevdası… Ah alkışlanma tutkusu ve ah bohemce yaşama arzusu... </p>
			<p class="a_Paragraf">Bu marazlar, sefalet, ruhî çöküş ve sefahate sebebiyet verdi. Hayatlarını nefsanîliğe bağlı sürdüren kimseler, yapılan ikazları duymazdan geldi hatta hayırhahlardan rahatsızlık duyup seslerini kesmek istedi.</p>
			<p class="a_Paragraf">Bazı kimseler hevâ ve heveslerine öylesine kilitlendiler ki kendinden başkasını görmez, hülyaları dışında hiçbir şey bilmez, nefsinden ve onu yüceltenden gayrısını sevmez hâle düştüler. Seçkinlik ve üstünlük hissine kapılıp her şeyin en iyisini kendilerinin bildiğine ve işlerinde hep isabet ettiklerine öyle inandılar ki farklı düşünceleri hemen müdahale ve itiraz gibi algılamaya; dolayısıyla sürekli gergin ve kavgaya hazır yaşamaya başladılar. Arkadaşlarının ellerindeki oyuncakları bile sahiplenen haşarı çocuklar gibi, başkalarının projelerini, başarılarını ve faziletlerini dahi kendilerinin göstermek için devamlı hır-gür çıkardılar. </p>
			<p class="a_Paragraf">Takdir beklentisi perişan etti böylelerini; popülizm illeti, riya ve sum’a gayyasına sürükledi. Alkışlamayana gönül koyma ve en yakınlarını bile vefasızlıkla suçlama hastalığı, çevrelerinde birkaç selim akıl ve temiz vicdan sahibi varsa, onları da dağıttı. Hasetle dolu sineleri, kinden çatlayacak durumdaki göğüs kafesleri, gıybet ve iftiraya müptela dilleri etrafta doğrulara tercüman insan bırakmadı. Boşalan yerleri ise fırsat kollayan müdâhinler hemen kapatıverdi. Böylece büyük küçük her dairede bir negatif mabeyn-i hümayun oluştu.</p>
			<p class="a_Paragraf">Malum olduğu üzere, mabeyn-i hümayun, Osmanlı’da padişahın özel kalem müdürlüğü vazifesini gören müesseseydi. Sultanın korunmasını, protokolünü ve saray ile halk ilişkilerini yürüten bu kurum zamanla devletin en güçlü birimi olmuş, memur sayısı bakımından da çoğalmıştı. Özellikle son dönemlerinde bazı kimseler, bir yolunu bulup bir memuriyet kapmak ve iâşesini “Dersaadet”e yüklemek için Mabeyn’i kullanırlardı. Bu tufeylîler için adeta iş icat edilir, müsteşarlık ve müdürlük payesiyle maaş bağlanırdı. Bundan dolayı da konumunu ve menfaatlerini devam ettirme derdindeki insanlar arasında dalkavukluk, yardakçılık ve münafıklık en mergup meta oluvermişti. Mabeyn, saray çevresine öyle setler kurmuştu ki artık onların istediklerinden başkası sultanla görüşemez; halkın sesi asla padişaha ulaşamazdı. Dahası sözlerin kırpılarak ya da çarpıtılarak taşınması ve Sultan’ın yanıltılması söz konusuydu. </p>
			<p class="a_Paragraf">Günümüzde de işte böyle mabeynler sardı hemen her yanı. Bu menfaat çeteleri, muktedir gördükleri kimselerin etrafında kenetlendi; sürekli yüzlerine gülüp takdirler yağdırdılar; en pespaye sözleri deliler gibi alkışladılar. Candan birer dost olduklarına inandırdılar; sadece kendileri gibilerle omuz omuza verip dışarıya karşı bir sur yaptılar ve kuşattıkları insanlara başkalarının ulaşmasını imkânsız kıldılar. Sonunda, kendisini iktidarlı zanneden niceleri, böyle bir çıkar grubuyla kendi kendilerini tecrit etmiş oldular. Onların iyi dediğine iyi dedi, kötü gösterdiğini de kötü bildiler. </p>
			<p class="a_Paragraf">Ne yazık ki zaaflarının esiri insanlar, yanlarında böyle bir “oligarşik yapı” oluşmasına fırsat tanıdılar. Onları semirtip palazlandırdılar ve onlar tarafından beslenmeye alıştılar. Zamanla yakalarını bütün bütün bu yiyicilere kaptırdılar. </p>
			<p class="a_Paragraf">Olanlar, işte ondan sonra olmaya başladı. Mabeyn engelinden dolayı insaflı sesler vicdanlara ulaşamadı. En masum beyanlar sağından solundan kırpılıp farklı bir kalıba dökülerek taşındı. Yüreklere şüphe ve endişe salındı; dostluk bağları, kuşku ve güvensizlik hisleriyle koparıldı. Dahası, toplumsal paranoyalara yol açıldı. </p>
			<p class="a_Paragraf">Nihayet, kurulu düzenlerinin bozulmaması için her şeyi feda edebilecek olan oligarşik yapı ve onun tutsakları, kendilerinden saymadıkları herkesin icabına bakmaya karar verdiler. Paletler arasında ezilen vatan evladı ve öğütülen mukaddesat olsa da çarklarının dönmesi için haksızlıklara giriştiler. Zulüm bir kere daha bütün çirkinliğiyle baş gösterdi.</p>
		</div>
	</body>
</html>