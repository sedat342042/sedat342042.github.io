<html xmlns="http://www.w3.org/1999/xhtml">
	<head>
		<title>inkisar_epub-71</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-247">Ramazan Ayının Bereketi ve <br/>Hocaefendi’nin Sürprizi</p>
			<p class="Tarihler_E">3 Temmuz 2014</p>
			<p class="ilk_harf_E"><span class="_idGenDropcap-2">F</span>ethullah Gülen Hocaefendi, Ramazan ayını anlatırken “<span class="italik_E">Ramazan senenin en nurlu, en içli, en tesirli, en lezzetli günleri ve ledünnî hayatımızın da en önemli bir iç dinamizmi olarak bütün benliğimize siner ve bize en uhrevî hazlar yaşatır.</span>” der.</p>
			<p class="a_Paragraf">Bu Ramazan, nuru, bereketi ve uhrevi lezzetinin yanı sıra bizim için bir de sürprizle geldi. Yaklaşık sekiz ay boyunca sükût eden, ısrarlarımıza rağmen Bamteli çekimlerine ara veren ve konuşmasını gerektirecek onca esbap varken uzun bir süre sessizliği faydalı bulan muhterem Hocamız, ilk teravihten birkaç saat önce otuz dakika kadar sohbet yaptı ve kayda alıp yayınlamamıza müsaade etti.</p>
			<p class="a_Paragraf">Hocaefendi, vurguladığı mühim ölçülerin yanı sıra, sadece sohbete o gün başlamış olmasıyla bile çok önemli bir mesaj verdi: Saldıran ve hakaret yağdıranlar ufkunuzu karartmasın; boş verin siz onları. Yüz çevirin gadredenlerden, Hakk’a yönelin ve Allah’la münasebetlerinizi derinleştirmeye bakın. Derin çevrelerin ve onlarla omuz omuza verenlerin tuzaklarını ancak derin mü’min olmakla aşabilirsiniz. İşte Ramazan, bir fırsat; O’na teveccüh edin.</p>
			<p class="a_Paragraf">Tevazu ve mahviyet konusuna birkaç cümleyle değinen Hocaefendi, daha sonra İslâm âleminin ve müslümanların içinde bulundukları acı tabloya dikkat çekip mevcut atmosferden sıyrılmak ve Allah’a yaklaşmak için Ramazan ayının çok önemli bir vesile olduğunu anlattı.</p>
			<p class="Baslik_2" id="_idParaDest-248">Kurbet Vesilesi Ramazan ve Gerçek Oruç</p>
			<p class="ilk_harf_E"><span class="_idGenDropcap-2">R</span>amazan-ı Şerif’ten beklenen neticeyi elde edebilmesi için insanın, yeme-içmeden kendisini alıkoyduğu gibi, faydasız işlerden, kötü sözlerden ve çirkin düşüncelerden de uzak tutması lazım geldiğini; bu suretle ağzına ve batnına oruç tutturduğu gibi, –tabiri diğerle– yeme-içmeden kendisini kestiği gibi, her zaman mahzurlu olan şeylere karşı da kapanması hatta mahzuru olmasa bile yararsız şeylere yanaşmaması; böylece, eskilerin tabiriyle, bütün âzâ u cevârihine oruç tutturması ve havâss-ı zahire ve bâtınasına oruç lezzetini tattırması gerektiğini vurguladı. Aksi hâlde, insanın, şu mealdeki hadis-i şerifin tehdit sınırlarına girmesinin söz konusu olacağını belirtti: “<span class="italik_E">Nice oruç tutanlar vardır ki yemeden içmeden kesilmeleri onların yanına açlık ve susuzluktan başka kâr bırakmaz.</span>”</p>
			<p class="a_Paragraf">Muhterem Hocaefendi, orucun en güzelinin, mideyle beraber bütün duygulara; göz, kulak, kalb, hayal ve fikre yani bütün cihazât-ı insaniyeye oruç tutturmak suretiyle eda edileni olduğunu söyledi. Hak dostlarının orucu üçe ayırdıklarına; avâm, havâss ve ehassu’l-havâssa ait olan orucun özelliklerine değindi.</p>
			<p class="a_Paragraf">Oruç tutma bakımından, aralarındaki farkı şu şekilde ortaya koydu: Avâm, gün boyu aç susuz kalan ve belli yasaklara uyan normal mü’minlerdir. Havâss, midesiyle beraber el, dil, göz ve kulak gibi azalarına da Ramazan ayının bereket ve feyzini tattıran seçkin kullardır. Ehassu’l-havâss ise, kalb, hayal ve fikirlerini dahi dergâh-ı ilahiyede güzel görülmeyen şeylerden koruyarak seçkinler arasında da hususi bir yere sahip olan müttakîlerdir.</p>
			<p class="a_Paragraf">Allah Resûlü’nün <span class="_aleyhisselam-_E _idGenCharOverride-1">(sallallahu aleyhi ve sellem)</span> “<span class="italik_E">Oruçlu bir kimse yalan ve yalancılıkla iş yapmayı terk etmezse, yeme-içmeyi bırakıp aç durmasına Allah’ın ihtiyacı ve o orucun da Allah nezdinde kıymeti yoktur.</span>”<span class="italik_E"> </span>hadis-i şerifine işarette bulunan Hocaefendi, başkaları ne yaparsa yapsın ve nasıl davranırsa davransın, Kur’ân talebelerinin ve Hizmet gönüllülerinin Ramazan ayını tam bir kurbet vesilesi olarak değerlendirmeleri gerektiğini ifade etti. Bunun için de sevenlerini gıybet, yalan ve iftira gibi günahlara katiyen bulaşmamaya; aktüalitenin boğuculuğundan sıyrılmaya, sürüp giden tezvirata kulak tıkamaya, ilahi feyizlerle yunup yıkanmaya, kendileriyle beraber bütün mü’minlerin ıslahı ve hidayeti için bol bol duaya çağırdı.</p>
			<p class="a_Paragraf">Hocamızın bu çağrısına icabet edip hiç olmazsa bu mübarek ay boyunca geneliyle sosyaliyle medyadan uzak durmaya kararlıydım. Göz ucuyla bile bakınca onca yalan ve iftira görmenin kaçınılmaz olduğu günümüzde kalbi ve zihni temiz tutmanın başka yolu yoktu. </p>
			<p class="a_Paragraf">Sanki bazılarına Ramazan hiç uğramıyor; bir kısım mahfillerde bühtan ve saldırılar hiç hız kesmiyordu. Her şeye rağmen, hadisin ifadesiyle “Oruçluyuz.” deyip geçmek ve çirkinliğe ortak olmamak gerekiyordu.</p>
			<p class="a_Paragraf">Bu düşünceyle bayrama kadar sükût murakabesini ve Ramazan’dan istifadeyi hedeflesem de sabahki tefsir dersi bu satırları karalamaya adeta mecbur etti.</p>
			<p class="a_Paragraf">Namazdan hemen sonra derse başlayacağımız sırada muhterem Hocamız gözlerinin karardığını ve başının döndüğünü söyledi. Sebebi aşikârdı, şeker düşmesi. Kan şekeri, belli bir seviyenin altında olursa, mutlaka hemen şırınga gerekecekti.</p>
			<p class="a_Paragraf">Hocaefendi, ders boyunca tam dört defa ayrı ayrı parmağını deldi, azıcık kanla şeker testi yaptı ve müzakereye devam etti.</p>
			<p class="a_Paragraf">Bu manzara iki hususu hücum ettirdi zihnime: Bir tarafta o yaşına ve rahatsızlıklarına rağmen orucunu tutmanın ve Kur’ân dersini aksatmamanın derdindeki bir insan. Diğer yanda, hiçbir vicdan sahibinin kabul etmeyeceği isnatlarla en mübarek gün ve gecelerde dahi ona hücum edenler.</p>
			<p class="a_Paragraf">Bir arkadaşıma o anı fotoğraflaması için işaret ettim. Yarım saat aralıklarla dört defa aynı ameliye tekrar edilince bir fırsatını bulduk ve birkaç kare çekebildik. Bu vesileyle, hem Hocaefendi’nin Ramazanına dair bazı hususları hem de bir iki fotoğrafı arz etmek istiyorum.</p>
			<p class="Baslik_2" id="_idParaDest-249">Oruç Tutmazsam Zaten Ölürüm!</p>
			<p class="a_Paragraf">Bir insanın marifet ve muhabbeti derinleştikçe ibadet iştiyakı da artar. Onun içindir ki gerçek bir Hak yolcusu, seyr u sülûk-i ruhânîde terakki ettikçe, ibadet ü tâata karşı şehvet ölçüsünde bir düşkünlük göstermeye başlar. Böyle bir kul, her meselede “azîmet”lere sarılır; nefse zor gelse de Allah’ın emirlerini en mükemmel şekilde yapmaya ve ibadetlerini kılı kırk yararcasına, eksiksiz eda etmeye çalışır. Bir özre ya da zarurete binaen meşru kılınan ve “ruhsat” olarak adlandırılan kolaylıklardan dahi uzak durur. Bir hâdisede, azîmet ile ruhsat arasında seçme durumunda kalınca, o daima azîmet yoluna yönelir. Başka insanlara fetva vermesi ve yol göstermesi söz konusu olunca, “<span class="italik_E">Kolaylaştırın, zorlaştırmayın; sevdirin, nefret ettirmeyin!</span>” beyan-ı nebevîsine uygun olarak hep kolaylık tavsiye eder, dinin genişliğinden istifadeyi salıklar fakat kendi nefsiyle baş başa kaldığında zora talip olur ve azamî takvaya tutunur.</p>
			<p class="a_Paragraf">Muhterem Hocaefendi’de her zaman olduğu gibi Ramazan ayında da böyle bir ibadet iştiyakına ve kulluk anlayışına şahit oluruz: Kur’ân ayı şafakta tüllenmeye durduğu günlerden itibaren doktorlar, “Efendim, oruç tutmanız tehlikeli olabilir; Allah korusun, şeker krizi ve kanın pıhtılaşmasına bağlı damar tıkanıklığı ihtimali var.” derler fakat böyle bir ikaz karşısında, ibadet âşığı Hocamız, bir kere daha tabiatını seslendirir: “<span class="italik_E">Doktor bey, oruç tutmazsam o zaman zaten ölürüm!</span>” Aslında ona, ağır bir hastalığa yakalanan, iyileşme umudu olmayan hastaların ve oruç tutmaya gücü yetmeyen yaşlıların durumunu sorsanız, mutlaka onların izinli olduklarını ve tutamadıkları “her bir oruç için bir fakiri doyuracak” kadar “fidye” vererek bu vazifelerini yerine getirmiş sayılacaklarını söyler. Ne var ki kendisi hakkındaki hükmü farklıdır; o, dinin belirlediği azîmet çerçevesine sadık kalmak suretiyle mutlaka orucunu tutar ve “Rabbimin huzuruna sözümde durmuş olarak çıkayım; Efendimin <span class="_aleyhisselam-_E _idGenCharOverride-1">(aleyhissalatü vesselam)</span> yanına kulluk vaadimi korumuş olarak varayım!” der. Hâlini latifeyle karışık şöyle anlatır: “<span class="italik_E">Bir oruç tutan insanlar vardır, bir de orucun tuttuğu insanlar vardır. Herhâlde ben ikinci gruba giriyorum.</span>”</p>
			<p class="a_Paragraf">Hocaefendi, hemen her sahurda gün boyu şeker ve tansiyonunu dengede tutabilmenin yollarını araştırır. Akşama kadar meydana gelebilecek hipoglisemiye (hâlsizliğe, aşırı terlemeye ve hafif baygınlığa yol açacak şekilde kanda normalden daha az şeker bulunması hâline) mani olmak için her gün ince ince hesaplar yapar; iftarda ve sahurda ani şeker yükselmesini engellemek maksadıyla insülin iğnesi kullanır. Şeker düzensizliğinden ve susuzluktan dolayı kanın pıhtılaşma eğilimi artması sebebiyle damar problemleri yaşamamak için içtiği suyun miktarına bile çok dikkat eder. Ani şeker düşmesi ihtimaline binaen, tehlike anında hemen alabileceği konsantre şekerini de yanından ayırmaz ama ağız yoluyla bir şey alıp orucunu kati bozma yerine, -bazı âlimlere göre orucu bozmayan- şırınga yapma (sonra da her şeye rağmen o günü kaza etme) yolunu ihtiyata daha uygun bularak glucagon iğnesini de bütün ay boyunca masasında hazır bekletir. Düşünebiliyor musunuz, biz elimizde hurma iftar etmeyi beklerken, o -hele bazı günler- glucagonla ezan vaktini intizar etmektedir. </p>
			<p class="a_Paragraf">Hocamız kalbine stent takılmadan evvel daha çok zorlanıyor, bilhassa ikindiden sonra artık halsiz kalıyor, iftarı zor ediyordu. Evvelki sene -elhamdulillah- akşam namazını kıldırdığı çok oldu, iftar öncesi yaptığımız derslerde uzun uzun açıklamalarda bulunacak kadar sağlığı yerindeydi. Bütün Ramazan boyu tefsir ile meşgul olduğumuz için o hâlini “Kur’ân’ın kerameti” sözüyle ifadelendirmişti. Bu sene bir öncekine nispetle daha zor geçtiğinden ikindi dersi yapmıyoruz.</p>
			<p class="a_Paragraf">Bu arada, şunu da ilave etmeliyim: Hocaefendi kendisi için orucun zorluğuna işaret ettiği hemen her zaman, maden ocaklarında alın teri döken işçilerden tarlada güneşin alnında kavrulan çiftçilere, ateş karşısında ocaktaki ekmekle beraber pişen fırıncılardan ekmek parası kazanmak için akşama değin çalışıp didinen insanlara kadar çok zor şartlarda da olsa oruç ibadetini eda edenleri anıyor, asıl sevabı onların kazandığına vurguda bulunup onlara dua ediyor. </p>
			<p class="Baslik_2" id="_idParaDest-250">Kur’ân Ayında Onu Anlama Gayreti  </p>
			<p class="__Paragraf">Hocamız, önceki senelerde Ramazan’ın vazgeçilmez bir esası olan mukabele sünnetine de mutlaka riayet ederdi. Sabah namazından sonra etrafında hâlelenen insanlara bir cüz okutur ve gözleri kapalı, huşu ile onları dinlerdi. Kendisi zaten Kur’ân hafızıdır ve hıfzı çok kuvvetlidir; Kur’ân’ın her harfinin hakkının verilmesini ister, yanlış okuyanı hemen kısık bir sesle uyarır ve hatasını düzeltirdi. Bilhassa uzun kış gecelerinde iftardan sonra biraz güç ve tâkat bulunca yine en az bir saat ders okuturdu. Mesela Seyyid Bey’in Medhal’i ve Abdulhakim Arvasî hazretlerinin er-Riyadü’t-Tasavvufiyye’si gibi eserler farklı yıllarda bu kutlu ay boyunca okunan kitaplardan sadece ikisi.</p>
			<p class="a_Paragraf">Muhterem Hocamız son yıllarda mukabele ile beraber Kur’ân-ı Kerim’i anlama ve en azından muhtevasına vakıf olma gayretiyle meal ve tefsire ağırlık veriyor. Önce bir Ramazan meal okundu. Dört senedir de sabah namazlarından sonra bir gün Elmalılı Hamdi Yazır’ın eserini satır satır okuyup takip ediyor; diğer gün de okunan ayetlerle alâkalı yaklaşık yirmi tefsir kitabında geçen farklı yorumları özetliyoruz; her bir arkadaşımız bir tefsirden çalışıp özet hazırlıyor ve beş on dakikada onu arz ediyor.</p>
			<p class="a_Paragraf">Muhterem Hocamız hem okunan hem de hulasa edilen meal, tefsir, yorum ve şerhleri pür dikkat dinliyor; anında müdahalelerle, iştirak ettiği noktalara ya da katılmadığı hususlara işarette bulunuyor ve ilave açıklamalar yapıyor. Selef-i sâlihînin dini doğru anlama ve aktarma yolundaki meşkûr gayretlerine dikkat çekip onları hayırla yâd ediyor ve dünün anlayışını günümüzün idrakiyle mezcedip hâl-i hâzırın meselelerine ışık tutuyor.</p>
			<p class="a_Paragraf">Hocamız yaklaşık iki saat süren dersten sonra biraz istirahat etmek için odasına çekiliyor. Ramazan boyunca aktüalite ile ilgilenmiyor hatta gazetelere bile zaruret çerçevesinde bakıyor. İstirahat haricinde evrâd ü ezkârla ya da yeni bir kitabın tashihleri ile meşgul oluyor. </p>
			<p class="a_Paragraf">Genellikle gün ikindiye kayarken rahatsızlıkları -özellikle de şeker hastalığı- tesirlerini bütünüyle göstermeye başlıyor, vakit ilerledikçe ayakta kalacak derman bulamıyor. Çoğu zaman namazı en arka safta, zorlukla tamamlıyor. Ender de olsa bazen nafileleri oturarak kılıyor. </p>
			<p class="a_Paragraf">Âh o iftar vakitleri... Âh o hüzün ile hayranlığın iç içe girdiği dua anları... Gün guruba kayınca, artık kafasını taşıyacak kadar bile mecali kalmıyor Hocamızın. Koltuğa yaslanıyor, başı bir tarafa düşmüş vaziyette durup ezanı bekliyor fakat o anda bile dudakları kıpır kıpır; vücudu yorgun olsa da gönlü dipdiri Allah’a yöneliyor, derdini O’na döküyor, istek ve ihtiyaçlarını bir bir O’na arz ediyor… Kalan bütün takati ve mecali ile yeryüzünde gözyaşlarının dinmesi, aç ve hastalara acilen yardım ulaşması, mazlumların kurtulması, bilhassa halkı müslüman olan ülkelerde umumî bir sulhun daim olması için dua ettiğini tahmin etmek zor değil. Çünkü söz açıldığında konuyu mutlaka bu noktaya getiriyor. İftarı onunla beraber dualarla intizar edenlerin ve onu o hâlde görenlerin kimileri, derin bir nefis muhasebesi ve “Ben de oruç mu tutuyorum ki?” şeklindeki iç hesaplaşmasıyla, onun dualarına “âmin” diyor; kimileri de aynı istek ve talepleri yanaklarından süzülen gözyaşlarına yükleyerek hâl diliyle terennüm ediyorlar. Kalbler ortak hislerle atıyor; o an tek bir duygu benlikleri sarıyor: “Ne olur Allah’ım, sadece Senin rızanı arayan ve ona ulaşmak için bunca sıkıntıyı rıza ile göğüsleyen şu kulunun dualarını kabul eyle!”</p>
			<p class="Baslik_2" id="_idParaDest-251">İ’tikâf, İftar ve Teravih</p>
			<p class="__Paragraf">Hocamızın ihya edilmesini gerekli gördüğü sünnetlerden biri de i’tikâftır. Malumunuz olduğu üzere, i’tikâf; cemaatle namaz kılınan bir mescid veya o hükümde bir yerde, ibadet niyetiyle durmak ve ikâmet etmek demektir. Gerçi mü’minler arasında i’tikâf bilinir ve dünyanın pek çok yerinde yapılır ama günümüzde bu ibadete de gerektiği kadar değer verildiği söylenemez. Oysa Resûl-i Ekrem Efendimiz <span class="_aleyhisselam-_E _idGenCharOverride-1">(sallallahu aleyhi ve sellem)</span> Medine’ye hicretinden sonra ruhunun ufkuna yürüyeceği âna kadar her Ramazan’ın son on gününü i’tikâf ile değerlendirmişlerdi. Hocamız da yıllardır, sünnete ittiba ederek bayrama on gün kala mutlaka i’tikâfa girer hatta bu sene olduğu gibi bazen bütün ayı i’tikâfta geçirir. </p>
			<p class="a_Paragraf">Önceki senelerde iftar vesilesiyle evlerimizi teşrif eden muhterem Hocaefendi artık Ramazan boyunca inziva ve i’tikâfta olduğu için davetlere icabet etmiyor, kendisini aktüaliteye çekebilecek misafirler ağırlamıyor. Vakit girince hurma ve su ile orucunu açıp önce akşam namazını cemaatle kılıyor, sonra iftarını yalnız yapıyor. O esnada bazen Samanyolu ana haber bülteninin bir bölümünü seyrediyor. İftardan sonra gücü yettiği kadar, az sayıdaki misafirlerle ve herhangi bir meselesini istişare etmeyi bekleyenlerle görüşüyor; dert dinliyor, çareler söylüyor.</p>
			<p class="a_Paragraf">Her gece yine vakit girer girmez cemaatle yatsı namazını kılıyoruz. Biz misafirlerle beraber büyük mescidde teravihimizi hatimle edâ ediyoruz. Hocaefendi de teravih namazını hatimle ama özene bezene ikâme ediyor. Biz yirmi rekâtı bitirince Hocamız ancak namazın yarısını tamamlamış oluyor. Salona çıkıp biraz dinlendikten ve şekerini dengelemek için bir iki lokma atıştırdıktan sonra diğer on rekâtı tamamlıyor. Oldukça uzun süren kıraatini gücü yettiği kadar ayakta yapıyor; çok rahatsız olduğu zamanlarda nadiren oturarak kıldığı da oluyor ama yine de hatimle namazını aksatmıyor; dahası bazen bir hatimle de yetinmiyor. Kendi ifadesiyle, “Hadi, şu ikiyi de ayakta kıl, diğerinde oturarak eda edersin!” diye diye “nefsini kandırıyor” ve çoğunlukla namazı ayakta ikâme ederek tamamlıyor.</p>
			<p class="a_Paragraf">Gece boyunca çok az istirahat ediyor; özellikle son on gece hemen hemen hiç uyumuyor; Kur’ân ve dua ile meşgul oluyor. Yanında kalan insanları da hususiyle son on gün yataktan uzak kalmaya ve o bereketli anları azamî surette değerlendirmeye teşvik ediyor. </p>
			<p class="Baslik_2" id="_idParaDest-252">Ramazan İhsanları</p>
			<p class="__Paragraf">Diğer taraftan, Ramazan ayında cömertliği kat kat artan Resûl-ü Ekrem <span class="_aleyhisselam-_E _idGenCharOverride-1">(sallallahu aleyhi ve sellem)</span> ve selef-i salihîn efendilerimiz gibi kıymetli Hocamız da uzak yakın çevresini değişik ihsanlarla sevindiriyor. </p>
			<p class="a_Paragraf">Hemen her sene etrafındaki insanların listesini yapıyor; kitaplarının teliflerinden elde ettiği gelirle, bazen birer gömlek, kimi zaman birer ayakkabı, belki birer takım elbise hediye ediyor.</p>
			<p class="a_Paragraf">Bu Ramazanın başında, dersten sonra “Odaya bazı şeyler hazırlamıştım; herkes birer parça alsa, Ramazan hediyesi.” dedi. İçeri girdiğimizde kalem, defter, çorap, takke, cübbe ve tesbih gibi eşyanın ortaya yığıldığını gördük. Belki elli-altmış kişiydik; hepimiz kendi nasibimizi aldık.</p>
			<p class="a_Paragraf">Geçtiğimiz yıllarda bir gün, “Hocaefendi seni çağırıyor.” demişlerdi. Hemen koştum, salona girdim. İnsana dertlerini unutturacak bir tebessümle, “Siz fıtır sadakanızı (fitrenizi) vermiş miydiniz? Bizde âdettir; fitreyi evin büyüğü verir. Yaş itibariyle büyük olduğum için o benim vazifem. Siz de ailenin bir ferdi olduğunuza göre fitrenizi ben vereceğim!” demişti. Elhamdülillah, eşim ve kendim için fıtır sadakası verebilecek kadar imkânımız vardı; otuz kırk lira büyük bir meblağ değildi fakat Hocaefendi’nin nezaketi dünyalardan daha değerliydi. </p>
			<p class="a_Paragraf">Malının bir kısmını gece bir kısmını gündüz, birazını gizli birazını da açıktan veren Hazreti Ebu Bekir ve Hazreti Ali efendilerimize ittibâen, Hocamız, özellikle Ramazan’da cömertlerden cömert oluyor. Bazen başkalarını da hayra teşvik için ikram u ihsanlarının duyulmasına ses çıkarmıyor fakat çoğu zaman, muhtaç olduğunu zannettiği birine kimsenin görmeyeceği anları kollayarak yardım ediyor hatta bir başkasının eliyle onun ihtiyaçlarını gidererek kendisi işin içinde hiç yokmuş gibi davranıyor. Hocaefendi, bu mekânın mutfağında çalışanından ilimle meşgul olanına kadar herkesin hâl ve hatırını soruyor, dertlerine ortak oluyor, gizli-açık ihsanlarından onları da nasiplendiriyor ve bize bu hâliyle de hüsn-ü misal teşkil ediyor. </p>
			<p class="Links_E"><img alt="" class="_idGenPageitem-2" src="image/19.jpg"/><br/>(Muhterem Hocamız sahur ve sabah namazını müteakip <br/>tefsir dersinde bir konuyu açıklarken…)</p>
			<p class="Links_E"><img alt="" class="_idGenPageitem-3" src="image/20.jpg"/><br/>(Bütün rahatsızlıklarına rağmen tedbire riayet ederek oruç tutan muhterem Hocamız, <br/>parmağından kan alıp şeker testi yaparken...)</p>
		</div>
	</body>
</html>