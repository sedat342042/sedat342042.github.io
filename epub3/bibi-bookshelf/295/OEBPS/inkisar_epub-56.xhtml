<html xmlns="http://www.w3.org/1999/xhtml">
	<head>
		<title>inkisar_epub-56</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-171">“Trol”ler ve Üç Türlü Cevap</p>
			<p class="Tarihler_E">22 Şubat 2014</p>
			<p class="ilk_harf_E"><span class="_idGenDropcap-2">S</span>on günlerde en çok duyduğumuz tabirlerden biri de “trol” oldu. Sözlüklerde, aslının İngilizce’deki “troll”den geldiği söylenen bu kelimenin pek çok manasından bahsediliyor; olta, olta yemi, yüksek sesle şarkı söylemek, oltayla balık tutmak, oyuncak bebek ve cüce ya da dev ama mutlaka çirkin garip yaratıklar için bu ismin/sıfatın kullanıldığı belirtiliyor. Son senelerde bilhassa internet ortamında başkalarına zarf/yem atan, karşısındaki insanları kızdırarak dengesizliğe sevk etmek için her yola başvuran; bir ferdi veya şahs-ı manevîyi hedef alıp çirkin mesajlarla hakaretler yağdıran kimselere de “trol” deniyor.</p>
			<p class="a_Paragraf">Hiçbir ahlâkî sınır ve kaygı taşımayan, hemen her konuda tutarlı-tutarsız fikir beyan ederek bilgiçlik taslayan, hiç bilmediği mevzularda bile rahatlıkla atıp tutan; makul ve mantıkî cevaplar karşısında hakperestlikle kabul yolunu seçeceğine hemen konuyu değiştirmeye ya da muhatabına yakın saydığı üçüncü şahısların kendince yanlış gördüğü söz ve fiillerine geçiş yapmaya çalışan bu zavallıların Türkiye’de de artık bir sektör gibi hareket etmeye başladığı görülüyor.</p>
			<p class="a_Paragraf">Hasım belledikleri gruplar ve o çizgide gördükleri şahıslar hakkındaki en küçük müspet yoruma katlanamayan; kendi fikirlerine muhalif her düşünceyi hemen gürültüyle boğmaya çalışan ve hatta bir mesajın altına anında yüzlerce yalan ve küfür yazarak onun sahibini korkutmaya, susturmaya yeltenecek kadar ahlâksız davranan hazımsızların sayıları her geçen gün artıyor.</p>
			<p class="a_Paragraf">Zannediyorum, özellikle şu günlerde bu sosyal medya saldırganlarının taciz ateşlerine maruz kalmayan neredeyse hiç yoktur. Öyleyse trollere karşı ne yapmalı, onların hücumlarına mukabil nasıl davranmalı?</p>
			<p class="a_Paragraf">Risâle okumalarım sırasında Bediüzzaman hazretlerinin üç türlü suale mukabil üç şekilde cevap verdiğini gördüm. Belki çok daha hassas sınıflandırmalarla başka hususlar da nazara verilebilir ama şahsen troller karşısındaki tavrımı o üç üsluba göre belirliyorum:</p>
			<p class="Baslik_2" id="_idParaDest-172">Hakikat Âşıklarının Soruları</p>
			<p class="__Paragraf">Mübarek talebeleri, dostları ve tanıdıkları bazen bizzat kimi zaman da mektup yoluyla Hazreti Üstad’a pek çok sorular sormuşlar. Bediüzzaman hazretleri, gerçekten öğrenme maksadıyla veya muğlak bir meselenin tavzihi arzusuyla yöneltilen o samimi suallere uzun ya da kısa ama mutlaka muknî cevaplar vermiş. Üstadımızın o enfes cevapları hem bir ilim kaynağı hem de Lahikalar’daki gibi aynı zamanda bir hizmet metodu olarak insanlığın ufkunu aydınlatmış/aydınlatıyor.</p>
			<p class="a_Paragraf">Binaenaleyh mektup, e-mail ve twitter üzerinden yüzlerce soru alıyorum. Edep ve nezaket dairesinde yazılan her mesajı (muhalif fikirler de dâhil) okumaya ve şayet biliyorsam uygun şekilde cevabını yazmaya çalışıyorum. Bilemediğim konuları ve uzun tavzihler isteyen hususları not edip uygun bir zamanda muhterem Hocamıza sormaya, Kırık Testi veya Bamteli mevzuu yapmaya gayret ediyorum.</p>
			<p class="Baslik_2" id="_idParaDest-173">Trollerin Ahmaklarının Lafları</p>
			<p class="__Paragraf">Bazı kimseler, özellikle troller soru sorarken doğruyu ve hakikati öğrenme derdinde değillerdir. Maksatları tacizdir. Dolayısıyla da onlar aynı soruyu defalarca tekrarlar; verilen cevabın özüne değil bir cümle ya da kelimesine takılıp başka sualler üretir hatta çoğu zaman mukabil ifadeleri dinlemez ve sürekli bir şeyler iddia ederler. Asla ikna olmaz ve hakkı kabule yanaşmazlar çünkü onların misyonu (!) soru uydurmak, kafa bulandırmak, kuşkular hâsıl etmek ve en kötüsü gerçekleri gürültüyle gizlemektir.</p>
			<p class="a_Paragraf">Bediüzzaman hazretleri bu tür insanların sorularına da maruz kalmış ve onlara karşı en güzel mukabelenin sükût olduğunu belirtmiştir. Mesela, “Biz Allah Allah diye diye geri kaldık. Avrupa top tüfek diye diye ileri gitti.” iddiasındaki birisine mukabil “Böylelere karşı cevap sükûttur.” demiş ve hadis imamlarından İbn-i Hibban hazretlerine isnad edilen “<span class="italik_E">Cevabü’l-ahmak es-sükût.</span>” kaidesini hatırlatmıştır. Evet, “Ahmak birine verilecek cevap, sükût olmalıdır.”</p>
			<p class="a_Paragraf">Nitekim Hazreti İsa’nın (alâ seyyidina ve aleyhisselam) dahi şöyle dediği rivayet edilir: “<span class="italik_E">Allah’ın izniyle deri hastalıklarını iyileştirdim, anadan doğma körlerin gözünü açtım hatta ölüleri dirilttim fakat ahmakları ikna edemedim!</span>”</p>
			<p class="a_Paragraf">İşte bu sebeple trollerin ahmakları ne yazarlarsa yazsınlar, onları asla kâle almamak, muhatap saymamak ve güft u gûlarına hiç karşılık vermemek gerektiğine inanıyorum.</p>
			<p class="a_Paragraf">Hayır, ikna edemezsiniz onları. Çok makul bile olsa ifade ettikleriniz, dinlemezler söylediklerinizi; cevap verdiğiniz an onlar zafer kazanmış gibi hissederler kendilerini. Çünkü onların en büyük hazları varlıklarını hissettirebilmeleridir.</p>
			<p class="Baslik_2" id="_idParaDest-174">Lejyoner Trollerin Saldırıları</p>
			<p class="__Paragraf">Özellikle sosyal medyada bir kısım kimseler de vardır ki bunlar paralı asker gibidir. Kuvvet ve menfaat kimin yanındaysa hemen orada cepheye dâhil olurlar; ganimetten emindirler; dolayısıyla kelimeleri kurşun yerine kullanırlar. Onlar tarafından hedefe konmanız için illa haksız olmanız gerekmez. Şayet kendi saflarında değilseniz, düşmansınızdır ve her an atış hattında bulunuyorsunuz demektir. İşte böylelerine karşı da özel bir cevap gereklidir.</p>
			<p class="a_Paragraf">Bilirsiniz; İstanbul’u işgal edenler, İslâm ümmetini hafife almak ve mü’minlerle istihza etmek için sordukları altı soruya altı yüz kelime ile cevap verilmesini teklif ederler. O dönemde Üstad Hazretleri de Meşihat’ta (İslâm’ın ilmî meseleleri ile uğraşan devlet dairesi, diyanet) bulunması dolayısıyla beklenen cevabın onun tarafından verilmesi istenir. Bediüzzaman Hazretleri bu tahkir edici ve onur kırıcı tavır karşısında “<span class="italik_E">Altı yüz kelime ile değil, altı kelime ile değil hatta bir kelime ile de değil, belki bir tükürük ile cevap veriyorum.</span>” der. Zâlimlerin, ayaklarını boğazımıza bastığı dakikada, mağrurane sual sormalarına karşı yüzlerine tükürmek lazım geldiğini söyler ve ekler, “<span class="italik_E">Tükürün ehl-i zulmün o merhametsiz yüzüne!</span>” Şu kadar var ki İslâm ümmetinin izzet ve haysiyetini ortaya koyduktan sonra mütereddit mü’minler ya da şüphe içindeki kimseler için kısa bir cevap verir.</p>
			<p class="a_Paragraf">İşte lejyoner trollere karşı da bu hadiseyi esas alıyorum. İstedikleri kadar hakaret yağdırsın veya tehdit etsinler, bir kelime ile bile cevap vermiyorum onlara. Üstad’ın tükürüğü niyetine “block” ya da “spam” tuşuna basıp engellemekle yetiniyorum. Daha sonra da kendi dost ve arkadaşlarıma, öz değerlerimizle ve hizmete ait meselelerle alâkalı ne yazmam, neleri paylaşmam gerekiyorsa ona yoğunlaşıyorum.</p>
			<p class="a_Paragraf">Burada şu soru akla gelebilir: Troller sadece sosyal medyada mı bulunuyor?</p>
			<p class="a_Paragraf">Tabii ki hayır. Bugün yazılı, sesli ve görseliyle genel medyada da bir sürü trol görmek mümkün. Şu farkla ki renk renk, grup grup onlar. Kimisi bir köşe kapar kapmaz kendisini aydın zanneden güruhtan. Kimisi sadece tarafgirlik hisleriyle yazıp çizen zümreden. Kimisi de eline tutuşturulanı yazmaz veya konuşmazsa aç kalacağından korkan bölükten. Bunlara da hakikatleri duyurmanız ve doğruları kabul ettirmeniz mümkün değil. Dolayısıyla hak ettikleri en güzel tavır, sükût.</p>
			<p class="Baslik_2" id="_idParaDest-175">“Nasıl yapabildiniz bunu?”</p>
			<p class="__Paragraf">Bir dönemde bazı yazı ve konuşmalarından istifade ettiğim için diğerleriyle aynı kategoride değerlendirmek istemediğim ama değinmeden de edemeyeceğim iki insan geliyor aklıma: “Nasıl yapabildiniz bunu?” derken bile hakikatleri alt üst eden, “Sayın Gülen” mi yoksa “Hocaefendi” mi diyeceğine karar verme arefesini yaşayan ve haklarında “Kahhariye” okunan on kişiden bahsedip bir bakanın da onlar arasında bulunduğunu yazabilen bir insana hangi cevap kâr eder ki? Bu türlü karalamalardan medet umanlar, ister “Sayın Gülen” desin ister “Muhterem Hocaefendi” ne kıymeti var ki?</p>
			<p class="a_Paragraf">Sahiden nasıl yazabildiler bunca bühtanı! Azılı düşmanları hakkında dahi kahriye değil ıslah duası yapan bir topluluk hakkında nasıl bu kadar rahat iftira edebiliyorlar? Sonra da çaresiz insanların mülâane teklifinden rahatsızlık duyup onu da dile doluyorlar!</p>
			<p class="a_Paragraf">Ya “<span class="italik_E">…bu ‘şebeke’ çökertilemezse, sadece Türkiye’yi değil, bütün bir İslâm dünyasını kapkaranlık bir geleceğin beklediğini</span>” yazabilen filozof mütefekkir görünümlü şahsa cevap vermeye değer mi?</p>
			<p class="a_Paragraf">Dedikoduları gerçek gibi anlatmaya hiç mi utanmaz bu kimseler? Muhataplarının mü’min olduğunu hiç mi akıllarına getirmez?</p>
			<p class="a_Paragraf">Suret-i haktan görünen ve hakperest olduğunu iddia eden bu insanların sözlerinin değer kazanması için her şeyden önce “yalancı peygamber, sahte veli, içi boş âlim müsveddesi” iftiralarına itiraz etmeleri gerekmez mi? Böyle bir bühtan karşısında susacaksınız sonra tarafsızlık ve hakkaniyetten dem vuracaksınız? Kim inanır size! Allah insaf ve iz’an versin.</p>
			<p class="Baslik_2" id="_idParaDest-176">Cevabı Melekler Versin</p>
			<p class="__Paragraf">Neyse, tekrar asıl konuya döneyim:</p>
			<p class="a_Paragraf">Aslında, ne derlerse desin ve hangi hakareti yaparlarsa yapsınlar, trollere cevap vermemenin derin bir manası daha var. Onlara tahammül gösterip sükût yolunu tutmak, meseleyi Allah’a ve mele-i a’lânın sâkinlerine havale etmek demektir. Siz sabr-ı cemîle yapışırsanız, sizin yerinize melekler konuşmaya başlayacaktır:</p>
			<p class="a_Paragraf">Rivayet edildiğine göre bir gün birisi, Hazreti Ebû Bekir’e <span class="_aleyhisselam-_E _idGenCharOverride-1">(radıyallahu anh)</span> hoş olmayan sözler söyler. O ne derse desin, Hazreti Ebû Bekir cevap vermez, münakaşadan kaçınmaya çalışır. Resûl-i Ekrem Efendimiz <span class="_aleyhisselam-_E _idGenCharOverride-1">(sallallahu aleyhi ve sellem)</span> bu manzarayı tebessümle seyreder. Nihayet Ebû Bekir hazretleri dayanamayıp sert bir karşılık verince, Peygamber Efendimiz’in çehresinde memnuniyetsizlik emareleri belirir. Allah Resûlü oradan uzaklaşırken Hazreti Ebû Bekir peşinden koşar ve bu nebevî tavrın sebebini sorar. Hazreti Sâdık u Masdûk Efendimiz buyurur ki: “<span class="italik_E">Sen sükût ettiğin sürece, bir melek senin yerine cevap veriyordu fakat sen ağzını açınca yanına şeytan geldi. Ben şeytanın olduğu yerde bulunmam!</span>” </p>
			<p class="a_Paragraf">Demek ki tavzihlere (açıklamalara), tashihlere (düzeltmelere) ve doğru bildiklerimizi üslubunca seslendirmeye “evet” fakat trollere cevap yetiştirmek, polemiklere girmek ve hakaretlere aynıyla mukabele etmek mü’minlere yakışmaz. İnanan insanlar, “<span class="italik_E">Sen af ve müsamaha yolunu tut, iyiliği emret, cahillere aldırış etme.</span>” <span class="_aleyhisselam-_E _idGenCharOverride-1">(A’raf, 7/199)</span> ikazına göre davranmalı ve cehalet ehliyle tartışmaktan sakınmalıdır. Seviyesizlere cevap ancak onların seviyelerine/derekelerine inmekle mümkün olabilir; öyle bir seviyesizliğe düşmek ise adanmış ruhlar için zülldür.</p>
			<p class="a_Paragraf">Muhterem Hocaefendi’nin geçen günkü bir sözüyle noktalayalım:</p>
			<p class="a_Paragraf">“<span class="italik_E">Biz onlara karşı konuştuğumuz nispette konuşması bir şey ifade eden/ler/in konuşması gecikecektir.</span>”</p>
		</div>
	</body>
</html>