<html xmlns="http://www.w3.org/1999/xhtml">
	<head>
		<title>inkisar_epub-26</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="inkisar_epub" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-103">Terzinin Çıplak İğnesi ve Melek Ahlâkı</p>
			<p class="Tarihler_E">26 Ağustos 2013</p>
			<p class="ilk_harf_E"><span class="_idGenDropcap-2">K</span>ıymetli arkadaşlar,</p>
			<p class="__Paragraf">Neredeyse iki aydır “ikindi yağmurları” ile gelen rahmetten mahrumuz; dün yine günüydü ama maalesef Bamteli sohbeti olmadı. Muhterem Hocamız uzun bir aradan sonra namazı müteakip hemen odasına geçmeyip biraz oturdu fakat sadece on beş dakika kadar misafirlerle hasbihal etmekle yetindi ve bu arada (kesin bir karar gibi dile getirmese de) bir müddet sohbet etmeme niyetinde olduğu imasında bulundu:</p>
			<p class="a_Paragraf">“<span class="italik_E">İnsanları suçlamanın, mücrim görüp göstermenin revaç bulduğu, tecessüsün ahvâl-i âdiyeden sayıldığı ve şarkî Anadolu ifadesiyle, herkesin birbirinin ‘kımıl’ı kesildiği bir dönemde konuşmayıp sükût hikmetine sığınmak sanki hayırlı olacak. En masum beyanların/hareketlerin bile birileri tarafından sağa sola çekildiği, yorumların meselenin aslıymış gibi sunulduğu bir devirde, mübarek bir camianın hizmetlerine zarar vermemek için belki bir ay, belki birkaç ay, belki bir sene sükût etmek daha isabetli olacak gibi geliyor.</span>”<span class="italik_E"> </span></p>
			<p class="a_Paragraf">Kardeşin kardeşe karşı dahi “ihlâs zabıtası” kesildiği ve çoklarının birbirinin savcılığına kalkıştığı günümüzde maalesef Hocamıza “Rahmet kesilmesin!” diyemedik, hiç mukabele edemedik. Şimdilik beklemenin isabetli olacağını düşündük.</p>
			<p class="a_Paragraf">Muhterem Hocamız sözleri arasında Abdülkadir Geylanî Hazretleri’nin “<span class="italik_E">Allahım! Beni oku hedefi vursa da kendisi mahrum kalmış bir yay; herkese elbise dikse de kendisi çıplak bir iğne ve etrafını aydınlattığı hâlde kendisi yanıp tükenen bir mum gibi eyleme!</span>” duasına atıfta bulundu. Tebliğ yanında temsilin kıymetini vurgulama ve anlattıklarını önce kendi ruhuna mal etme zaviyesinden çok kıymetli olan bu yakarışın başka türlü de yorumlanabileceğini belirtti. Aslında sahabe mesleğinin bugün o mahrum yay, o çıplak iğne ve o aydınlatma pahasına eriyip tükenen mum olmaya rızayı gerektirdiğini ifade etti. </p>
			<p class="a_Paragraf">Hayatını makam, mevki, yat, kat, villa, malikâne ve lüks yaşam peşinde harcayanların Kur’ân talebelerini de kendileri gibi zannedebileceklerine değinen Hocamız, her şeyi dünyada saçıp savuran “mütrefîn” güruhunun “<span class="italik_E">Bütün iyi işlerinizin semerelerini dünya hayatınızda tükettiniz</span>”<span class="italik_E"> </span><span class="_aleyhisselam-_E _idGenCharOverride-1">(Ahkâf, 46/20)</span> ayetinin tokadına müstahak olacaklarını ve ahiret meyvelerini burada yiyip bitirme, ötelere müflis olarak gitme gibi kötü bir akıbete uğrayacaklarını vurguladı. Meali zikredilen ayet, kâfirlerle alâkalı nâzil olsa da Hazreti Ebû Zerr ve Ömer bin Abdülaziz gibi büyüklerin, aynı akıbete uğramaktan çok korktuklarını ve hep temkinli yaşadıklarını hatırlattı. </p>
			<p class="a_Paragraf">Bu açıdan günümüzde bir yönüyle “<span class="italik_E">herkese elbise dikse de kendisi çıplak bir iğne ve etrafını aydınlattığı hâlde kendisi yanıp tükenen bir mum</span>” gibi olan insanlara ihtiyaç bulunduğunu dile getirdi.</p>
			<p class="a_Paragraf">Ayrıca malumunuz olduğu üzere hasenâtı yazan melek, bir insan sevap işleyince onu hemen deftere geçirir fakat o şahıs günaha girerse, iyilikleri kaydeden melek kötülükleri listeleyen meleğe “<span class="italik_E">Yazma, biraz bekle; belki tevbe eder.</span>” der. Bugünkü derste geçen bu hadis, muhterem Hocamıza göre bize sadece bir gerçeği bildirmiyor; aynı zamanda şu mesajı veriyor: “<span class="italik_E">Melek ahlâkıyla davranın; kötülükleri hemen cezalandırmayın, insanlara pişman olma ve özür dileme fırsatı tanıyın.</span>” diyor.</p>
			<p class="a_Paragraf">Rabbimiz bizleri ötede müflisler arasında haşrolmaktan muhafaza buyursun!</p>
		</div>
	</body>
</html>