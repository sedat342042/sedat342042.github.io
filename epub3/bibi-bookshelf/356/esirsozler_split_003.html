<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>esirsozler</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_2"><br class="calibre3"/><br class="calibre3"/>Esir Sözler Kuyusu</h1><br class="chapter"/><br class="chapter"/>
				<p class="normal1">Her öğlen üç tas yemek götürmem lazım babaanneye. Genellikle hoşaf, pilav, kıymalı patates. Annem sefertasını yerleştirdiği bir naylon torbayı elime tutuşturup (çok değerli naylonlarını geri getirmemi sıkı sıkıya tembih ederek) beni babaanneye gönderir. Bazen torbaya bir iki elma da atar. Bir tanesi benim hakkım.</p>
	<p class="normal1"> </p>
  <p class="normal1">Babaannem hemen hemen buruşuk bir elmaya benzer. Elleri çilli, sırtı çürük, etleri kumludur. Yemeğini yedirmek için önce onu acımayan yerlerinden tutup düzgünce oturtmanız gerekir. Gerisi salçalı bir söyleşi. Hem yer, hem konuşur dişsiz ağzıyla. Lokmalar ağzından dökülür. Belki bininci defa anlatır hikâyesini, hiç değiştirmeden. Bense evin bir kızı olmanın lanetli yalnızlığını için için büyüterek dinlerim onu. İyi bir insanım. Babaannemin anlattıklarını ilk kez dinliyormuşum gibi yaparak hayretle açarım gözlerimi.</p>
	<p class="normal1"> </p>
	<p class="normal1">Bana hep bir yılandan söz eder. Eskiden bu yılan her sabah evin taş döşeli avlusuna gelir, başını dikleştirip tıslayarak kimsenin dilini çözemediği bir hikâye anlatırmış. O zamanlar ev kalabalıkmış tabii, babaannem küçücükmüş ve harfi harfine anlarmış yılanın dediklerini. Evin öbür üyeleriyse, özellikle kadınlar, çığlık çığlığa sağa sola koşuşturur, bu yabansı tıslamanın içinden en küçük bir anlam çıkaramazmış. Kendimi bildim bileli, “Eeee anlatsana, ne anlatırdı senin yılan” diye sorulduğunda, babaannemin gözleri sanki mühürlüymüş gibi gölgelenir, kesin bir sessizliğe gömülür.</p>
	<p class="normal1">“Kesseniz de söylemem! Vallahi de billahi de, şart olsun ki söylemem!”</p>
	<p class="normal1">Dediğine bakılırsa, sözünün sonuna gelince yılan babaanneme döner, ‘İşittiklerin tamı tamına doğrudur, ama yalnızca duyana aittir’ deyip aynı bir ok hızında (bazen şimşek, bazen yağmur, bazen ırmak da olabiliyor) taşlıktan bahçeye akar gidermiş. Babaanneme göre yılanın bıraktığı bir esaretmiş bu. Kimsenin duyamadığı bir şeyi duymak, bilemediği bir şeyi bilmek en acılı hastalıktan daha ağrılı, en koyu yalnızlıktan çok daha betermiş. Böyle insanlar hep üzgün ve sinirli olurlarmış bu yüzden. Kalabalık çok daha kalabalık, yere düşen gölgeler olduğundan fazla karanlık görünürmüş onlara.</p>
	<p class="normal1"> </p>
	<p class="normal1">Bir keresinde, babaannem, lokmasını yutar yutmaz, bir çengel gibi kıvrık işaretparmağını önce kendi şakağına sonra benim şakağıma hafifçe değdirerek, “Başkalarının bilmediğini bir tek sen biliyorsan yandın! Benim gibi yapayalnız kalırsın. İçin için çürür, ama ölemezsin... Çünkü hiç yorulmazsın” demişti.</p>
	<p class="normal1">Nedensiz bir üşümeyle ürpermiştim o zaman. Ne demek istediğini birazcık anlamıştım.</p>
	<p class="normal1"> </p>
	<p class="normal1">Bugün babaanneme giderken aklıma değişik bir fikir geldi. Her zamanki patikadan değil de yonca tarlalarıyla bezeli alçak tepeleri aşarak vardım eve. Yalnız kalmanın en iyi yöntemi, meğer yolu uzatmakmış. Bu arada hiç görmediğim şeyler de gördüm. Sözgelimi bir ceviz bahçesi vardı, bahçenin bitiminde yüzünü güneye dönmüş ahşap çatkılı bir ev, evin hemen yanında taş örülü alçak bir kuyu, kuyunun başında bir kadın. Suyu tulumbayla çekip çekip yere döküyor. Hiç tereddüt etmeden kadının yanına gidip su istedim. Aslında o kadar susamamıştım da.</p>
	<p class="normal1">Kadın kesin bir anlatımla çenesini kaldırıp, “Hayır, bu suyu içemezsin” dedi.</p>
	<p class="normal1">Öyle içerledim ki olduğum yerde kalakaldım. Sonra yüzüme bakıp tatlı tatlı gülümsedi. Gözleri nerdeyse yüzünün yarısını kaplıyordu. “Bu su mundar oldu” dedi, “içine yılan düşmüş.”</p>
	<p class="normal1">Heyecanla “Sahi miii?” dedim, bir yandan çevremde bir yılan ölüsü aranarak.</p>
	<p class="normal1">Kadın, çocuksuluğumu anladı benim. Göründüğümden daha çocuk olduğumu ya da.</p>
	<p class="normal1">Genişçe gülümseyerek “Yılanı gömdüm, ama istersen koca bir kertenkeleyi ezdim demin. Veya büyücek bir örümcek de var, görmek istersen...” deyince, dilimi şaklatıp kızgınca “Yok” dedim “İstemem!”</p>
	<p class="normal1"> </p>
	<p class="normal1">Beni taraçaya buyur etti. Sonra nefis bir limonata... Gölgeliği dengeleyen kazıkların üstünde bir dolu çan vardı. Soğuk limonatayı olabildiğince küçük yudumlayarak bu güzel zamanı iyice yavaşlattım. Her yudumda zor bir soru sordum ona:</p>
	<p class="normal1"> </p>
	<p class="indentmetin">“Bu ev sizin mi, teyze?”</p>
	<p class="indentmetin">“Benim değil babamın.”</p>
	<p class="indentmetin"> </p>
	<p class="indentmetin">“Peki bu cevizlik?”</p>
	<p class="indentmetin">“Orası da ağabeyimin.”</p>
	<p class="indentmetin"> </p>
	<p class="indentmetin">“Ya bu kuyu?”</p>
	<p class="indentmetin">“Kuyu benimdir, yalnızca benim.”</p>
	<p class="indentmetin"> </p>
	<p class="indentmetin">“Onlar nerdeler, baban, ağabeyin?..”</p>
	<p class="indentmetin">“Gittiler.”</p>
	<p class="indentmetin"> </p>
	<p class="indentmetin">“Nereye?”</p>
	<p class="indentmetin">“Uzaklara, büyük şehirlere.”</p>
	<p class="indentmetin"> </p>
	<p class="indentmetin">“Senin kocan yok mu?”</p>
	<p class="indentmetin">“Yok.”</p>
	<p class="indentmetin"> </p>
	<p class="indentmetin">“Çocuğun?”</p>
	<p class="indentmetin">“Çocuğum da yok.”</p>
	<p class="indentmetin"> </p>
	<p class="indentmetin">“Burada sıkılmıyor musun?”</p>
	<p class="indentmetin">“Sıkılmıyorum...”</p>
	<p class="indentmetin"> </p>
	<p class="indentmetin">“Sıkılınca ne yapıyorsun?”</p>
	<p class="indentmetin">“Kuyuyla konuşuyorum.”</p>
	<p class="indentmetin"> </p>
	<p class="indentmetin">“Sahi mi, senin kuyu konuşabiliyor mu?”</p>
	<p class="indentmetin">“Evet tuhaf bir sesi var, uğultu gibi.”</p>
	<p class="indentmetin"> </p>
	<p class="indentmetin">“Yalnızca seninle mi konuşur?”</p>
	<p class="indentmetin">“Başka kimse onu anlamaz ki.”</p>
	<p class="indentmetin"> </p>
	<p class="indentmetin">“Ne zamandır konuşabiliyorsun kuyuyla?”</p>
	<p class="indentmetin">“Çocukluğumdan beri. Kuyudan çıkan sözü anladığım zaman senden birazcık daha küçüktüm.”</p>
	<p class="indentmetin"> </p>
	<p class="indentmetin">“Hiç korkmadın mı?”</p>
	<p class="indentmetin">“Korkmadım.”</p>
	<p class="normal1"> </p>
	<p class="normal1">“Peki ne diyor, ne anlatıyor sana?”</p>
	<p class="normal1">Pışık yapar gibi alttan alttan muzip bir bakış attı. Kimseye söyleyemeyeceğini baştan beri anlamam lazımdı ya, yine de şansımı deneyeyim dedim. Lafı uzatmak için elimden geleni yaptım.</p>
	<p class="indentmetin"> </p>
  <p class="indentmetin">“Kuyunda yılanlar ölünce üzülüyor musun peki?”</p>
	<p class="indentmetin">“Eskiden üzülürdüm ama artık geçti.”</p>
	<p class="indentmetin"> </p>
	<p class="indentmetin">“Desene bir sürü yılan boğuldu senin kuyuda?”</p>
	<p class="indentmetin">“Evet bir sürü.”</p>
	<p class="normal1"> </p>
	<p class="normal1">Elimdeki boş bardağı alırken ilgiyle torbama baktı. Sefertasını koyduğumuz torbanın iç yüzeyi boncuk boncuk terliydi.</p>
	<p class="indentmetin">“Kime götürüyorsun yemeği?”</p>
	<p class="indentmetin">“Babaanneme.”</p>
	<p class="indentmetin">“Kimdir senin babaannen?”</p>
	<p class="indentmetin">“Esma.”</p>
	<p class="indentmetin">“Esma mı, hani şu Yılanlı Esma?”</p>
	<p class="indentmetin">“Evet o!”</p>
	<p class="indentmetin">“Maşallah hâlâ yaşıyor demek. Kaç yaşında şimdi?”</p>
	<p class="indentmetin">“Babam doksan yedi olduğunu söylüyor, anneme kalsa doksan dört yaşındaymış...”</p>
	<p class="normal1"> </p>
  <p class="normal1">Kadının kapkara gözlerinde hüzünlü bir pırıltı patladı. Bir süre sessizce cevizliğin içlerine baktı. Gözbebekleri durmadan titriyordu. Derken, eteklerini çırparak birden ayaya kalktı. O öyle yapınca mecbur ben de kalktım. Oysa hiç istemiyordum gitmeyi.</p>
	<p class="normal1"> </p>
	<p class="normal1">Güçlü elleriyle sırtımı sıvazlayarak, “Babaannene çok selamımı söyle. Ona de ki Nermin ellerinden öpüyormuş” dedi.</p>
	<p class="normal1">“Nermin deyince hatırlar mı seni?”</p>
	<p class="normal1">“Hatırlar elbet.”</p>
	<p class="normal1">“Peki, öyle söylerim.”</p>
	<p class="normal1"> </p>
	<p class="normal1">Taraçadan inerken şaka yapar gibi omzuma vurdu.</p>
	<p class="normal1">“Kocakarı olduğumda bana da yemek getirecek misin?”</p>
	<p class="normal1">“İstersen getiririm.”</p>
	<p class="normal1">“Söz mü?</p>
	<p class="normal1">“Söz.”</p>
	<p class="normal1"> </p>
  <p class="normal1">Cevizlikten uzaklaşırken dönüp arkama bakmadım. Ne ki kuyulu kadının, gözden kayboluncaya değin beni seyrettiğinden adım kadar emindim. Neden ardıma bakmadığıma gelince... bakmadım işte. Sanki bakarsam, ne kadar uzun olsa da ömrümü orada tüketecekmişim gibi bir sezgi doğdu içime.</p>
	<p class="normal1"> </p>
  <p class="normal1">Babaannemin evine vardığımda onu bahçe kapısında iki büklüm beni beklerken buldum. Boyu ne kadar da kısalmış, diye düşündüm, geceliğinin etekliği çimenlere karışmıştı.</p>
	<p class="normal1"> </p>
	<p class="normal1">“Nerde kaldın, öldüm meraktan!” diye bir güzel payladı beni. Hemen koluna girip onu yatağına götürdüm.</p>
	<p class="normal1">Dikkatle yüzüme bakarak, “Güneşte kalmaktan suratın kızarmış, nereye gittin bakim sen?!” dedi.</p>
	<p class="normal1">Şımarıkça omzumu silkip yanıt vermedim. Beni paylamayı bırakmazsa hiçbir şey söylemeyeceğimi çok iyi biliyordu. İnadım aynıydı onunkiyle. Sefertasındaki yemeklere nefretle bakarak yalnızca elma soymamı istedi. Aramızdaki sessizlik inadını ilk bırakan ben oldum.</p>
	<p class="normal1"> </p>
	<p class="indentmetin">“Nermin teyze sana selam söyledi...”dedim. Sözü ağzımda yuvarlayarak.</p>
	<p class="indentmetin">“Kim?!”</p>
	<p class="indentmetin">“Nermin teyze diyorum! Sana selam söyledi!”</p>
	<p class="indentmetin">Babaannemin gözleri bir anda boşaldı. “Nermin mi, hangi Nermin?”</p>
	<p class="indentmetin">“O beni hatırlar, dedi. Ellerinden öpüyormuş.”</p>
	<p class="indentmetin">“Sağ olsun da, kimmiş bu Nermin çıkaramadım?”</p>
	<p class="indentmetin">“Genç bir kadın, annemden genç sayılır.”</p>
	<p class="indentmetin">“Kimin gelini?”</p>
	<p class="indentmetin">“Herhalde hiç evlenmemiş, kocam da çocuğum da yok, dedi.”</p>
	<p class="indentmetin">“Evlenmemiş demek...”</p>
	<p class="indentmetin">“Hani şu cevizlikteki evde yaşayan...”</p>
	<p class="indentmetin">“Cevizlik mi?”</p>
	<p class="indentmetin">“Küçük ahşap bir evi var.”</p>
	<p class="indentmetin">“Ahşap ev haa... Kuyusu var mı peki?”</p>
	<p class="normal1"> </p>
	<p class="normal1">Heyecanla yerimden sıçradım. Bir çırpıda her şeyi anlattım ona. Ağzımdan çıkan her bir sözcüğün kuyruğu birbirine değiyordu.</p>
	<p class="normal1">“Var tabii, bir de kuyusu var! Hem de konuşan bir kuyuymuş bu! Biliyor musun babaanne, kuyu her şeyi anlatıyormuş ona. Uğultulu bir sesi varmış. Bir de yılanlar varmış... bir sürü ölü yılan! Yılanlar kuyuya düşünce boğuluyormuş. Esma ölü yılanları kuyudan çıkarıp gömüyormuş sonra. Kuyu her şeyi söylüyormuş ona!.. Ölen yılanların son sözlerini bile!”</p>
	<p class="normal1">Bu son cümleyi kendiliğimden söyledim. Hiçbir şey düşünmeden. Ya da ne düşündüğümün farkında bile değildim. Ama birden susmak zorunda kaldım. Babaannemin boş ağzı yavaş yavaş açılarak, geniş, tatlı bir gülümseyişe kayıyordu çünkü. Dudaklarını yaran kırışıklıklar birdenbire silindi. Ne olduğunu anlayamadım. Başını kaldırmadan gözlerini yukarı dikti. Elleri dua edercesine hafifçe yükseliyordu. Gülümserken boş damağının pembeliğini görünce, babaannem gözüme iyice komik göründü. Bir de gülme bulaşıcıdır ya, ben de başladım kıkırdamaya. Babaannem güldükçe gözünden yaşlar iniyordu. Hani şu yüzün dışına akan yaşlar... Benden destek alarak yavaşça kendini yastığa bırakırken, gövdesini zorlayan kahkahası kıs kıs kesilmeye başladı. Sakinleştikten bir süre sonra keyifle yüzüme baktı. Ama tuhaf bir keyif. Hatta içine, azıcık hüzün, azıcık huzursuzluk katılmış...</p>
	<p class="normal1"> </p>
  <p class="normal1">Sonra kapadı gözlerini. Ellerini güçlükle karnında birleştirdi. Uzun bir soluk üfledi, upuzun. Derken göğsü birdenbire çöktü. Kurtlarla kemirilmiş bir ağacın beklenmedik bir anda çatırdayarak düşmesi gibi. Öylece kalakaldım. Dudaklarımdaki titreme ellerime kadar yayılıyordu. Yataktaki küçücük gövde göz açıp kapayıncaya dek hızla karardı; ardından bir koku... insanı afallatan çabucacık bir çürüme! Lime lime etlerin içinde... bir kemik dizilişi ki... sedefli.</p>
	<p class="normal1"> </p>
	<p class="normal1">Meğerki babaannem öleli yıllar olmuştu.</p>
	<p class="sagnormal">1990, Tandoğan Kız Yurdu</p>
				<div class="clrb"/>
				</body>
</html>