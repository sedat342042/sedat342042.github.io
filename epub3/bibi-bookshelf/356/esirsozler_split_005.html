<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>esirsozler</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_4"><br class="calibre3"/><br class="calibre3"/>Üzüntü Avcısı</h1><br class="chapter"/><br class="chapter"/>
				<p class="kitapickapak1">I</p>
				<p class="normal1">Benim boyum Nilüfer’den kısadır. Onunla ne zaman bir bankta yan yana otursak, havada asılı kalan ayaklarım gelişigüzel sallanmaya başlıyor. Bütün ciddiyetimi bertaraf eden bu sallantıyı kesmek için bacaklarımı birbirine dolayarak kıpırdamadan durmaya çalışıyor, ama Nilüfer’le muhabbete dalınca yeniden sallanmaya başlıyorum. Öyle olunca Nilüfer’e söylediklerimin yarısı yalan oluyor. İnsan düzgün bir şeyler konuşuyorsa düzgünce oturmalı di mi?</p>
	<p class="normal1"> </p>
  <p class="normal1">Okulun bahçesindeyiz. Öğrenciler hızla dağılıyor. Bizse cehennemin içinde yan yana durabiliyoruz ancak. Dışarı çıkınca Nilüfer beni unutuyor...</p>
	<p class="normal1"> </p>
	<p class="normal1">Annemden bana geçen konuşma becerimle, çok iyi düşünülmüş cümleler döküyorum. Hem cesur, hem de incitmeyen tebeşirli cümleler...</p>
	<p class="normal1">“Bak ne diyeceğim Nilüfer... Gel seninle çarşıdan parka kadar her gün bir saat yürüyelim.”</p>
	<p class="normal1">“Yürüyünce bacaklarım birbirine sürtüyo. Baldırlarım pişik oluyo ama.”</p>
	<p class="normal1">“Ayaklarını açarak yürüyemez misin?”</p>
	<p class="normal1">“Abuk sabuk konuşma, ne o öyle sünnetli çocuklar gibi!”</p>
	<p class="normal1"> </p>
	<p class="normal1">Onun muzip benzetmeleri içimi rahatlatıyor.</p>
	<p class="normal1">“Sen şimdi kaç kilosun, söylesene.”</p>
	<p class="normal1">“Kimseye söylemicene söz ver...”</p>
	<p class="normal1">“Söz!”</p>
	<p class="normal1">“Kardeşinin üstüne yemin et.”</p>
	<p class="normal1">“Kardeşim mi, ben kardeşimi sevmem ki...”</p>
	<p class="normal1">“Kardeşin üstüne yemin etmezsen söylemem!”</p>
	<p class="normal1">“Tamam, kardeşim üstüne yemin ederim ki asla kimseye söylemeyeceğim.”</p>
	<p class="normal1">Nilüfer kuşkuyla gözlerime bakarak “Vazgeçtim söylemicem,” diyor.</p>
	<p class="normal1"> </p>
	<p class="normal1">Güven vermek için hafifçe sırtını sıvazlayarak “Boş ver, istemiyorsan söylemezsin” diyorum “Ama derhal sıkı bir rejime başlaman gerek senin.”</p>
	<p class="normal1">“Kaç kez başladım, bilsen. Bizimkilerin yediklerini görünce dayanamıyom. Zeytinyağlılar, kuru köfteler... Açlıktan geceleri uyuyamıyom, kalkıp atıştırıyom ben de.”</p>
	<p class="normal1">“Annenler fark etmiyor mu?”</p>
	<p class="normal1">“Fark ediyolar fark etmesine ama, bi şey demiyolar.”</p>
	<p class="normal1"> </p>
	<p class="normal1">Nilüfer’in yüzüne eğiliyorum. En ikna edici tonlamamla, tehdit eder gibiyim bu kez. “Böyle olmaz Nilüfer! Disiplinli olmalısın. Ailenin sana destek olması lazım. Böyle giderse asla zayıflayamazsın ona göre!”</p>
	<p class="normal1">Sıkıntıyla yüzünü buruşturuyor. Başkalarından yüzlerce kez duyduğu bir şeyi tekrarladığım için biraz utanıyorum.</p>
	<p class="normal1">“Dur dur üzülme sakın! Sen şişmanken de güzelsin, valla...” diyorum şefkatle, “ama ilerde, otuzuna varmadan bir sürü hastalık bekliyor seni. Tansiyon, şeker, ne bileyim, hazımsızlık falan...”</p>
	<p class="normal1"> </p>
	<p class="normal1">Bembeyaz tombul ellerini kucağında birleştirip ümitsizce parmaklarına bakıyor. Uzun kirpiklerinin altında gözlerinin hüzünlü buğusu parlıyor.</p>
	<p class="normal1">“Kimse zayıflamamı istemiyo benim.”</p>
	<p class="normal1">Ellerini tutuyorum, ama o benimkini tutmuyor. Karşılıksız bir öpüşme gibi...</p>
	<p class="normal1">“Saçmalama!” diyorum, “öyle şey olur mu hiç, bence zayıflamak istediğini onlara inandıramamışsın. Yani... Şunu demek istiyorum, annengiller senin zayıflamak konusunda bu kadar kararlı olduğunu bile bilmiyorlar. Anladın mı?”</p>
	<p class="normal1">Elimi sertçe kucağından itip bağırıyor.</p>
	<p class="normal1">“Ne diyosun sen yaaa! Ben çocuğum, onlar anne-baba! Karıştıyosun galiba, büyük olan onlar!”</p>
	<p class="normal1"> </p>
	<p class="normal1">Uzun bir süre ne diyeceğimi bilemiyorum. Elimi iteklediği için biraz da kızgınım aslında. Okulda onunla konuşan bir tek ben varım. Şimdi kalkıp gitsem, sabahçıların tozu dumana kattıkları okul bahçesinde kocaman lacivert bir şey olarak yapayalnız kalacak.</p>
	<p class="normal1">“Nilüfercim” diyorum yumuşacık, “bak bu konuda yanılıyorsun. Annemiz ile babamız artık büyümüyor, gerçekten. Büyüyen sensin. Sakın onların senden daha akıllı olmalarını bekleme.”</p>
	<p class="normal1">Kaşlarını çatarak şaşkınca yüzüme bakıyor. Cümlemi hiç anlamadığını görüyorum.</p>
	<p class="normal1">“İnsan evladı için her şeyi yapar!” diyor. “Her şeyi!”</p>
	<p class="normal1">“Ya, ne yapacaklarını bilmiyorlarsa?”</p>
	<p class="normal1">“Bilmezler mi, biliyolar ama işlerine gelmiyo.”</p>
	<p class="normal1">“Nasıl yani?”</p>
	<p class="normal1">“Benim özel bi kliniğe yatmam lazım anladın mı! Benim gibi bi sürü şişkonun olduğu bi yere. Öyle rejimle, yürüyüşle olmaz bu iş! Hepimiz aynı şeyleri yiyicez, aynı saatte kalkıcaz, spor yapıcaz, ameliyatla yağlarımızı aldırcaz...”</p>
	<p class="normal1">“Var mıymış böyle bir yer?”</p>
	<p class="normal1">“Var tabii, geçen gün <span class="ideitalik">Hürriyet</span>’te okudum, Balçova’da özel bir klinik açılmış.”</p>
	<p class="normal1">“Eee? Niye babana göstermedin?”</p>
	<p class="normal1">“Gösterdim, ilgilenmedi bile! Öyle yerler çok pahalı oluyomuş.”</p>
	<p class="normal1">“Ama siz zenginsiniz...”</p>
	<p class="normal1">“Biz değil, babam!”</p>
	<p class="normal1"> </p>
	<p class="normal1">Heyecanla ayağa kalkıp Nilüfer’in karşısına geçiyorum.</p>
	<p class="normal1">“Ege Üniversitesi Hastanesi’ne gitsenize. Bizim üst komşu Gülseren teyze orada bir yılda tam otuz kilo verdi. Hem orası daha ucuz, baban razı olacaktır bak göreceksin. Eğer razı olmazsa babama söylerim, seninkini ikna etmeye çalışır. Annem annenle konuşur. Ne bileyim, gerekirse ayaklarına kapanır yalvarırız. Taş kalpli değil ya bu adam. Sonra, her gün hastanede seni ziyaret ederim, kaçırdığın dersleri anlatırım, kitaplar getiririm. Bir yıl kaybetsen ne çıkar. Böyle üzüntü çekmenden iyidir.”</p>
	<p class="normal1"> </p>
	<p class="normal1">Nilüfer yüzünü okula çevirerek, küskün bir ifadeyle bütün umutlarımı mahvediyor.</p>
	<p class="normal1">“Ben o hastaneye gitmem!”</p>
	<p class="normal1">Sabırsızca “Niyemiş?!” diye soruyorum. Aptalca bir yanıt alacağımdan emin olduğum için küçümseyiciyim de.</p>
	<p class="normal1">“Kardeşim o hastanede öldü...”</p>
	<p class="normal1">“Senin kardeşin mi öldü?!!!”</p>
	<p class="normal1">“Evet, dört yaşındaydı daha, sarışın, yumak gibi...”</p>
	<p class="normal1">“Neden neden peki?!”</p>
	<p class="normal1">“Bilmiyoz, ateşi yükseldi önce, sonra gözlerinin akı döndü. Yalnızca gözlerinin akını hatırlıyom şimdi. Gözleri ne renkti... acaba?”</p>
				<p class="kitapickapak1"> </p>
  <p class="kitapickapak1"> </p>
  <p class="kitapickapak1">II</p>
				<p class="normal1">  </p>
				<p class="normal1">Okuldan geç geldiğim için annem kızgın bana. Çok yumuşak kalpli olduğundan kötü şeyler söylemiyor. Yine de ardı arkası kesilmeyen soru yağmuruna tutuyor beni. Bu kez ona doğruyu söylemek istiyorum. En doğrusunu... Ama bir türlü fırsat vermiyor. Bigudilerden yeni çıkmış saçları, annem konuştukça bukleler halinde zıp zıp zıplıyor. Birazdan çay partisine gideceği için telaşlı. Nedense bir solgunluk var yüzünde, hatta sapsarı olmuş. Endişenin annemi bu kadar soldurması hoşuma gidiyor biraz. Benle daha çok ilgilenmesi için iyice suskunlaşıyorum. Ama garip bir kızgınlık var havada. Annemden bana çarpıp mutfağa yayılan yoğun bir duygu hissediyorum. Nedenini anlayamıyorum tabii. Daha önce de okuldan geç geldiğim olmuştu, hiç böyle bakmamıştı yüzüme. Ben de meraklanmaya başlıyorum. Annem bana bir şey söyleyecek, söyleyemiyor. Birdenbire bir üfleyişte çıkarıyor sözünü.</p>
	<p class="normal1">“Sen anal seksin ne olduğunu biliyor musun?”</p>
	<p class="normal1">“Hööö?”</p>
	<p class="normal1">“Demek bilmiyorsun?”</p>
	<p class="normal1">“İlk kez duyuyorum...”</p>
	<p class="normal1">“Arkadaşlarından biri anlatmadı mı sana?”</p>
	<p class="normal1">“Yooooo...”</p>
	<p class="normal1">“Bak doğru söyle Serpil! Daha önce anal seks diye bir şey duydun mu, duymadın mı?!”</p>
	<p class="normal1">Hüngürdeyerek yanıtlıyorum, “Yaa anne, ne demek olduğunu bile bilmiyorum kiii!!”</p>
	<p class="normal1">Annem üstüme eğilip uzun gölgesiyle karartıyor beni. İnce parmaklarını şekilden şekle sokuyor anlatırken. Başka bir şey sormayayım diye olabildiğince açık anlatmaya çalışıyor ama, bunu da beceremediğinden elleri birbirine giriyor. Kıpkırmızı bir suratla ‘ters ilişki’ diyebiliyor yalnızca. Yani kurduğu onca gevelemenin içinde, bir anlam ifade eden tek tanım bu. İster istemez yüzümü buruşturuyorum. Benim ‘ters ilişki’yi yadırgadığımı görünce rahatlıyor biraz. Yüzündeki kızarıklık hızla küçülüyor.</p>
	<p class="normal1">“Arkadaşlarından böyle şeyler duyarsan, önce bana sor e mi? Ben sana en doğrusunu anlatırım” diyor.</p>
	<p class="normal1">“İyi de nerden çıktı şimdi bu? Kimse bana böyle bir şey söylemedi ki.”</p>
	<p class="normal1">“Şebnem de mi anlatmadı?”</p>
	<p class="normal1">“Hayır anlatmadı.”</p>
	<p class="normal1">Annem “Beni iyi dinle...” diyor işaretparmağını gözüme sokarak. “Bir daha Şebnem’le görüşmeni istemiyorum!!”</p>
	<p class="normal1">“Niye??”</p>
	<p class="normal1">“O kız defalarca evinden kaçmış, babası sürekli dövüyormuş, bazı şeyleri erken yaşamış bir kız o, ailesi de hunhar, bir daha onların evine gitmeni istemiyorum.”</p>
	<p class="normal1">Aklım karışıyor. “Ne yani Şebnem’in suçu ne anlamadım? Ben de sürekli dayak yesem ben de evden kaçarım.”</p>
	<p class="normal1">Annem korkuyla geriye kaçılıyor, “Sence evden kaçması normal mi?!”</p>
	<p class="normal1">“Evet... Evden kaçtığını herkes biliyor. Babası her yakalandığında onu muayeneye götürmüş.”</p>
	<p class="normal1">Annemin gözleri dehşetle büyüyor. “Madem biliyordun, niye bana söylemedin?!”</p>
	<p class="normal1"> </p>
	<p class="normal1">Başımı öne eğip susuyorum. Annemin ortalığı çınlatan haykırışına karşı koyamayacak kadar küçüğüm çünkü. Mutfak bezlerini alıp alıp tekrar tezgâha atıyor. “O kız eve erkek alıp ters ilişkiye giriyormuş, o yaştaki çocuğun yaşantısına bak! Bir daha asla Şebnem’le görüşmeyeceksin, anladın mı? Kesinlikle görüşmeyeceksin! Eğer ki o yanına gelirse, açık açık söyle. Annem istemiyor, de! Şebnemle seni yan yana görürsem, gizli gizli görüştüğünü duyarsam, bir duyarsam...”</p>
	<p class="normal1">Sessizce, “Peki” diyorum.</p>
	<p class="normal1">Bu ‘peki’nin dürüstlüğünü tartmak için uzun uzun yüzüme bakıyor, annem. Onu inandırmak için devasa harflerle bir ‘peki’ çiziyorum bakışlarımla. Annem sakinleşiyor. Bana öyle bağırdığı için biraz pişman görünüyor. Hiçbir şey söylemeden çorbamı koyuyor önüme. Tok olmama rağmen onu sevindirmek için çorbayı iştahla içiyorum. Annem sinirleri gevşemiş bir halde izliyor beni. Ama gözlerindeki endişe hâlâ olduğu yerde duruyor. Ekmeği ağzımda yuvarlarken, “Zaten yeni bir arkadaş buldum” diyorum, “Şebnem’i unuttum bile.”</p>
	<p class="sagnormal">Lise 3, Bornova</p>
				<div class="clrb"/>
				</body>
</html>