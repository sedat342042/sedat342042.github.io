<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>turkiye</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_3">I<br class="calibre3"/> ACILI DOĞU</h2>
				<h3 class="normal1" id="calibre_toc_14">Acılı Doğu</h3>
				<p class="normal">Güneş, ortalığı yakıyordu, terletmeden kavuruyordu insanı, bitiriyordu. Diyarbakır’ın sapa bir köyünde, dört direğin üzerine tutturulmuş bir dam bozuntusunun altındaydık. Köylülerden biri bozuk Türkçesiyle konuşurken ötekiler yere bakıyordu. Çocukların ilk ürkekliği geçmiş, büyüklerin yanına yaklaşmış, yabancı adamları izliyorlardı. Ve köylü anlatıyordu:</p>
				<p class="normal">“Güneş daha doğmamıştı. Büyük bir gürültüyle uyandım. Evden dışarı bakarken iki komando askeri yakama yapışıp beni köyün ortasına fırlattı, öteki evlerden de insanlar çıkarıldı. Hepimiz bir küme olduk. Sonra kadınları başka bir kümede topladılar. Bizi sıra dayağına çekiyorlardı. ‘Getirin gizlediğiniz silâhları’ diyorlardı. ‘Barzani’nin köpekleri’ diyorlardı. Hepimizi çırılçıplak etmişler, vur Allah vuruyorlardı...” </p>
				<p class="ortayazi">***</p>
				<p class="normal">Doğu Anadolu’nun (X) mevkiinde bâzı komando birliklerinin bulunduğu bir yer vardır. Bu yerin yakınında bir köy. Bu köyde, Doğu’nun dört ilinin hemen tüm köyleri gibi “toplu arama” yapılmış, silâh bulunmuştur; yukarıdakine benzer usullerle. Sonra, bir süre sonra, o köylüler komando birliğinin akaryakıt deposunu kundaklayıp havaya uçurmuş, bölgedeki ağanın motopomp tesislerini tahrip etmiştir.</p>
				<p class="normal">Olaydan bir gün sonra, gazeteci bir arkadaşın bürosundan, bölgenin resmi sorumlusuyla telefonda görüşüyorduk. “Olay doğrudur” diyordu bu sorumlu. “Fakat yazarsanız tekzip ettiririm.”</p>
				<p class="normal">Doğu Anadolu’da rüzgâr ekenler, fırtına biçmeye başlamışlardı bile... </p>
				<p class="ortayazi">***</p>
				<p class="normal">Doğu’da görüştüğüm Vali, Belediye Başkanı, Savcı ve resmi yetkililere, toprak ağalarına, gazetecilere hattâ eski ve yeni “Milli Emniyet” görevlilerine aynı soruyu sordum: Nedir bu komando harekâtı? Nasıl başlatılmış, nasıl yürütülmüş, yol açtığı olaylar nasıl değerlendirilmiştir?</p>
				<p class="normal">Biz, ne de olsa İstanbulluyduk. Müze bekçisini vurduğu iddia edilen Alman soyguncunun polis falakası yedikten sonra çekilmiş fotoğrafına bakınca yüreğimiz cız etmişti; karakolda dövülen vatandaşın resmini gazeteye poz poz basar, fazla ileri giden polisin karakolunu başına yıkardık. Doğu’da olanlarla ilgilenmiyor, çoğu resmi çevrede belirtilen “Doğulu ancak sopadan anlar” görüşüne biz de mi katılıyorduk? Hasan Pulur’un geçenlerde yazdığı gibi, “Görmesek de, gitmesek de bizim olduğunu sandığımız” köyler, “aslında bizim değil miydi yoksa?”</p>
				<p class="normal">Gerçekten de, bir süredir Doğu’dan son derece düşündürücü haberler geliyordu. Eşkıya avlamak ve silâh toplamak üzere geniş bir komando harekâtına girişilmiş, köyler taranmaya başlanmıştı. Yedi Doğu ilini kapsayan bu “toplu köy aramaları,” Bakanlar Kurulu’nun 18 Ağustos 1969 tarihli bir kararnamesine dayanmaktaydı. Önceleri arama seyyar jandarma birlikleri tarafından yapılmış, sonra, harekât komando birlikleri tarafından yürütülmüştü. Bugüne kadar Siirt, Muş, Mardin ve Diyarbakır illeri taranmıştı.</p>
				<p class="normal">Harekâtın resmi gerekçesi, gazetelere akseden yanı, bölgeyi silâhtan arıtmak ve eşkıya avlamaktı. Gerçekten de, bu amaca kısmen ulaşılmıştı: Çok sayıda silâh toplanmış, bâzı eşkıyalar yakalanmıştı. Doğu, eskiye oranla büyük bir asayişe kavuşmuştu. Cinayet ve soygunların sayısı birdenbire düşmüş, yollara emniyet gelmişti.</p>
				<p class="normal">Ne var ki bu durum, Doğu’nun değişmeyen şartları düşünülürse, geçici olmaya mahkûm gözükmektedir. Sebepler ortada durdukça, kaçınılmaz şekilde aynı sonuçları yaratacak; bugünden yarına çıkmak için kanun dışına taşmak zorunda olanlar, belki de gene soyacak ve gene öldüreceklerdir.</p>
				<p class="normal">Doğu’nun Özelliği</p>
				<p class="normal">Doğu Anadolu, çeşitli özellikleri olan bir bölgedir. Bu özelliklerden başlıcası, istatistiklerin deyişiyle, “anadil itibariyle Türkçeden başka dil kullananların” bu bölgede hayli yüksek oranda oluşlarıdır. Nitekim komando harekâtının uygulandığı dört ilden Muş’ta nüfusun yüzde 53’ü, Diyarbakır’da yüzde 69’u, Siirt’te yüzde 91’i ve Mardin’de yüzde 92’si, 1960 nüfus sayımı sonuçlarına göre, anadili Türkçe olmayan vatandaşlardır. Hemen hepsinin anadili Kürtçedir.</p>
				<p class="normal">Bu özelliği taşıyan Doğu bölgesine karşı devletin takındığı tutum ise her zaman yanlış bir politikanın ifadesi olmuştur. Cumhuriyet hükümetleri, Doğu’nun büyük toprak ağalarına bir çeşit imtiyaz tanımıştır. Onların sömürüsüne, devlet içinde devlet yaratmalarına karışmamıştır. Böylece, ağaların, bölgedeki etnik özellikleri merkezi idareye karşı kullanmamalarını sağlamıştır. Bir yandan da Mareşal Fevzi Çakmak’ın ünlü yol politikasını andıran bir tavrı benimsemiştir: “Memlekete yol yapılırsa düşmanın yurda girmesi kolaylaşır” gerekçesiyle Anadolu’nun uzun süre yolsuz kalmasına sebep olan bu politika gibi, devlet, Doğu’ya uzun süre ne okul yapmıştır, ne de fabrika. Irkçı bir tutumu benimseyerek bölgenin geri kalmasını, statükonun devamına bir teminat görmüş, bu statükodan Doğulu ağalar yararlanmış, merkezi idare ise şeklen sağlanmış bir bütünlüğü korumuştur.</p>
				<p class="normal">Ne var ki devlet, bu yanlış siyasetin faturasını, zaman zaman, çok pahalıya ödemiştir. Doğu halkının büyük bölümüne ikinci sınıf vatandaş muamelesi yapılması, hem ağaların, hem de yabancı kuvvetlerin bu durumu kendi çıkarlarınca istismar etmelerine yol açmış, gerektiğinde hemen bir “Kürtçülük” davası yaratılarak Türkiye devleti güç duruma sokuluvermiş; bâzı şartlar ona zorla kabul ettirilmiştir.</p>
				<p class="normal">İşin asıl acıklı yanı, Türkiye devletinin yanlış ve ırkçı siyaseti ile bölgedeki halkın maceracılar, ağalar ve yabancılar tarafından aldatılmasına çanak tutması olmuştur. Doğu’ya uygulanan faşist baskı, yoksul köylü yığınları ile ağalar ve düzen arasındaki çelişmeyi bir ölçüde perdelemiş; hiçbir soruna çözüm getiremeyecek bir ırkçılığı, milliyetçiliği, “Kürtçülük” davasını bu ağaların (ve yabancıların) yaratmasına imkân tanımıştır.</p>
				<p class="normal">Beş aydır Doğu illerini kasıp kavuran komando harekâtını, bu harekâtın yöntemlerini ve sonuçlarını, her şeyden önce, bu çerçevede değerlendirmek gerekir. Diyarbakır ve Mardin dolaylarındaki köylerde, Kürtçülüğün merkezi sayılan kasabalarda yaptığım araştırmalar sonucunda bana öyle geldi ki, “asayişi sağlamak” gerekçesiyle başlayan ve bu açıdan başarılı olan komando harekâtı, bir noktadan sonra, Türkiye’nin başına büyük dert açmak isteyenlerin ve bâzı ağaların çıkarı doğrultusunda yürütülmüştür. Hükümetin inisiyatifinden adetâ kurtulmuş, beceriksiz ya da çok hesaplı ellerde halkı zorla ikiye bölmek için kullanılan faşist bir baskı unsuruna dönüşmüştür.</p>
				<p class="ortayazi">***</p>
				<p class="normal">Bu yazı dizisini hazırlarken dolaştığım çok sayıda köylerden birinde, köylüler ve muhtarla konuşuyorduk. Muhtar, “Asayişi biz istedik, dilekçeler verdik, sonra dayağı gene biz yedik” diyordu. O civar köylerinin sahibi olan (ve şehirde oturan) ağadan şaşırtıcı bir açıklıkla yakınıyordu. Komandoların bir yandan döverken, bir yandan da, “Kürt oğlu Kürt, defol Barzani’nin yanına git” dediklerini naklediyordu.</p>
				<p class="normal">Ben, anlatabildiğim kadarıyla, onun zaten sezmeye başladığı bâzı çelişkilerin üzerinde duruyordum. Meseleyi kimi idareciler ve ağalar her ne kadar Kürtlük-Türklük şekline sokuyorlarsa da, bunun yanlış olduğunu söylüyor; asıl mesele kötü yönetim ve ağalarla köylü arasındadır, diyordum. Toprakla, düzenle, ekonomiyle ilgili olduğunu anlatmaya çalışıyordum. Ve anlıyordu bu sözleri. Sonra, ayrılmama yakın, “Bey” dedi, “sen şimdi İstanbul’a gideceksin. Rahat odana çekileceksin, güzel yazılar yazacaksın. Ama ben burada kalacağım. Sen buraları yazdın diye belki tekrar komandoyu bize salacaklar. Bir dayak daha çekecekler. Onun için, yazmasan da olur. İyilik yapayım derken bize kötülük etme sakın...”</p>
				<p class="normal">Kim bilir, muhtar belki de haklıdır. Ama başka köylerde, “yaz” diye adetâ yalvaranlar olmuştu. “Köyümüzün adını da yaz. Benim adımı da yaz, olan oldu zaten” diyenler çıkmıştı.</p>
				<p class="normal">Ve ben, muhtarın dediği gibi, rahat odamın rahat koltuğunda, çok kolay bir görevi yerine getiriyorum. O çilekeş insanların büyük hayat kavgasına belki bir nebze katkıda bulunabilecek ve Türkiye’de hâlâ düşünebilen kimseler varsa onları uyarabilecek bir görevi yapıyorum. Meseleye köklü çözüm yolları bulmak, meselenin asıl sahiplerine düşer; buna ancak onların gücü yeter. Benim yapabileceğim bu kadar. Bunun dışında, gezdiğim köylerde kullanılan deyişiyle, “Başım üzerine” acılı Doğu, “Gözüm üzerine...”</p>
				<h3 class="normal1" id="calibre_toc_15">“Silâhsız Yaşamanın Mümkünü Yoktur”</h3>
				<p class="normal">Milliyet gazetesinin Diyarbakır temsilcisi Ertuğrul Pirinççioğlu ile beraber Siirt ili yakınlarındaki köyleri dolaşıyoruz. Yanımızda bir köy kâhyasıyla bir de tercüman var. Hemen bütün köylerde Türkçe bilenlere de rastlıyoruz ama gereğinde tercüman yardımcı oluyor.</p>
				<p class="normal">Güneydoğu köyleri hep benzeşiyor. Toprak evler iç içe geçmiş gibi. Bir tepeyi aşınca birbirine sokulmuş yirmi-yirmi beş ev ansızın karşınıza çıkıveriyor. Sıcakta başını önüne eğip kümeleşen, hiç kımıldamadan duran koyun sürülerini andırıyorlar... </p>
				<p class="normal">Biz köye yaklaşınca önce köpekler geliyor üzerimize, sonra çocuklar kaçışıyor. Bir yerden bir adam çıkıp varıyor yanımıza. Tercüman yahut kâhya Kürtçe birkaç söz ediyor. El sıkışıyoruz. Erkeklerin çoğu, kötü de olsa Türkçe konuşabiliyor. Sonra bizi buyur ediyorlar. Bazen köyün en varlıklı evinin önüne iskemleler geliyor. Kimi köylerde büyücek bir odaya alınıyoruz, köylüler etrafımızda bağdaş kuruyor. Sigara sarıp ikram ediyorlar, çay yahut kahve getiriyorlar. Önce çekingen konuşuyorlar. Zamanla açılıyorlar. Konudan konuya geçiyoruz.</p>
				<p class="normal2">Ekonomik Görüntü</p>
				<p class="normal">Doğu köyleri ve insanları, yıllardan beri gazetelerde yayınlanan fotoğraflardan biraz daha farklı gibi. Gerçi köy köy dolaşıp bir bölgenin ekonomik durumu hakkında yargıya varmanın imkânı yok ama, her köşede göze batan yoksulluk, eskiye oranla, az da olsa, ağırlığından bir nebze kaybetmişe benziyor. Gerçi dağ köylerini gezmedim, fakat onun dışındaki yerlerde her ne kadar büyük bir yokluk göze çarpıyorsa da, bütün köylülerin paçavralar içinde gezdiği, aç çocukların etrafta koşuştuğu söylenemez.</p>
				<p class="normal">Bununla beraber, insanların bugünden yarına çıkabilmek için tabiatla ve çevreyle amansız bir mücadeleyi sürdürdükleri her hallerinden belliydi. Hele bu yıl, kuraklık Güneydoğu’yu kasıp kavurmuştu. Öte yandan “kımıl” yahut “süne” haşeresi ekinleri mahvetmişti. Bâzı köylerde, çocuklar cam kavanozlara doldurdukları kımıl kurtlarını getirip gösteriyorlardı.</p>
				<p class="normal">Doğu köylerinin tümünün ortak meselesi, yaşamak. Elverişsiz iklim şartları bir yana, en basit sulama tesislerinden de yoksun Doğu. Üstelik gezdiğim köylerin hemen hepsi “ağa köyüydü,” köylü topraksızdı; alınan üründen aslan payı ağaya veriliyor, bu etken yoksulluğu perçinliyordu.</p>
				<p class="normal">Yoksulluk, köylüyü belirli yolları denemeye adetâ zorluyordu: Köylünün başvuracağı ilk çare, kaçakçılarla işbirliği yapmaktı. Buna, anladığım kadarıyla, devlet de göz yummaktaydı. Yaşamak için başka imkânı olmayan insanların bu geçim yolunu kesinlikle engellemekten kaçınıyordu. Köylünün yoksulluk çemberinden kurtulmak için denediği bir başka çare ise, şehre göç etmekti. Nitekim Diyarbakır, Türkiye’de nüfusu en hızlı artan şehirlerin arasındadır. Bir başka kurtuluş yolu da, ağa toprağını işgal etmek, onu silâh kuvvetiyle korumak, ekip biçmekti. Önemli bir Doğu ilçesinin aynı zamanda toprak ağası olan AP’li Belediye Başkanı, benimle konuşurken, “bir köyünü köylülerin işgal ettiğini” anlatıyor, “enerjik müdahalede bulunmamasından ötürü” Demirel’i kınıyordu. Belediye Başkanı’na göre, “komando harekâtı olumluydu. Köylüden silâhın toplanması toprak işgallerini de zorlaştıracak, toprak sahipleri sulha ve sükûna kavuşacaktı.” Gerçekten de, dolaştığım köylerdeki sosyal uyanış, sınırlı ekonomik şartların çok ilerisindeydi. İstanbullu bir gazeteciyi şaşırtacak ölçülere varmıştı.</p>
				<p class="normal2">“Anayasa Böyle mi Der?”</p>
				<p class="normal">Hemen bütün köylerde, sohbet koyulaşıp da köylüler “komando” konusuna girmeye cesaret edince, içlerinden birkaçı Anayasa’dan mutlaka söz ediyordu, “Biz vatandaş değil miyiz?” diyorlardı. “Anayasa bizim dövülüp çırılçıplak edilmemize izin verir mi?” diyorlardı. “Bu ne biçim eşitliktir, kanun yok mu?” diyorlardı.</p>
				<p class="normal">Bana çok çarpıcı gelen bu sözleri, beraberimdeki arkadaşlara sordum. Diyarbakırlı olan Ertuğrul Pirinççioğlu’nun ve tercümanın anlattıklarına göre, eskiden köylü böyle şeyleri bilmezmiş. Şimdi, yeni yeni, hak hukuk lafı eder olmuş. Bölgedeki bâzı memurlarla jandarmalar şaşıyormuş bu işe. Biraz da kızıyorlarmış.</p>
				<p class="normal">Köylülerin görüşleri, ağalık ve sosyal ilişkiler konusunda da çarpıcıydı. Gerçi, ağası şehir ya da kasabada oturan köylerde yaşamanın rahatlığı içinde konuşuyorlardı ama, sözlerinde en küçük bir çekingenlik yoktu. Üstelik ağanın gerçek fonksiyonunu ve kimliğini kavramış gibiydiler. “Ağanın vazifesi köylüyü soymaktır” diyorlardı. Ağadan kurtulmadıkça köylünün rahat edemeyeceğini anlatıyorlardı.</p>
				<p class="normal">Dicle yakınındaki bir köyün ise, hayli ilginç bir macerası vardı. Bu köy, bundan on yıl önce ağaya başkaldırmış, ağayı köyden kovmuştu. Ne var ki ağanın atılması pek bir şey değiştirmemiş, bu kez “Şıh” ağanın yerini alarak kendi silâhlı adamlarıyla köylüye zulmetmişti. Sonra, bundan birkaç yıl önce köylü Şıh’ı da atmıştı dışarı.</p>
				<p class="normal">Şimdi Şıh, komşu köyde oturuyormuş. (Birkaç köylü beni yamaca götürerek komşu köyü işaret etti.) İşte bu Şıh, hâlâ eski köyüne dönmenin hesaplarını yapıyormuş. “Ama” diyor köylüler, “Allah’a şükürler olsun, artık ne ağamız var ne de Şıh’ımız. Kurtulduk onlardan.”</p>
				<p class="normal">Doğu köylüleri, Batı köylerini çok merak ediyor. Köylülerin büyük çiftliklerde ücret karşılığında çalışmasını özlemle dinliyorlar. Bir fabrikada işçi olabilmek ise çoğunun rüyası. Batman yakınındaki köylerde öne çıkıp konuşanların çoğu Türkiye Petrolleri’nde çalışan kimselerdi. Köy halkı bunlara gıpta ediyor, köy sıralanmasında işçilere öncelik tanıyordu.</p>
				<p class="normal">Bu özellikleri taşıyan köylerin siyasal tercihleri kesinlikle ağaya bağlıydı. Seçim zamanı ağa köylüden belirli bir parti için oy kullanmasını rica ediyor, köylü de ricayı yerine getiriyordu. “Aksi halde” diyordu köylü, “bizi köyden atar, evimizden ekmeğimizden oluruz...” Dolaştığım ağa köylerinin tümünde bu kural geçerliydi. Ağalar genellikle AP’li yahut CHP’li oluyormuş, fakat son zamanlarda CHP’li ağalar kendi partilerinden soğumuş. Hattâ kimisi AP’ye oy attırmışlar. mp’nin tek ağası varmış ama çok güçlüymüş. YTP’yi bâzı ağalar ve Azizoğlu’nun kişiliğinden ötürü ağasız köylüler; TİP’i ise gene ağasız köylüler, özellikle dağ köylüleri destekliyormuş.</p>
				<p class="normal2">Silâhlanma Gereği</p>
				<p class="normal">Tabiatla sürekli mücadele halinde olan bu köylüler, aynı zamanda, birbirleriyle de mücadele etmek zorundaydı. Çoklukla toprak meselesinden çıkan kavgalar ya ağalar arasında ya da ağayla köylü arasında oluyordu. Başka bir ağanın toprağına göz diken ağa, kendi adamlarını ve eşkıyaları o köyün başına musallat ediyor; savunma durumundakiler ancak silâhla karşı koyabiliyordu. Ya da, ağa, köyden kovmak istediği veya küçük toprağına göz koyduğu köylünün üzerine adamlarını salıyor; köylü kendini ancak silâhla koruyabiliyordu. Sonra, bitmek tükenmek bilmeyen kan davaları vardı. Ekonomik zorunluluklardan ötürü eşkıyalık yahut kaçakçılık yapanların da mutlaka silâha ihtiyacı oluyordu. Anladığım kadarıyla silâh, Doğu köylerinde yaşamanın vazgeçilmez şartıydı. Hattâ ağa zulmü karşısında köylünün bir çeşit teminatı durumuna gelmişti. Komando baskınında silâhını kaybedenlerden çoğu, ne yapıp edip gene silâh alacaklarını açıkça söylüyordu. Yaşamak için başka tercihleri yoktu.</p>
				<p class="normal">Komando harekâtı, bâzı özelliklerini sıraladığımız bu Güneydoğu bölgesinde yapılmıştı. Ağaların zorlaması olmaksızın bir Kürtçülük macerasına kapılmalarına ekonomik şartların maddeten imkân bırakmadığı bu insanlar, görünürde haklı bir gerekçeye de dayanan “toplu köy aramalarının” hedefi olacaklardı.</p>
				<p class="normal">Ne var ki silâh toplamak gerekçelerden sadece biriydi. Komando birliklerinin bu amaçla uyguladığı metotlar ise, insanlık dışı olmaları bir yana, elle tutulur gözle görülür ters sonuçlar vermeye başlamışlardır bile... </p>
				<h3 class="normal1" id="calibre_toc_16">Kör Adam: “Beni Bile Dövdüler...” </h3>
				<p class="normal">Köylü duraklayarak, kesik kesik konuşuyordu. Kelimelerin Türkçe karşılığını bulmakta zorluk çekiyordu.</p>
				<p class="normal">Büyücek bir köy odasında, yerdeki kilimin üzerinde oturuyorduk. Kahveler çoktan içilmiş, sigaralar sarılıp ikram edilmişti. Olayı anlatan köylü durakladığında, çıt çıkmıyordu topluluktan. Bazen sözü bir başkası alıyor, unutulan noktaları hatırlatıyordu. Bir başkası heyecanlanıp Kürtçe konuşmaya başlıyor, tercümanın da söze karışması gerekiyordu. Ve yine anlatıyordu köylü:</p>
				<p class="normal">“Komando askerleri köyü çevirmiş, evlerin damına çıkmıştı. Sabah olmak üzereydi. Biz erkekleri yan yana dizdiler. Kadınlar küme olup yere oturdular. Askerler tüfeklerini üzerimize doğrultmuşlardı.</p>
				<p class="normal">Bizi sıraya koyarlarken, yavaş davranan arkadaşlarımız suratlarının ortasına yumruğu yiyordu. Ne istediklerini sormuyorduk. Kimse ağzını açmaya cesaret edemiyordu. Zaten biliyorduk niye geldiklerini. Haberi öteki köylerden almıştık.</p>
				<p class="normal">Komando subayı karşımıza geçti, ‘Köyünüzde silâh gizlendiğini biliyoruz. Sakladığınız yerden getirin, bir şey yapmayacağız’ dedi. Köyde birkaç silâh gerçekten vardı. Bütün köylerde olduğu gibi. Silâhsız buralarda yaşanmaz, herkes bilir bunu. Köy ağası ise kasabadaki evindeydi. Kendi silâhlarını çoktan kaçırmıştı.</p>
				<p class="normal">Bizden kimse bir şey demiyordu. Silâhım var, al demiyordu. Nasıl desin? Silâh pahalıydı. Başka köyde düşmanı vardı. Kan davası güdeni vardı. Ona diş bileyen silâhlı ağası vardı.</p>
				<p class="normal">Komando erlerinden biri, işaret üzerine, dipçiğini en baştaki arkadaşın karnına indirdi. Arkadaş iki büklüm olup yıkıldı. Tekrar silâh sordular, kimse cevap vermedi.</p>
				<p class="normal">Hepimizi sırayla dövmeye başladılar. Küfür de ediyorlardı. Anamıza babamıza sövüyorlardı. ‘Sen Kürtsün, defol Barzani’nin yanına’ diyorlardı. ‘Bu silâhları Barzani’ye kaçıracan’, ‘Bizim babamızı, amcamızı sen öldürdün’ diyorlardı.</p>
				<p class="normal">Dayağın şiddeti gittikçe artıyordu. Çoğumuzun yüzü gözü kan içinde kalmıştı. Karşı gelmeye kalkışan bir arkadaşımızın suratına dipçikle vurdular, katıldı kaldı.</p>
				<p class="normal">Sonra, durdular. ‘Soyunun’ dediler. Koskoca adamlar çırılçıplak olduk. Aramızdan iki kişi, ‘Bende silâh var’ dedi. Yanlarına asker kattılar, arkadaşlar köy yakınına gizledikleri silâhları gidip getirdiler.</p>
				<p class="normal">Komandoların komutanı, ‘Benim elimde yazılı liste var. Köyde daha silâh olacak, çıkarın onları’ diyordu. Dayak yeniden başlamıştı. Ellerindeki sopaları çıplak vücudumuza, suratımıza indiriyorlardı. Bir yanda kadınlar ağlayıp bağırıyordu, bir yanda çocuklar. Böyle mezalimi, bey, gâvur bile yapmamıştır.</p>
				<p class="normal">Sonra, bir arkadaşımız daha, ‘Bende silâh var’ dedi. Gidip bir tabanca getirdi. Dayak yeniden başladı, her sopayla beraber küfür de işitiyorduk. Çırılçıplaktık. ‘Şimdi kadınları soydurucam, karşınızda dövdürecem’ dediler. Bizim köyde eşkıya yoktur, hapishanede tek köylümüz yoktur, fazla silâh da yoktur. Ağa takımında silâh vardır, onlar zaten köyde oturmazlar.</p>
				<p class="normal">Dayak daha bir süre devam etti. Küfürler dayaktan beter etti bizi. Kadınları soymadılar. Sonra bizi öylecene bırakıp, ‘gene geleceğiz’ deyip, çekildiler gittiler...” </p>
				<p class="normal2">Bir Başka Köyde </p>
				<p class="normal">Bölgedeki bir başka köydeydik. Komando meselesini açmak için değişik konulardan söze girmeye, “komando casusu olmadığımıza” onları inandırmaya, iyi niyetimizi, köy ismi yazmayacağımızı söylemeye hiç gerek kalmamıştı. “Yaz” diyorlardı. “Kaybedecek bir şeyimiz kalmadı” diyorlardı. Elimden kolumdan çekip duvarlardaki kurşun izlerini gösteriyor, komando dayağından yatalak olduğunu söyledikleri bir yaşlı kadının başucuna götürüyorlardı. Hepsi bir ağızdan konuşuyor, kimi bana Kürtçe meram anlatmaya çalışıyor, bir çocuğun kolundan sürüklediği yaşlı ve kör adam, “Beni bile dövdüler” diyordu.</p>
				<p class="normal">Bütün köyün insanları, uğradıkları komando baskınını şöyle anlatıyorlardı:</p>
				<p class="normal">“Güneş daha batmamıştı. Köyün kenarındaki evlerin duvarı hedef alınarak ateş açıldı. Çocuklarımız etrafta oynuyordu, ölebilirlerdi.</p>
				<p class="normal">Sonra, komando erleri kuşattılar köyü. Bir kısmı köye girdi. Önlerine kim çıkarsa döverek kadınlarla erkekleri iki küme yaptılar. Evlere girip insanları çıkardılar.</p>
				<p class="normal">Bizim köyün yakınında jandarma kaçakçıları kovalamış, ateş açmış, fakat kaçırmıştı. Köyümüzü bu olayla da ilgili görüyorlardı. Kıyasıya vuruyor, küfür ediyorlardı. ‘Kuyruklu Kürt, defol Barzani’nin yanına’ diyorlardı... Barzani’ye silâh kaçırdığımızı söylüyorlardı.</p>
				<p class="normal">Sonra, bize büyük bir ateş yaktırttılar. Erkekleri ateşin çevresine topladılar. ‘Soyunun’ dediler. Başladılar sopa atmaya. Sonra duruyor, ‘Silâhlarınızı getirmezseniz hepinizi öldürüp köyü başınıza yıkacağız’ diyorlardı.</p>
				<p class="normal">Birkaç kişi gidip silâhını gizlediği yerden getirdi. Fakat, ‘Elimizde liste var. İhbar var. Sizde silâh çok’ dediler. Başka silâh vardı gerçekten. Buralarda silâhsız yaşanmaz. Ama silâhı olan, vermeye kıyamıyordu.”</p>
				<p class="normal2">Kadınlar Soyuluyor </p>
				<p class="normal">“Bunun üzerine, kadınları ayağa diktiler. Bizim gözümüzün önünde onları çırılçıplak ettiler. Başladılar kadınları dövmeye. İçlerinden yaşlı biri, öylesine dövüldü ki, yattığı yerden hâlâ kalkamadı, kötürüm oldu.</p>
				<p class="normal">Durum, anlatılır gibi değildi. Bir yanda kadınlar, bir yanda biz, çırılçıplak, hababam sopa yiyorduk. Silâhı olan gidip getirdi. Fakat dayak bitmedi. Nihayet kendileri de yoruldu. ‘Gene geleceğiz’ dediler, çekilip gittiler.</p>
				<p class="normal">Bunları aynen yaz. Bizim ismimizi, köyün adını da yaz. İsterlerse gelsinler, gene sopa çeksinler. Bizim ne toprağımız var, ne de paramız. Bir namusumuz vardı, onu da komandolar alıp götürdü. Bundan sonra dayak yesek ne çıkar?..”</p>
				<p class="normal">(Köylülerin “namus” sözcüğüyle ifade ettikleri, kadınların soyulmasıydı. Yoksa kadınlara sarkıntılık yapıldığı değil. Komandodan bu yolda bir şikâyet yoktu.)</p>
				<p class="ortayazi">***</p>
				<p class="normal">Gezdiğimiz bütün köylerde, komando birliklerinin yaptığı baskın, yukarıdaki olaylara benzer şekillerde anlatıldı. Kadınların soyulup dövülmediği yerler de vardı ama, sıra dayağı hemen her köyde erkeklere bol bol atılmıştı. Gene hemen her yerde, eşkıya besleyip asıl kaçakçılığı yapan ağalar köyde bulunmayarak silâhlarını kurtarabilmiş, olan fakir fukaraya olmuştu.</p>
				<p class="normal">Peki, köylülerin bu anlattıklarında mübalağa payı var mıydı?</p>
				<h3 class="normal1" id="calibre_toc_17">Yetkililer ve Tanıklar Konuşuyor... </h3>
				<p class="normal">Köylerde bana anlatılanları hep ihtiyatla ve gazeteci şüpheciliğiyle dinliyor, söylenenlerin arasında tutarsızlık ve mübalağa arıyordum. Nihayet, bu insanlar, en kıymetli varlıkları olan silâhları ellerinden söke söke alınmış kimselerdi. Olayları büyüterek anlatabilirlerdi. Gerçi bu toplu köy aramalarında köylülerin dövüldüğünü yetkililer de kabul ediyordu ama, kadınların soyulduğu, zaten insanlık dışı bir hareket olan dayağın yanı sıra, açıkça işkence yapıldığı doğru muydu? Benim kişisel kanaatim, bütün şüpheciliğime rağmen, köylülerin doğru söylediği merkezindeydi. Ama bunu kanıtlamak, başka yollardan da doğrulamak gerekiyordu.</p>
				<p class="normal2">Gazeteciler </p>
				<p class="normal">Benim ilgilendiğim konuda etraflı bir araştırma yapmış olan gazeteci, Cumhuriyet gazetesinin Güneydoğu illeri bürosunun şefi Mehmet Mercan’dı. Mehmet Mercan Diyarbakırlıydı, bölgeyi çok iyi tanıyordu, Kürtçe biliyordu. Tecrübeli ve “kül yutmayan” türden bir gazeteciydi... Komando olayları başladıktan sonra Mardin köylerini dolaşmış, bâzı izlenimlerini, bir süre önce gazetesinde yazmıştı.</p>
				<p class="normal">Olaylardan hemen sonra köyleri gezen Mehmet Mercan’ın anlattığına göre, gittiği her köyde hâlâ bir dehşet havası esmekteymiş. Köylüler büyük bir korku içindeymişler. Mehmet Mercan aynen benim gibi şüpheci davrandığını, fakat resmi görevlilerle de konuştuğunu, köylülerin anlattıklarının doğruluğuna emin bulunduğunu söylüyor.</p>
				<p class="normal">Komando harekâtıyla ilgili olarak bilgi veren bir başka Diyarbakırlı gazeteci, bâzı köylere yapılan baskınlara bilfiil katılmıştı. Baskınları, başından sonuna kadar izlemişti. Bu gazeteci, gördüklerini şöyle anlatıyordu:</p>
				<p class="normal">“Köy sarılmış, komandolar silâh aramaya başlamıştı. Bu arada gördüğüm bir manzarayı hayatım boyunca unutamayacağım. Hakkında ihbar olan bir adamı dövmüşler, fakat silâhını çıkarttıramamışlardı. Bunun üzerine, adamın karısını orta yere getirdiler. Genç bir kadındı. Korkudan titriyordu. Kadını çırılçıplak ettiler, dövmeye başladılar. Kocasını bırakmışlardı, adam kafasını duvara vuruyor, ağlıyordu. Ben dayanamadım, geri çekildim, bakamıyordum. Yanımdaki komando görevlilerine, ‘Ben bunu yazabilirim’ dedim. ‘Tabii ki yazarsın’ diye cevap verdiler. ‘Bu adamların silâhını toplamak için başka çare yok. Bırakalım da birbirlerini mi öldürsünler?’”</p>
				<p class="normal">(Komando harekâtıyla ilgili bir başka noktaya da bu tutum dikkati çekiyor. Harekâta katılanların ya da taraftar olanların çoğu, kendi açılarından iyi niyetle davranmaktadır. Yaptığı işte bir kötülük görmemektedir. Bilâkis, silâh toplamakla olumlu bir görevi yerine getirdiğine inanmakta, silâhı bulup çıkarmak için başka çare olmadığını söylemektedir.)</p>
				<p class="normal">Komandolarla ilgili bir başka olayı da Milliyet’in Diyarbakır temsilcisi Ertuğrul Pirinççioğlu naklediyor. Aynı zamanda tarımla uğraşan Pirinççioğlu, bir sabah köyde uyuyormuş. Büyük bir gürültüyle yatağından fırlamış. Dışarı bir de bakmış ki, komando erleri köylüyü itip kakıyor, sıraya diziyor. Hemen fotoğraf makinesini alıp çıkmış. Komandolar Pirinççioğlu’nu görünce tavır değiştirmişler. Ne de olsa hem gazeteci, hem de köklü bir ağa ailesinin mensubu. “Usulen” arama yapacaklarını söyleyerek evlere bir göz atmışlar sonra köylülerle iki takım yapıp top oynamışlardı... </p>
				<p class="normal">Pirinççioğlu’nun köyüne de bir gün gittik. Köylülerle konuştuk. “Allah Ertuğrul Bey’den razı olsun” diyorlardı. “Eğer tesadüfen köyde bulunmasaydı hepimizin hali duman oturdu...”</p>
				<p class="normal2">Dilekçeler ve Avukatlar </p>
				<p class="normal">Doğu köylerinin, komando harekâtından önce çeşitli dilekçeler vererek devletten asayiş istediklerini, eşkıyayla baş edilmesini istediklerini belirtmiştik... Köylerin çoğunda halk bunu anlatıyor, “Hay istemez olaydık, başımıza komandoyu salıp eşkıyayı değil, bizi ezdiler” diyordu. Gerçekten, Diyarbakır’da konuştuğum avukatlardan kimisi, “Bizzat ben, on beş-yirmi dilekçeyi kaleme alıp Ankara’ya gönderdim” diyordu.</p>
				<p class="normal">Benim merak ettiğim nokta, komando hareketinden sonra köylülerin kanun yoluna başvurup vurmadıklarıydı. Köylerde de bunu sormuştum. Birkaç kişi dilekçe yazdıklarını, “hükümete müracaat ettiklerini,” avukatla konuştuklarını söyledi. Fakat genellikle verilen cevap, “kimi kime şikâyet edelim” oluyordu, “biz fakir adamlarız, uğraşamayız” deniyordu. Bir de, şikâyetçi olursalar komando baskınının tekrarlanacağını söylüyorlardı. Korkuyorlardı. Korkmakta haklıydılar.</p>
				<p class="normal">Bununla beraber, bâzı şikâyetler yapılmış, resmi yollara başvurulmuştu. Bu arada Cumhurbaşkanı’na da dilekçeyle müracaat edilmişti. Bu dilekçede sözü edilen olayların bir bölümünü veriyorum:</p>
				<p class="normal">“Diyarbakır’ın Bismil ilçesine bağlı Çekildiz köyünden Şehmuz Esen ve oğlu, dayısı Raşit ve oğlu, amcası Mehmet ve oğlu karşılıklı çırılçıplak soydurularak karıları ve gelinlerine teşhir edilmiş ve falakaya yatırılmışlardır.” (...)</p>
				<p class="normal">“Kembelu köyünden Ramaden, Ramazan, Nevzat Keya, Hacı Yusuf ve isimlerini açıklamaktan çekinen diğer vatandaşlar falakaya yatırıldıktan sonra ayaklarına su dökülerek dövülmüştür.” (...)</p>
				<p class="normal">“Diyarbakır’ın merkezine bağlı Düvel köyünden Dursun Yanardağ, oğluna yapılan işkenceye dayanamayarak oğlunun üzerine kapanmış, bunun üzerine kendisi de dövülmüştür. Kafasına vurulan dipçiklerle komaya giren bu vatandaş Diyarbakır Tıp Fakültesi hastanesine kaldırılmış, dört gün sonra da ölmüştür. Çocukları korkudan şikâyet etmemişler ve köyü terk etmişlerdir.” (...)</p>
				<p class="normal">“Mardin ilinin Derik ilçesine bağlı Revşat köyüne tam dokuz sefer baskın yapılmış, her seferinde köylülere yat, kalk, sürün talimleri yaptırılmış, takla attırılmış, koca taşlar çektirilmiş, çırılçıplak soyundurulmuşlardır. Hattâ çırılçıplak soyundurulan köy imamının tenasül uzvuna ip bağlanarak karısı tarafından köy içinde zorla dolaştırılmıştır. ‘Cumhuriyetin, devletin, reisicumhurun bahtına düştük’ diyen köylülere, ‘Cumhuriyetin de, devletin de, sizin de...’ diye küfürler savrulmuştur... ‘Siz Barzani uşaklarısınız, sizi buradan kovuncaya kadar zulmedeceğiz. Kime giderseniz gidin, bizde sizi öldürme emri var’ denilmiştir.” (...)</p>
				<p class="normal">“Siirt’in Eruh ilçesine bağlı Şive köyünde, meydanda köy halkına işkence yapılırken, kardeşine yapılan işkencelerin acısına dayanamayan genç bir kadın kardeşinin üzerine kapanmıştır. Bunun üzerine kadın da dövülmüştür. Kadın çocuğunu düşürmüş ve kendi de ölmüştür. Bu köyden 10 hane halkı dayanamayarak Türkiye sınırlarını terk etmiştir.” (...)</p>
				<p class="normal">Dilekçede belirtilen olaylar böylece uzayıp gitmektedir... </p>
				<p class="normal2">Yetkililer Ne Diyor?</p>
				<p class="normal">Komando harekâtıyla ilgili olarak başvurduğumuz yetkililer, meselenin daha çok asayiş yanını öne çıkarıyorlardı. İşkence yapıldığını sanmadıklarını; kimsenin kendi rızasıyla silâhını vermeyeceğini, komandonun zora başvurmuş olabileceğini genellikle belirtiyorlardı. Bu konuda sorularımı cevaplayan resmi görevlilerden bâzıları şunları söylemiştir:</p>
				<p class="normal">Celal Kayacan, Mardin Valisi: “Toplu köy aramalarından sonra ilimizdeki asayiş durumu çok düzelmiştir. Eskiden haftada dört-beş cinayet olurken, şimdi ayda iki cinayet olmaktadır. Komando harekâtını müsbet bir iş şeklinde niteliyorum.”</p>
				<p class="normal">Vali, işkence yapılmasıyla ilgili sorumu, “zannetmem” diye cevaplıyor.</p>
				<p class="normal">Nejat Cemiloğlu, Diyarbakır Belediye Başkanı: “Komando harekâtı faydalı olmuştur, çünkü silâh toplanmaktadır. Ancak bu silâhların eşit şekilde toplanması gerekir. Yani köylüden alınıp ağadan yahut nüfuzludan alınmaması, bir insandan alınıp onun düşmanının elinde bırakılması çok hatâlıdır. Kanaatimce, toplamaların yüzde 80’inde eşitliğe dikkat edilmiştir.”</p>
				<p class="normal">Vedat Pak, Diyarbakır Savcı Muavini: “Komando harekâtı asayişe çok yardımcı olmuştur. Belki dayak atılmıştır ama işkence yapıldığına ben inanmıyorum.”</p>
				<p class="normal">Güneydoğu’da görüşebildiğim resmi nitelikteki kimselerin hemen hepsi bu çerçevede konuşuyor. “İsmini açıklamamam” ricasıyla bana bâzı bilgiler veren ve görevi icabı olayların içine girmiş bir başka yetkili ise, “halkın aslında haklı olduğunu” söylüyor, “tetkik edebildiği şikâyetlerin doğruluğunu” belirtiyordu... </p>
				<p class="ortayazi">***</p>
				<p class="normal">Doğu’daki komando harekâtının yaratmış olduğu sonuçları ve yol açtığı tepkileri daha sonraya bırakarak, şimdi, komando harekâtının ekmeklerine yağ sürmüşe benzediği asıl Kürtçülere bakalım.</p>
				<h3 class="normal1" id="calibre_toc_18">Kürtçülük Hareketleri</h3>
				<p class="normal">Hemen yanı başımızda yıllardır devam eden ve Kürtlerle Iraklıları karşı karşıya getiren çarpışmaların Türkiye’nin Güneydoğu’sunu etkilememesi düşünülemez. Söz gelimi Batı Trakya Türkleri Yunanlılarla silâhlı bir mücadeleye girip bunu yıllarca sürdürse, Türkiye bundan etkilenmez mi?</p>
				<p class="normal">Ne var ki kendini duyurması kaçınılmaz olan bu etkiyi Türkiye devletinin dikkatle değerlendirmiş olup onu olumlu yönde şekillendirdiği pek söylenemez, hattâ Güneydoğu’da yapılan kısa bir araştırmada bile. Irak olaylarının mümkün olan en kötü şekilde değerlendirildiği, halkı baskı altında tutarken asıl bölücü ve ırkçı eğilimler karşısında çaresiz kalındığı sezilmektedir. Bu durumun temel nedenlerini araştırmak ve olumlu bir Doğu siyaseti için bâzı ipuçları aramak bu yazıların çerçevesini aşar; biz gene gördüklerimizi ve çeşitli çevrelerle yaptığımız temasların sonuçlarını özetlemeye çalışalım.</p>
				<p class="normal2">Kimler “Kürtçülük” Yapıyor?</p>
				<p class="normal">Yoksul köylülerin, kendileriyle benzer gelenekleri ve aynı dili paylaşan başka kitlelerin giriştiği silâhlı mücadeleye yakınlık duymaları, herhalde, Kürtçülük ve bölücülük değildir. Aynı şekilde, Doğulu insanların sırf etnik yapılarından ötürü özel bir baskıya hedef olmalarına karşı çıkmak, onların haklarını savunmak da Kürtçülük yahut bölücülük değildir. Kürtçülük, herhalde, halk kitlelerinin hedef oldukları ırkçı ve bölücü baskıdan onları kurtarmak gerekçesiyle aynı şekilde ırkçı ve bölücü olan çözüm yollarını savunan kimselerin sıfatıdır. Halkın ezilmişliğini kendi ekonomik ve sınıfsal çıkarları için yahut şan şöhret uğruna sömürerek bölücülük yapan, halkın ekonomik ve sosyal alandaki bir mücadeleyle ancak ulaşabileceği kurtuluşu, bu yoldaki mücadele kendi çıkarlarına da dokunacağından onu ırkçı ve hayâlci alanlara saptıran kimselerdir, Kürtçü ve bölücü olanlar.</p>
				<p class="normal">Böylelerine Güneydoğu’da sık sık rastlanmaktadır ama, yoksul ve garip köylerde değil, daha çok bey ve ağa çevrelerinde.</p>
				<p class="normal2">Barzani’ye Giden “Askerler” </p>
				<p class="normal">Son on yıl içinde, Güneydoğu’nun on bir ilçesinde üç defa “cihat” ilân edilmiş, ağalar, Barzani’ye “gönüllü” göndermişlerdi. Bu ilçelerin adını ve olayı çeşitli güvenilir kaynaklardan doğrulatabildim ama, ancak iki tanesinde olayı bizzat araştırmak imkânını buldum.</p>
				<p class="normal">Bu ilçelerle ilgili araştırmamın sonucu, değişik kaynakların verdiği bilgiye aynen uymaktaydı.</p>
				<p class="normal2">Yardımın Kaynakları </p>
				<p class="normal">Türkiye’nin Güneydoğu’sundan Barzani hareketine gönderilen yardımın esasını yiyecek, giyecek ve silâh meydana getiriyordu; ayrıca gönüllü de gönderilmişti.</p>
				<p class="normal">Yardımın temel kaynağı Kürtçülük davasını benimsemiş büyük ağalardı. Bu ağalar köylüden özel bir vergi topluyor, kendileri buna ek yapıyor ve malları sınırdan geçirmekle görevli kimselere teslim ediyordu.</p>
				<p class="normal">Başlıca yardım toplama merkezleri Siirt’in Batman ve Eruh ilçeleriyle Mardin’in Derik ilçesiydi. Çeşitli mallar bu merkezlerde birikip gönderiliyordu. Silâh yardımının kaynakları ise çeşitliydi. Özellikle Irak’ın Sovyetler Birliği’yle dostluğu artınca, bâzı iddialara göre, bölgede çok faal olan İngiliz İstihbarat Teşkilâtı Barzani’ye büyük çapta silâh yardımı sağlamış, bunun bir bölümünü Türkiye üzerinden göndermişti. Bu yardımın izlediği yol Mardin’in Silopi ilçesiyle Hakkari’nin Çukurca ve Yüksekova ilçelerinden geçmekteydi.</p>
				<p class="normal2">Gönüllü Yardımı </p>
				<p class="normal">Gene çeşitli kaynakların belirttiğine göre, son on yıl içinde üç defa ağaların gönüllü topladıkları, daha doğrusu kendi emirlerindeki köylülerden Barzani’ye adam yolladıkları “merkezler” şunlardı: Cizre, Kızıltepe, Silopi, Viranşehir, İdil, Şırnak, Şirvan, Şemdinli, Çukurca, Beytülşebab ve Yüksekova.</p>
				<p class="normal">Bu bilgileri yüzde yüz bir kesinlikle doğrulamanın imkânı yoktu. Kimseden öne çıkıp da ben Kürtçüyüm, şunu şunu yaptım demesi beklenemezdi. Ancak bu konuda ilginç bâzı gözlemlerim olmuştu.</p>
				<p class="normal2">Barzani’nin “Bakanıyla” Tanışma </p>
				<p class="normal">Türkiye’deki “Kürtçülük hareketi”nin en büyük liderlerinden olduğu ısrarla belirtilen bir ağayla, Diyarbakır’da görüşmek imkânını buldum. İsminden söz etmemem şartıyla, bu randevu bana sağlandı. Kendisi Diyarbakırlı olmayan bu ağa, çeşitli konularda rahatça konuşmasına rağmen Kürtçülük’le ilgili tek bir kelime söylemedi, sorularımı ustalıkla geçiştirdi. “Komando harekâtını olumlu bulduğunu”, “köylünün hem de silâhlı olarak ağasına karşı gelmeye başladığını”, “huzurunun kaçtığını”, “bir köyünün işgal edildiğini” anlattı.</p>
				<p class="normal">İşin ilginç yanı, bu ağanın yanında, “Barzani’nin dış ilişkiler bakanlarından birisi” olarak tanıtılan genç bir Kürt liderinin de bulunmasıydı. Amerika’da yüksek eğitim görmüş olan bu lider Türkçe bilmiyordu. Ne zaman ve ne için Türkiye’ye geldiğinden bahsetmedi. Sadece, Irak plakalı arabasıyla Irak’a gitmekte olduğunu söyledi. Sorularımı, nazik bir şekilde “ben sadece misafirim” diyerek cevapsız bıraktı.</p>
				<p class="normal2">“Gitmek İsteyen Oldu...” </p>
				<p class="normal">Mardin’in bir ilçesinde, oranın en nüfuzlu ağasıyla konuşuyorduk. “Ağalığın şanına lâyık” bir adamdı. Bütün köylerine su getirmiş, çeşmeler yaptırmıştı. Hattâ komşu köylere dahi yol götürdüğü anlatılıyordu. Çevrede sevilen bir kişiydi; üstelik, altındaki Kadillağı her yıl son modeline çevirterek şanına toz kondurtmuyordu.</p>
				<p class="normal">Bu ağanın da “komandolardan ne kadar memnun olduğunu” dinledikten, onun “vallah bey, kendi evimize huzurlu kalplen gidemiyorduk” şeklindeki üzüntüsünü paylaştıktan sonra, “gönüllü” konusuna girdik. Önce, başını iki yana sallayıp, “yok, biz devlete hükümete bağlıyız” gibilerden birkaç söz etti. Sonra, yanımdaki gazetecinin, “Yahu ağa, nasıl yalan konuşursun?” sitemine karşılık, “Evet, gitmek isteyen oldu, eh biz de mâni olmadık” dedi... </p>
				<p class="normal">Aynı çevrede konuştuğum başka kimseler ise ağadan daha açık sözlüydü. Hem de davul zurnayla insanların “cihat”a uğurlanmış olduğunu, Irak Kürtlerinin kendilerini Irak’a resmen kabul ettirdikleri 11 Mart’tan sonra ilçede şenlikler düzenlendiğini uzun uzun anlattılar.</p>
				<p class="normal2">Bu Ağalar Ne İstiyor? </p>
				<p class="normal">Doğu’da Kürtçülük davasını güden ağalar, daha çok, şehre yerleşmeyip kasaba yahut köyde kalmış olanlardan çıkıyor. Bu kimseler hem ağalığın ekonomik özelliklerini aynen sürdürüyorlar, hem de köylü ile daha yakın bir ilişkiyi ve geleneklerini devam ettiriyorlar. Çevrenin kanaatine göre, Kürtçülük davasını benimsemelerinin başlıca nedeni şan ve şöhret sahibi olmakmış. Bir “dava” güderek yeknesak yaşantılarını renklendirmekmiş. Bu nedene, Türkiye’deki ekonomik ve sosyal gelişmelerden pek memnun gözükmedikleri de eklenebilir. Kendi topraklarından ve imtiyazlarından emin değiller; köylüden ve özellikle işgallerden ürküyorlar. Sonra, çoğunun ailesinde Kürt hareketlerinden ötürü hayatını kaybetmiş, Irak ve Suriye’ye göç etmiş kimseler var. Bir de unutulmaması gereken nokta, bölgede yabancı istihbarat örgütlerinin hayli faal olduğudur.</p>
				<p class="normal2">Köylünün Tutumu </p>
				<p class="normal">Köylü, Kürtçülük konusunda pek az konuşuyor. Şüphesiz, ilk defa gördüğü bir yabancıya bütün düşüncelerini hem de doğru olarak açması beklenemez. Ancak, bâzı gözlemlere ve temaslara dayanarak bölgede edinilen izlenimler şöyle özetlenebilir: Köylü, komando harekâtının öncelikle kendisinin Kürt olmasından ötürü başına geldiği kanısındadır. Bu harekâtla Barzani’nin başarı kazanması arasında bağ kurmaktadır. Aynı köylü geçmişteki Kürt isyanlarından ve onların nasıl bastırıldığından da haberdardır. Ne var ki köylü, üzerine üzerine gidilmediği ve Kürtçü ağalara ortam hazırlanmadığı sürece, kendi kurtuluşunu Kürtçülük davasında aramak eğiliminde gözükmemektedir. Önce, içinde bulunduğu ekonomik şartlar, bu tür fantezilerden onu uzak tutmaktadır. Sonra, köylü, kendi öz sorunlarının ağayla arasındaki zıtlığa dayandığını, toprak ve ekonomiyle ilgili olduğunu, büyük şehir gazetecilerini şaşırtacak ölçüde sezmekte, yer yer bunu açıkça dile getirmektedir.</p>
				<p class="normal">Diyarbakır Belediye Başkanı Nejat Cemiloğlu’nun konu hakkındaki görüşleri ilginçtir. Kürt isyanlarında kendi ailesinden de kimseleri kaybetmiş olan Cemiloğlu’na göre, mesele: “İdarecilerin ayrılık gayrılık siyaseti gütmesinden doğmaktadır. Doğu’nun adetâ bilinçli şekilde geri bırakılmasının bir ürünüdür. Örneğin koskoca Diyarbakır şehrinde iki fabrika vardır ve bunların sonuncusu 1935’te yapılmıştır... Köylünün ırkçılık ve Kürtçülük gibi bir davası gözükmemektedir. Köylüde bu konuda bâzı eğilimler vardır ama, bunlar kendiliğinden oluşmamakta, idarecilerin politikasına bir tepki şeklinde belirmektedir.”</p>
				<p class="ortayazi">***</p>
				<p class="normal">Doğu’daki komando harekâtı, işte bu özellikleri taşıyan bir ortamda gerçekleşmektedir.</p>
				<h3 class="normal1" id="calibre_toc_19">Halk, Irkçı Çözüm Yollarına İtilmektedir</h3>
				<p class="normal">Doğu’da günün konusu, komando harekâtıydı. Aydın çevrelerinden işsiz kahvehanelerine, köylere kadar hemen her yerde komando konuşuluyordu. Kimisi, “hükümetin işin farkında olmadığı” kanısındaydı. Harekât başlayınca dizginler hükümetin elinden çıkmış, ırkçı şartlanma ve geleneğin etkisindeki bâzı işgüzarlara kalmıştı. Bu işgüzarlar ise Türkiye’nin başına büyük dert sarabilecek insanlık dışı bir hareketi yürütmüşlerdi.</p>
				<p class="normal">Çevrede yapılan bir başka yorum, komando birliklerinin bağlı oldukları komuta merkezlerinin üzerinde duruyordu. Birliklerin Jandarma Genel Komutanlığı’na ve dolayısıyla İçişleri Bakanlığı’na karşı sorumlu olmalarını, Genelkurmay Başkanlığı’nın denetiminden uzak bulunmalarını önemli bir etken görüyorlardı. Harekâtın adetâ sorumsuzcasına yürütülmesini bu özelliğe bağlıyorlardı.</p>
				<p class="normal">Sebepler ne olursa olsun, komando harekâtı belirli bir doğrultuda gelişmişti; Doğu’nun sadece bugününü etkilemekle kalmamış geleceğini de etkileyen birikimler yaratmıştı.</p>
				<p class="normal2">Ağaların Açısından </p>
				<p class="normal">Komando harekâtının hemen sezilen bir etkisi, ağalık düzeni üzerinde olmuş; Doğu’nun ağayla köylü arasında beliren iç çelişkisini ağa yararına etkilemişti. Bu durumu iki alanda izlemek mümkündü:</p>
				<p class="normal">1) Doğu’da, ağayla köylü arasındaki çelişmenin her geçen gün biraz daha kesinleştiği sezilmektedir. Ağaların şehirle ve ticaretle ilgilenmeye başlaması, onların köylü üzerindeki etkisini bir ölçüde hafifletmiştir. Buna karşılık, Türkiye’deki genel gelişmeden de yararlanan köylü, hak hukuk sözü etmeye, sosyal bağlarını yeni bir gözle değerlendirmeye başlamaktadır. Köylüdeki bu yeni tutum, ağanın çıkarına zıt olan bâzı gelişmelere de yol açmıştır. Özellikle toprak reformundan, ağa toprağına sahip olmak ihtimalinden söz edilebilmesi “her yerde hazır ve herkesten güçlü” bilinen ağa kavramını zayıflatmıştır. Ağanın da kendileri gibi nihayet bir insan olduğunu, köylüler belki de ilk defa sezmiştir. Bu gelişmenin ilginç bir sonucu, toprak işgallerinin Doğu’da hızla artmasıdır.</p>
				<p class="normal">Köylüdeki bu uyanışın ve servetlerini şehirlere aktarma imkânlarının karşısında, bâzı ağalar kararsızlık içinde gözükmektedir. Konuştuğum ağalardan hemen hepsi, “artık ağalığın tadı kaçtı” görüşündedir, “Köylüyle uğraşmaktan bıktık” demektedir. Çoğu, ilk fırsatta toprağını satmak, şehre yerleşip parasını ticarete yahut apartmana yatırmak özlemindedir. Hattâ sırf toprağını nakit paraya dö-nüştürmek için toprak reformunu isteyenler de vardır... </p>
				<p class="normal">Geleneksel ağalık kurumunun yaralar almaya başladığı ve köylü ağa zıtlaşmasının somut belirtilere kavuştuğu bu ortamda, silâh, bütün ilişkileri etkileyen bir kuvvet olmaktadır. Köylünün elinde silâhın bulunması ağa için eskiden bir anlam taşımazken köylünün uyanmaya başlaması, bu silâhın değerini arttırmıştır. Silâh, ağa egemenliğini sınırlayan bir nitelik kazanmıştır. Sosyal ilişkilerine bakış açısı değişmek yolunda olan ve elinde silâhı bulunan köylü karşısında, ağa, eskisi gibi sorumsuz davranamamaktadır. Nitekim, temas edebildiğim çok sayıda toprak ağası, adetâ aralarında sözleşmişçesine, köylüdeki silâhtan yakınmış, “evlerine rahat gidemediklerini, rahat uyuyamadıklarını” söylemiş, “köylü şımarık çocuk gibi hep fazlasını ister oldu, hem de silâhı var” demiştir.</p>
				<p class="normal">Komando harekâtının köylüden silâh toplarken ağalara pek dokunmaması, ağalara çok şey kazandırmışa benzemektedir. Gerçekten de, ağa kendinin ve adamlarının silâhını emin yerde gizlemekte, üstelik baskın zamanı köyde bulunmamaya özellikle dikkat etmektedir. Örneğin, Silvan ilçesine yapılan komando baskınından bir gün önce, bu ilçenin iki büyük ağasından biri Ankara’ya, öteki Diyarbakır’a gitmiştir. Baskının her ikisinin de önceden haber verildiği ısrarla söylenmektedir.</p>
				<p class="normal">Ağa, şimdi yalnız kendisinde ve adamlarında var olan silâhlarla, kaybetmeye başladığını yeniden kazanacağı düşüncesindedir. Mardinli genç bir eczacının bu konudaki görüşü de meseleye ışık tutmaktadır. İbrahim Özmen’e göre: “Ağaların komando harekâtının devamını istemelerindeki başlıca neden, kendi mallarını korumaktır. Topraklarının geleceğini köylü hareketlerine karşı emniyete almaktır.” Bu eğilim, Kürtçü bilinen ağalarda da çoklukla vardır; bu ağalar için kendi ağalıklarının sürmesi, tabiatıyla, Kürtçülük ideallerinden daha önde gelmektedir.</p>
				<p class="normal">2) Köylünün uyanması oranında, ağa, vazgeçilmez adam niteliğinden kaybetmektedir. Köylü, zaten çoklukla köyünde oturmayan bu ağanın sosyal ve siyasal nüfuzundan daha az yararlanmakta, ondan daha az etkilenmekte; ona duyduğu sosyal bağımlılık gevşemektedir. Bu açıdan bakılınca, komando harekâtı, ağanın köylü indindeki önemini arttırmışa benzemektedir. Ağalar gerine gerine “köylünün burnu sürtüldü, hizaya geldi” demektedir. Yeni bir baskı karşısında kalan köylü, kaçınılmaz şekilde ağadan medet ummakta, zayıflamış bağımlılık ilişkileri tekrar kuvvetlenmektedir. Köylünün devlet baskısına karşı sığınabileceği tek merci, gene kendi ağası olmaktadır.</p>
				<p class="normal2">Köylünün Açısından </p>
				<p class="normal">Köylünün komando harekâtıyla ilgili yorumu açık ve kesindi: “Biz Kürt olduğumuzdan bize bunu ettiler. Silâh toplamak işin bahanesi” diyordu. Kimisi de, “Irak’takilere bakıp, aynı şeyi biz yaparız diye gözdağı veriyorlar” şeklinde konuşuyordu.</p>
				<p class="normal">Köylünün bu yorumundaki gerçek payını ben bilemem; bunu komando harekâtını başlatanlar ya da onun bu yönde gelişmesine kayıtsız kalanlar bilir. Ancak, komando harekâtının köylüde nasıl bir tepki yarattığını görmek için fazla uğraşmaya gerek yoktur; gelişmeler gün gibi ortadadır.</p>
				<p class="normal">1) Halk, Yönetime Düşman Olmaktadır: Komando harekâtı, köylülerde, “beni vatandaştan saymayan bu devlet benim devletim değil” şeklinde bir izlenim yaratmaktadır. Ya da bu konuda var olan kuşkuları kuvvetlendirmiştir. Komandoların silâh arama metotları ve savurdukları söylenen küfürler, bu izlenimin temel dayanağı olmuştur.</p>
				<p class="normal">2) Köylü Kendi Kurtuluşunu “Irkçı” Çözüm Yollarında Aramaya Yönelmektedir: Dayağın ve özellikle “Kürt bu ülkeden defol” yolundaki küfürlerin sonucunda, köylüye, adetâ zorla, “Kürtsem Kürtdüm, ne olmuş yani” dedirtilmektedir. Köylü, kendi ırk ayrıcalığından ötürü baskıya hedef olduğuna inanmaktadır. Ayrıcalığı bir kez daha ciğerinde hissetmekte, tabiatıyla, bunu onur meselesi yapıp, kendi ırk özelliğine daha sıkı sarılmaktadır. Dolayısıyla, bu özelliğinden hareket edecek çözüm yollarına elverişli bir ortam yaratmaktadır. İnsanlık dışı bir baskıyı köylüye lâyık görenlerin, bu eğiliminden ötürü köylüyü suçlamaya, herhalde, hakkı yoktur.</p>
				<p class="normal">Köyleri beraber gezdiğim bir Kürt kâhyasının bu konuda ilginç bir gözlemi olmuştu: Ertuğrul Pirinççioğlu’nun köyünde kâhya olan bu tercümanımız, bir köyden ayrılırken bana şöyle demişti: “Komando baskınlarından önce köylerde bir Kürtlük-Türklük meselesi yoktu. Köylümüz bu gerçeği şüphesiz bilir, zaman zaman konuşurdu ama, günlük yaşantısında etkili olmadığından fazla önemsemez, hele yabancılarla bunu asla konuşmazdı. Şimdi gördüğün gibi yeni tanıdığıyla bile konuşmaktan çekinmiyor, açıkça Kürtlük-Türklük ayrımından söz ediyor.”</p>
				<p class="normal">3) Şiddet Hareketleri Başlamıştır: Kendi ırk özelliğinden ötürü bir kitlenin bu kadar hakarete ve baskıya uğratılması kaçınılmaz şekilde şiddet unsurunun yer aldığı tepkileri yaratmaktadır. İlk yazımızda sözünü ettiğimiz kundaklama olayı bunun bir örneğidir. İki kişinin ölümüyle sonuçlanan Siirt olayları da aynı gerçeğin belirtisidir. Siirt’te maç bitince komando erleri tribünlerin önünden sahayı çevirmiştir. Gayet olağan bir şekilde, Mithatpaşa Stadı’nda maç biterken toplum polisinin yaptığı gibi. Ne var ki, halk komando erlerini silâh elde hazır karşısında görünce, duyduğu yahut yaşadığı olayları hatırlamış, komandoyu yuhalamış, birkaç kişi taş atmıştır. Sonuç “Siirt olayı” ve iki kişinin ölümüdür. Bu tür olayların daha da artmasından korkulabilir. </p>
				<p class="normal">4) Komando harekâtının bir başka sonucu bâzı köylerde halkın baskıya dayanamayarak yurtdışına göç etmesi olmuştu. Şahsen doğrulatamadığım bu haberlere göre Siirt’in Eruh ilçesine bağlı köylerden Irak’a, Mardin köylerinden ise Suriye’ye toplu göçler olmuştu.</p>
				<p class="ortayazi">***</p>
				<p class="normal">Şiddetle yakınılan asayişsizliği önlemek gerekçesiyle uygulanan komando harekâtının Doğu köylerinde yol açtığı gelişme, tek cümleyle özetlendiğinde, “bölücü ve ayrılıkçı eğilimlerin yaratılması” olmuştur. Eğer bu eğilimler daha beslenir ve maceracılarla, dış kuvvetlerin yararlanacağı bir ortam yaratılırsa; köylü kitlelerinin sağlam doğrultudaki mücadele yöntemleri saptırılarak, çözümlerin ırkçı ve ayrılıkçı yollarda aranmasına kitleler mecbur edilirse ve eğer Güneydoğu Anadolu Cumhuriyet tarihindeki talihsiz örneklerde olduğu gibi tekrar kana bulanırsa, bunun sorumlusu asla anadili itibariyle Türkçeden başka dil konuşan vatandaşlarımız olmayacaktır.</p>
				<h3 class="normal1" id="calibre_toc_20">Bugünün Türkiye’si, Dünün Yanlışına Düşmemelidir!..</h3>
				<p class="normal">Kısa bir araştırmanın çerçevesinde dev sorunların temeline inmek, kuşkusuz, imkân dışıdır. Hele “bilimsel” sonuçlar çıkarmaya, kesin yargılara varmaya hiç imkân yoktur. Burada sunulan, sadece, yerinde yapılmış gözlemleri ve sezgileri, Türkiye ortamında değerlendirmekten ibarettir.</p>
				<p class="normal2">Eğri Oturup, Doğru Konuşalım</p>
				<p class="normal">Bir meseleyi çözümlemek için, önce o meselenin varlığını kabul etmek gerekir. Türkiye’nin Güneydoğu’sunda “mesele” vardır. Ve eğer biz devekuşu gibi kafamızı kuma gömmeye devam ödersek, birtakım işgüzar uygulayıcılar, meseleyi bir patlamaya dönüştüreceğe benzemektedir.</p>
				<p class="normal">Güneydoğu, yıllardan beri adetâ zorla geri bırakılmasına çalışılmış bir bölge durumundadır. Tabiat şartlarından ötürü özel bir ilgiyi gerektirirken, bu ilgi ondan bilhassa sakınılmıştır. Fabrikaysa kurulmamış, okulsa açılmamış, yolsa yapılmamıştır. Baskıysa en amansızı bu bölgeye uygulanmıştır. Bu tutumun başlıca nedeni, herhalde, Güneydoğu’da yaşayan vatandaşlarımızın çoklukla Kürt asıllı olmalarıdır. Türkiye Cumhuriyeti hükümetleri, bu Kürt asıllı vatandaşlarımıza itimatsızlık ve kuşkuyla bakmak alışkanlığından kurtulamamıştır. Onların okula giderek ve fabrikada çalışarak gelişmesinden, bu gelişmenin Türkiye’yi bölücü taleplere de yol açacağı gerekçesiyle çekinir gözükmüştür. Bölgede egemen olan toprak ağalarının ve derebeylerin işine karışmamış, bu şekilde, onların da ayrılıkçı bir harekete girmelerini önlediğini sanmıştır. Ve Güneydoğu insanları, uzun yıllar, sadece kendi ekonomik ilişkilerinin değil bir de devletin ağır baskısına hedef olmuşlardır.</p>
				<p class="normal">Ne var ki, bu politikanın sonucu başarısızlıktır. Ayrı etnik özellikteki insanların ayrıcalık gütmek eğilimleri yok edilememiş, bilâkis günümüze kadar yaşamıştır. Üstelik hedef oldukları özel baskıdan ötürü, belki de her geçen gün biraz daha iddialı olmaya hak kazanarak yaşamıştır. Bu politika sonucunda isyanlar doğmuş, isyanların bastırılması ayrıcalıkları biraz daha kesinleştirmiştir.</p>
				<p class="normal">Ve izlenen bu politika, Musul ve Kerkük petrollerinde Türkiye’nin hak iddia ettiği günlerde Şeyh Sait isyanı aracılığıyla yabancıların eline verilen manivelanın, bugün bile yabancıların elinde olduğu kuşkusunu ortadan kaldıramamıştır.</p>
				<p class="normal">Bir süredir Güneydoğu’yu etkisi altına alan komando harekâtı, her şeyden önce, bu yanlış politikanın bir devamı olarak değerlendirilmelidir.</p>
				<p class="normal2">Sorumlu Kim?</p>
				<p class="normal">Görmesini bilen gözler için komando harekâtının sonucu, üzerinde tartışma götürmeyecek kadar açıktır. Bu harekât, Türkiye’yi güç durumda bırakmak isteyen yabancıların ya da Türkiye içindeki bölücülerin köylü kitlelerini aldatabilmesi, köylünün sağlam doğrultudaki mücadelesini saptırabilmesi için son derece elverişli bir ortam yaratmaktadır. Biz, belki de fazla iyimser bir açıdan meseleye bakarak, komando harekâtına karar verenlerin bu kararın nasıl uygulandığını ve nelere yol açtığını belki de değerlendiremediklerini sanıyoruz. Hattâ kararları uygulamak durumunda olanların yanlış şartlanmalarını ve işgüzarlıklarını işlenen feci hatâlarda başlıca etken olarak görüyoruz.</p>
				<p class="normal">Burada, komando baskınlarının hiç değilse bir yanıyla yararlı olduğu söylenebilir. Gerçekten de, silâh toplamak ve asayişi sağlamak açısından faydalıdır. Ancak, “insanlara işkence etmeksizin silâh toplayamam, dolayısıyla mecburum” demek, bir mazeret değildir. Yol açtığı siyasal gelişmeler bir yana, salt insanlık açısından da kabul edilmesine imkân yoktur. Devletin görevi, insanlık dışına çıkmadan silâhı toplamak, asayişi sağlamaktır. Bunun yönetimini bilmek yahut bulmak ise bizlerin meselesi değildir. Memleketi idare etmek durumundakilerin görevidir</p>
				<p class="normal">Öne sürülen bir görüş de, Güneydoğu’da bölücülük güden eğilimlerin kuvvetli olmasından ötürü halkı ne pahasına olursa olsun silâhtan arıtmak gereğinin doğduğu, komando harekâtının bu amaçla başlatıldığıdır. Devlet istihbaratının ne yönde olduğu bilinmez ama, bu düşünce de hatâlı gözükmektedir. Komando harekâtı, bir kere, ortadan kaldırmak istediği eğilimleri yaratmak gibi bir tersliğin içindedir. Sonra, bu ihtimali düşünmek bile istemeyiz ama, geçmiştekileri andıran bir isyan çıkarsa, ona silâh verecek yabancıları bulmak herhalde pek güç olmayacaktır.</p>
				<p class="normal2">Ortadoğu ve Türkiye </p>
				<p class="normal">Komando harekâtıyla ilgili bir başka görüş ise, harekâtın Türkiye’nin ve Ortadoğu’nun hayli kritik bir döneminde uygulanmasına dikkati çekmektedir. Bu rastlantıdan ötürü, üzerinde biraz daha hassaslıkla durmayı gerekli kılmaktadır.</p>
				<p class="normal">Gerçekten de, bugün Ortadoğu çok çeşitli kuvvetlerin çatıştığı bir alandır. Açık ve örtülü mücadelelere sahnedir. Bu büyük kargaşalıkta, eskiye oranla daha az bağımlı gözüken Türk dış politikasını bir adım geriye götürmek dahi, mücadeleyi etkileyen bir unsur olabilmektedir. Böylesine karışık bir ortamda, Türkiye’nin yeni sorunlarla karşılaşması, yabancıların eline önemli bir baskı aracını da verebilecektir. Komando harekâtının gelişmeleri, bu açıdan da değerlendirilmelidir.</p>
				<p class="normal">Güneydoğu’da yaratılacak bir huzursuzluk, Türkiye’nin iç sorunlarında da sonucu belirleyen bir etken olabilecek niteliktedir. “Rejim bunalımı” sözünün dillerden düşürülmediği, kimin kimden ve neden yana olduğunun anlaşılamadığı, “Yahya Han” formülünden, Milli Güvenlik Kurulu’nun yetkilerini genişletmekten söz edildiği, en sıkı muhalefeti bizzat bir kısım AP milletvekilleri yaparken kimin hangi kuvvetler adına hareket ettiğinin belli olmadığı şu günlerde, Güneydoğu’da çıkan bir karışıklık son derece etkili şekilde kullanılarak bâzı amaçlara rahatlıkla gerekçe gösterilebilecektir.</p>
				<p class="normal2">Ne Yapılabilir? </p>
				<p class="normal">Günümüz Türkiye’sinin tarihsel bir miras olarak dünden devraldığı Güneydoğu meselesi, çözümünü öncelikle bekleyen bir problem olarak önümüzdedir. Bugünün Türkiye’si, eğer dünün karşılaştığı çetin sorunlarla karşılaşmak istemiyorsa, geçmişteki hatâları tekrarlamamak zorundadır. Güneydoğu meselesinin çözümü ve ayrıcalıkların nasıl giderileceği konusu, uzmanların ve devlet yönetmek sorumluluğu taşıyanların bilme görevinde oldukları bir konudur. Bunun devlet yatırımlarında öncelik vermekten, sosyal tedbirler almaya kadar uzanan çeşitli yolları vardır ki, bunları araştırmak bizim röportajımızın dışında kalır.</p>
				<p class="normal">Ancak bizim söyleyeceğimiz, bu şekliyle komando harekâtının mutlaka, ama mutlaka durdurulması gerektiğidir. Kaş yapayım derken göz çıkarmak istemiyorsak, köylünün ileriye dönük sosyal mücadelesini ırkçı bir muhtevaya saptırmak istemiyorsak ve Türkiye’nin başına binlerce insanın öleceği yeni “Siirt olayları” açmak istemiyorsak, bu işkence harekâtına mutlaka son verilmelidir.</p>
				<p class="normal">Güneydoğu Anadolu, çiçeklerle ve güllerle yaklaşılması gereken talihsiz ve yoksul bir bölgedir. Dipçikle ve küfürlerle girilen bir düşman toprağı değil.</p>
				</body>
</html>