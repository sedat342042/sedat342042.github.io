<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>turkiye</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_7">V<br class="calibre3"/> GENÇLİK HAREKETLERİ</h2>
				<h3 class="normal1" id="calibre_toc_41">Gençlik Hareketleri</h3>
				<p class="normal">İki yıldan beri hızla devam eden ve son günlerde tekrar yoğunlaşan öğrenci hareketlerini, her şeyden önce, Türkiye’nin aydın kesimindeki büyük bir değişimin çerçevesinde değerlendirmek gerekir: Son on yıl, küçük bir azınlığın tekelindeki “bilmek imtiyazının” imtiyaz olmaktan çıktığı, gittikçe genişleyen bir topluluğa mal olduğu dönemdir. Türkiye, birdenbire, hemen her hafta birkaç bilimsel eserin yayınladığı, bütün temel kitapların çevrildiği, gazetelerin çarşaf çarşaf makale ve incelemeye yer verdiği bir ülke olmuştur. Bu gelişmenin vardığı yer, her ne kadar başka toplumlara kıyasla yetersizse de, on yıl hattâ beş yıl öncesine oranla görülmemiş bir ilerlemeyi işaret etmektedir.</p>
				<p class="normal">Bilginin tekelden çıkması ve ona ulaşabilenlerin çoğalması, düşünce hayatında köklü bir değişim yaratmıştır: Eskiden, bilgi tekeline sahip olanların söylediklerini ve yaptıklarını kayıtsız şartsız kabul eden, kendileri ile ilgili kararların alınmasına boyun eğen insanlar, şimdi, karar almak durumundakilerin sadece kararlarını değil, bilgilerini dahi tartışmaya başlamışlardır.</p>
				<p class="normal">Bu gelişme sonucunda, öğrenmek aşamasındakiler öğretmek göre-vinde olanları zorlamaya başlamışlar, hattâ, yer yer, onları aşmışlardır. Öğrenenlerin yaşlarının da verdiği dinamizmle ve heyecanla çok sayıda eser okumaları, kendi aralarında çalışarak görüşlerini olgunlaştırmaları, bir noktadan sonra, vardıkları yerin rahatlığı içindeki öğretenlerle tartışacak düzeye onları getirmiştir. Nitekim öğretenle öğrenen arasındaki ilişkilerin geçirdiği bu köklü değişim sonucunda, öğrenmek durumunda olan topluluklarla öğretmek durumundakilerin arasındaki klasik işbölümü sarsılmıştır: Okuyucu gazeteciyi aşmış, onu kendine çekidüzen vermeye zorlamıştır; oğul babasının sözlerini Tanrı buyruğu gibi kabul etmemeye başlamış, “neden” diye sormuştur; küçük rütbeli, büyük rütbelinin strateji öğretisini, dünya tarihinden örnekler getirip tartışmaya başlamış; öğrenci kendisine öğretilenin tam karşıtındaki görüşleri kavrayabilmiş, dinleyici konferansçıdan baskın çıkmıştır.</p>
				<p class="normal">Türkiye’deki öğrenci hareketlerinin özü, ancak bu gelişmenin çerçevesinde anlaşılabilir.</p>
				<p class="normal2">Öğrenci Ne İstiyor? </p>
				<p class="normal">Bu noktadan hareket eden öğrencilerin talepleri iki alanda somutlaşıyor: Önce, kendi eğitim kuruluşlarının ve eğitim sisteminin öğrenci kulesindeki gelişmeye ayak uydurabilmesini istiyor, bunun için kendilerinin de yönetime katılmasını şart görüyorlar. Sonra, genel olarak toplumun ve Türkiye’nin sorunlarına çözüm arıyor, kendi bilgilerinin ışığında bu çözümlerin getirilmesini istiyor ve onun için mücadele ediyorlar. Ancak her iki amaca varmak zorlu engellerle çatışmayı gerektiriyor; hattâ öğrencilerin amacından çok değişik emelleri bulunan güçlere, dolaylı şekilde, öğrencilerin bilmeden yardımcı olmasına bazen yol açıyor; öğrenciler, kendilerini öldürten çevrelerin, uzun vadeli çıkar hesaplarında kullanılıyor.</p>
				<p class="normal">Üniversite için sorunların çözümlenmesini hedef alan boykot hareketlerinin planlanması, uygulanması ve üniversite içinde destek sağlanması nispeten kolay olurken, Türkiye’nin meselelerine dönük hareketler kanlı çalışmalara bile yol açıyor.</p>
				<p class="normal2">“Anti-emperyalizm” </p>
				<p class="normal">Gençlik hareketlerinin, boykotların çoğunda, hattâ çatışmaların, cinayetlerin temelinde öğrencilerin “tam bağımsız Türkiye” özlemi var. Gençlere göre, polis ve iktidarla çatışmalarının başlıca nedeni, öğrenci liderlerinden Ersin Kaya’nın deyişiyle “anti-emperyalist mücadeleyi iktidarın ve polisin üniversite duvarları arasında tecrit etmek istemesi, halka yayılmadan bastırmaya uğraşması.”</p>
				<p class="normal">Bir başka öğrenci lideriyle yaptığımız görüşmede, Robert Kolej Öğrenci Birliği Başkanı olan Ali Çınar, “mücadelenin ancak halkla ilişki kurularak yürütüldüğü takdirde başarıya ulaşacağını” söyleyerek, “polisin bu ilişkiyi engellemek için, bilhassa uğraştığını, meseleleri gazetelerde genellikle çıkan şekliyle öğrenen kamuoyunun ise gençlere düşman olduğunu” öne sürüyor.</p>
				<p class="normal">Gerçekten de, öğrenci hareketlerinin temel nedenlerinden olan bu anti-emperyalist mücadele, gençlerin ısrarla belirttikleri üzere, halk-gençlik çelişkisini de yaratmakta ve gençler bu zıtlaşmanın nedenlerini araştırmaktadır. Öğrencilerin anlattıklarına ve bâzı asistanlarla doçentlerin belirttiğine göre, “ancak halkla ilişki kurularak başarıya ulaşabilecek hareketler,” çeşitli sebeplerden ötürü bu ilişkiyi kuramamıştır:</p>
				<p class="normal">1) Türkiye için belki de bütün sorunların çözümünde kilit noktası olan anti-emperyalist mücadelenin gerekliliği, halk kitleleri açısından, somut örneklerle ve günlük yaşantıda fark edilmemektedir. Meselenin halka mal edilmesi yolundaki çabalar bundan ötürü zorlaşmaktadır.</p>
				<p class="normal">2) Türkiye’nin sorunlarını ilgilendiren öğrenci hareketleri, halkla bütünleşmenin yöntemlerini henüz bulmamıştır. Ali Çınar, bu durumu şöyle dile getiriyor: “Öğrencilerin yapısıyla kitlelerin yapısı arasında çelişme vardır. Bundan ötürü, halk-öğrenci işbirliği öğrencinin halk gibi olmasıyla gerçekleşmez. Zira halk, öğrencinin kendisinden değişik olduğunu bilmektedir. Aynileşme çabalarına kuşkuyla bakmaktadır. Örneğin, köye giden arkadaşlarımıza köylüler, ‘Bıyığını buraya gelirken mi bıraktın?’ diye imalı bir şekilde sormaktadır. Köylü, öğrenciyi kendisiyle aynileşmiş değil, ilgilenmiş görmek istiyor. Bir de, halka inmek deyimi ve tutumu yanlıştır; halkla işbirliği ancak belirli yörelerde ve belirli durumlarda sürekli bir beraberlik kurarak sağlanabilir.”</p>
				<p class="normal">Gerçekten de, bu beraberlik ortak hareketlerde yaratılmaktadır. Bunun ilginç bir örneğini, Maçka Mühendislik ve Mimarlık Fakültesi Öğrenci Birliği Başkanı Ersin Kaya, şöyle anlatıyor: “Halkın günlük çıkarıyla ilgili bir mücadelede yardımcı olduğumuzda, aramızda sağlam ilişkiler hemen kurulabiliyor. Biz, gecekondusu polis tarafından yıkılmak istenenlere yardıma gittiğimizde, polisle çatışıp dayak yediğimizde bu ilişkilerin nasıl kurulabildiğini gördük. Ancak gecekondulular bu işi pek sevdi: Polis yeniden geldiğinde, Fakülte’ye telefon edip bizi çağırdılar, bizi adetâ hazır kuvvet gibi polise karşı kullanmaya başladılar...”</p>
				<p class="normal2">Amaçlar ve “Araçlar” </p>
				<p class="normal">Türkiye’nin sorunlarıyla ilgili öğrenci hareketlerinin halkla ilişkisi konusunda belki en önemli noktayı, kullanılan yöntemlerin halkın gözünde genellikle tasvip edilmemesi meydana getiriyor.</p>
				<p class="normal">Halk çoklukla, kendisi yüksek öğrenim yapmamış, çocuğunu üniversiteye gönderecek maddi güce sahip olmamış bir kitledir. Halkın özlemini ve ezikliğini duyduğu bu hedefe ulaşmış olanların, yani üniversitelilerin, onun hayâlini dahi kuramadığı imkânlara sırt çevirmesini, boykot etmesini, halk, şımarıklık ve nankörlük şeklinde nitelemektedir.</p>
				<p class="normal">Yöntemler konusundaki bir başka tenkit, Türkiye’yi ileriye götürme kavgasının üniversiteyi boykot ederek yapılmayacağı şeklindedir. Öğrencileri destekleyen üniversite çevreleri, üniversitenin sorunlarından ötürü boykot yapılmasını kabul etmekte, siyasi amaçlı boykota genellikle karşı gözükmektedir.</p>
				<p class="normal">Son boykotlarla ilgili olarak İstanbul Üniversitesi’nin bâzı çevrelerinde belirtilen tereddüt ise, meseleleri çok değişik ve belki de çok önemli bir açıdan ele alıyor. Boykot hazırlıklarına karşı “çekimser” olan, geçmişte ise öğrencinin, hattâ önünde yer alan kimi öğretim üyesi, aşırı sağ örgütlerinin bir tuzağına düşmekten, “âlet olmaktan” söz ediyor: Bu çevrelere göre, gençler, kendi amaçlarının tam karşısında olan sağcı güçlere bilmeden hizmet etmektedir. Sağcı bir askeri darbenin hayâli içinde olan bu tutucu güçler, üniversitede kanlı karışıklıklar çıkartıp kendi amaçlarına hizmet edecek faşist bir yönetimin ortamını hazırlamak peşindedir. Bu amaçla solcu kuruluşlar sürekli şekilde tahrik edilmekte, onların girişeceği harekete karşı da saldırı planları düzenlenmektedir.</p>
				<p class="normal">Öğretim üyeleri arasında beliren bu görüş, Kanlı Pazar’ı ve Yıldız cinayetlerini yaratan güçlerin yeni hazırlıklar içinde olduğunu öne sürüyor. “Solun iyi niyetle başlatacağı öğrenci hareketlerini aşırı sağın adetâ teşvik ettiğini, sonra sola saldırarak kanlı ve tehlikeli bir ortam yaratacağını” belirtenler, yeni boykotlardan bu nedenle yana olmadıklarını söylüyorlar.</p>
				<p class="normal2">Bu İşin Sonu Ne Olur? </p>
				<p class="normal">İstanbul Üniversitesi, sessiz bir bekleyişin, hattâ sinirli bir havanın içinde. Öğrenciler, arzuladıkları eğitimi görmeden ve özledikleri gençliği yaşamadan büyümenin huzursuzluğuna, telaşına düşmüş durumdalar.</p>
				<p class="normal">Genç öğretim üyeleri ise, ders vermenin artık bir zevk olmaktan çıktığını, eğitim programlarının altüst edildiğini –sonuç olarak– hiçbir şey öğretemediklerini söylüyorlar.</p>
				<p class="normal">Bir başka grup öğretim üyesi ise, (halen geçerlikte olan 115 sayılı kanuna göre ancak haftada 10 saat dışarıda çalışma hakkına sahipken) üniversiteyi günde bir-iki saat uğranılan bir ek-görev gibi kullanmaktadır. Ya da, bilimsel niteliğini sınava çektikleri genç bilimadamlarına, “yeterlilik belgelerini,” kendilerine rakip olmayıp üniversiteye katılmayacaklarıyla ilgili söz aldıktan sonra vermektedirler.</p>
				<p class="normal">Öte yandan, gençlerin tepkileri çok değişik ve karanlık amaçlara âlet edilerek Türkiye’yi Yunanistan’a döndürmenin hayâlleri kurulmaktadır.</p>
				<p class="normal">Ve sonuç olarak öğrenciler, temelde yüzde yüz haklı olan taleplerini karşılamaktan aciz bir sosyal yapının geçmişteki ve günümüzdeki kefaretini, yaşamadıkları gençlikleriyle ödemektedirler.</p>
				<p class="sagnormal">Milliyet, 15 Mart 1970</p>
				<h3 class="normal1" id="calibre_toc_42">Çatışma, Kime Yarıyor?</h3>
				<p class="normal">“Sağ-Sol çatışması” diye belki de yanlış olarak isimlendirilen bunalımın koyulaştığı, kimi gençlerin işkence uzmanına dönüşecek kadar insanlıklarına yabancılaştıkları şu günlerde, Türk gençliğinin büyük bir tuzağa düşürülmüş olduğu her olayda daha iyi anlaşılmaktadır.</p>
				<p class="normal">Dünyanın her yanında, gençlik hareketleri kurulu düzenin polisiyle ve resmi görevlileriyle çatışmıştır. </p>
				<p class="normal">Fakat hemen hiçbir ülkede, birbirleriyle çatışma tuzağına gençler, bizdeki ölçüde düşmemiştir. Oysa Türkiye’de hareket kısa sürede saptırılmış, amacını kaybetmiş, karşı çıktığı bâzı çevrelerin oyununda figüran durumuna gelmiştir.</p>
				<p class="normal">Olayların bu açıdan da değerlendirilmesi, meseleye bâzı açıklıklar getirebilir.</p>
				<p class="normal2">Gençlik Hareketinin Gelişmesi </p>
				<p class="normal">Sonraları gittikçe karmakarışık ve girift bir görünüm kazanan gençlik hareketlerinin başlangıcında, taraflar ve amaçlar meydandadır: Vedat Demircioğlu, bundan iki yıl kadar önce öldürülürken, soyut bir emperyalizm kavramının Türkiye gerçekleri ile olan bağlantısını kurmak uğruna can vermektedir. Öldürenler ise, aynı kavramın ilelebet soyut kalmasını isteyenlerdir ya da onların adamlarıdır.</p>
				<p class="normal">Kanlı Pazar aynı çatışmanın bir tekrarıdır: Amerikan donanmasını protesto eden gençlere, (fotoğraflarda görüldüğü üzere) Amerikan donanmasına secde edecek kadar kıblesi şaşırtılmış bir kalabalık saldırtılmaktadır.</p>
				<p class="normal">Bu dönemdeki çatışmalar incelendiğinde, ortaya bâzı özellikler çıkmaktadır: Önce, çatışmalar gençlik grupları arasında değil, daha çok gençlerle zabıta kuvvetleri arasındadır; ya da gençlerle birtakım “mücadele cemiyetlerinin” üyeleri arasındadır. Sonra, her iki taraf da kendi görüşü çerçevesinde tutarlı davranmaktadır: Gençler, kitlelerin miyopluğunu bir nebze gidermek için mücadele etmektedir. Bir kısım sağ ise, Türkiye’deki gelişmelerden ürkmekte, öğrencilerin yanı sıra halkın da kendi demokratik haklarını daha etkili biçimde savunmasından korkmaktadır. Bu çevreler için amaç, Türkiye’yi girmiş olduğu dinamik ortamdan çevirmek, çeşitli hareketlerin öncülerini kırdırmak, gerektiğinde bütün bir dinamizme son verecek “otoriter yönetimin” ortamını hazırlamaktır.</p>
				<p class="normal">Son bir yıla kadar aynı özellikleri taşıyan gençlik hareketi ve çatışmalar, zamanla belirli değişimlere uğramıştır. Hareket, bir yandan kendi dışındaki öğrencilerle ilişki kuramazken, bir yandan da hesapsız davranışlarla kendi gücünü yıpratmış, giderek kendi çıkış noktasına ters düşen bir “devrim anlayışına” kadar varmış, kendi içinde sayısız parçalara bölünmüştür. Gençlik hareketinin bu gelişimi ise, karşı çevrelerin isteğine denk düşmektedir. Gençlerin ilişki kuramadığı öteki öğrenciler daha kolaylıkla elde edilecek; bundan böyle, mücadele cemiyetleri değil, bizzat gençliğin kendisi kullanılarak öğrenciler birbirine kırdırılacaktır.</p>
				<p class="normal">Bir kısım sağın davranışları kendi çıkarı açısından tutarlılığını korurken, “ilerici” denen gençlerin içine düştükleri çelişmeler onları mücadele ettikleri çevrelerin oyununa da âlet edecektir.</p>
				<p class="normal2">“Müsamahasız, Otoriter Yönetim” </p>
				<p class="normal">Zaman zaman yanlış bir yorumla “Türk halkının” ya da “sokaktaki adamın” özlemi şeklinde sunulan “otoriter yönetim,” aslında, ekonomik anlamda tutucu çevrelerin özlemidir; sosyal ve ekonomik gelişmeden zarar gören zümrelerin bu gelişmeyi durdurmak için gerekli gördükleri yönetim şeklidir. Nitekim öğrencileri kurşunlatan çevrelerin bütün davranışlarında ve sözlerinde aynı özlem ve aynı uzun vadeli hedef kendini açığa vurmakta, “otorite rejimi” uyarınca toplumu şekillendirmenin provaları komando kamplarında yapılmaktadır.</p>
				<p class="normal">Bir kısım sağın çıkarına uygun olan bu tutum, son zamanlarda garip bir şekilde bâzı “devrimci” hareketler tarafından da benimsenir olmuştur. Öğrencilerin bir bölümü izahı güç bir biçimde, karşı tarafın amacına âlet olmaya, değişik sözler söylerken aslında onunla aynı özlemi, “otoriter yönetim özlemini” paylaşmaya koyulmuştur. Ne var ki, faşist sağın geleneksel çıkarına denk düşen bu tutum olayların ve durumun gerçekçi bir yorumuna dayanırken, kimi “ilerici” öğrencilerin aynı sonucu getirmek yolunda bilinçsizce uğraşması, hayâlci ve idealist yorumlara dayanmaktadır. Yaratılacak tepkiyle sonuç düşünülmeden ve atılacak adımlar hesaplanmadan şiddet yoluna girilmekte, genç insanlar ölüme gönderilmektedir. Ve bütün bunlar, aslında karşı tarafın hedefi olan bir noktaya, “otoriter yönetime” ulaşmak uğruna yapılmaktadır.</p>
				<p class="normal2">Kim Kiminle Çatışıyor? </p>
				<p class="normal">Kavgaya girişen öğrenci cephelerinin incelenmesi de, kavganın tutarsızlığını ortaya koymaktadır. Sağcı tabir edilen öğrenciler, kendileriyle ilgisiz ekonomik çıkarlara âlet olmak durumundadır: “Devrimcilerin” her şeyi suni bir ileri-geri meselesine dayandıran yanlış şartlanması ve mücadeleyi hep üstyapı çelişmelerine bağlamak alışkanlığı bu gençlerin faşist çevrelerce daha kolay aldatılmasına sebep olmaktadır. Hattâ denebilir ki, ileri-geri ayrımının metafizik inançlarla ilgili olmadığını ve ekonomik bir ayrım olduğunu bâzı “devrimcilerin” hâlâ anlayamaması, gençlerin arasında temelsiz çelişkiler yaratmakta ve kimi gençler, faşizmin âleti olmaya adetâ zorlanmaktadır.</p>
				<p class="normal">Öğrencilerin kendi aralarında giriştikleri kavganın tutarsızlığı, çatışan grupların benzer ekonomik temele sahip olmalarından da anlaşılmaktadır. Ortak özelliklere sahip büyük öğrenci kitlesi, bir bölümün kolayca aldatılması, öteki bölümün ise bu aldatılmayı giderecek değil, temellendirecek davranışlara girmesi yüzünden parçalanmakta, sonuç, cinayetler ve işkence olmaktadır.</p>
				<p class="normal">Çatışmadan en fazla yararı olanlar ise, hem kendi etkilerindeki gençleri gerektiğinde kendi çıkarlarına uygun bir “otoriter iktidar”ın gelmesi için kullanabilen, hem de karşı taraf gençliğini aynı amaca âlet edebilen çevrelerdir.</p>
				<p class="normal">Çatışmada zararı olan ise, bizzat gençliğin kendisidir. </p>
				<p class="normal">Türkiye’de gençliğin bu tuzaktan kurtulması, herhalde, hem halk hem de gençlik açısından tek çıkar yoldur. Sağcı tabir edilen öğrenciler, gerçek sağın ekonomik anlam taşıdığını, kendilerinin, metafizik aldatmacalarla bir kısım ekonomik çıkarlara âlet edildiklerini görmek zorundadırlar. “Devrimci” gençlik ise; saldırdığı öteki gençlerle arasında ekonomik çıkar çelişmesi olmadığını, soyut ileri-geri sloganlarıyla kendi düşüncesine ters düştüğünü fark etmeli; gerçek bir ilericiliğin aynı sosyoekonomik kökenden insanlara karşı değil, o insanlarla beraber mücadele etmek olduğunu görmelidir. Bu diyaloğun kurulması, hele “Devrimci” gençler için, güç ve zahmetli yoldur. Fakat tek yoldur.</p>
				<p class="sagnormal">Milliyet, 16 Nisan 1970</p>
				</body>
</html>