<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-1.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x4-1.html" xml:lang="tr-TR">
    <div class="Basic-Text-Frame">
      <p class="x1" id="toc_marker-1"><span xml:lang="en-US-POSIX">I. Başarıya Doğru</span></p>

      <p class="saga-day-yazilar"><span xml:lang="en-US-POSIX">‘‘Dünyanın gördüğü her büyük başarı, önce bir hayaldi. En büyük bir çınar bir tohumda, en büyük kuş bir yumurtada gizliydi.’’</span></p>

      <p class="saga-day-yazilar"><span xml:lang="en-US-POSIX">JAMES ALLEN</span></p>

      <p class="x2" id="toc_marker-1-1"><span xml:lang="en-US-POSIX">Alkışlayan mı, Alkışlanan mı Olacağız?</span></p>

      <p class="govde-metin"><span xml:lang="en-US-POSIX">Başarılı olmak ve ders çalışmak için yarını ya da bir başka günü beklemeyin. Pazartesiyi, on beş tatilin ikinci yarım döneminin başlamasını beklemeyin. Hemen eyleme geçin. Bakın, biz hep zorlukları aşabilmek, içimizdeki korkuları yenebilmek için, cesaretin gelmesini bekleriz. “Şu işin üstesinden geleceğim. Benim içimde bir matematik korkusu var. Matematik korkusunu yenmek istiyorum ama bu korkuyu yenebilmem için matematikle baş edecek bir cesaretimin olması lazım. Benim şu korkum var ama korkumu aşabilmem için tek bir yol var; o da bu korkuyu yenecek cesareti içimde bulabilmem. Cesaretimi içimde bulundurduğum müddetçe korkumun üzerine gidebilir ve hedeflerime ulaşma noktasında ona engel sıfatından kaldırabilirim.”</span></p>

      <p class="govde-metin"><span xml:lang="en-US-POSIX">‘Ben inanıyorum ki içimde şu işin üstesinden gelecek şu hayale ve hedefe ulaşmamı sağlayacak muhteşem bir potansiyel var. O potansiyelin içimde bir yerlerde olduğunu biliyorum ve bu potansiyeli kullanabilmem, açığa çıkarmam ve o hedef olarak belirlediğim yere gelebilmem için bir cesarete ihtiyacım var. O cesareti bir bulabilsem, hayatta yapamayacağım hiçbir şey yok.’ düşüncesi bilin ki yanlış bir düşüncedir.</span></p>

      <p class="govde-metin"><span xml:lang="en-US-POSIX">Sizin zor ve imkânsız gördüğünüz, büyük engel olarak karşınızda duran engelleri aşabilmenin yolu içinize büyük bir cesaretin gelmesi değil, sizin onları başarabilmek için bir an önce eyleme geçmenizdir. Önce eylem gelir. Eyleme geçin ve o eylem sonucu ne olursa olsun, en kötü sonuç bile olsa; eyleme geçmek size cesaret getirecektir.</span></p>

      <p class="govde-metin"><span xml:lang="en-US-POSIX">Benim bir ara çocukluk yıllarımda gece, karanlık korkum vardı. Gece dışarı çıkmak, karanlıkta yürümekten korkardım. Ve hep cesaretlenmeyi beklerdim. Bana gökyüzünden birileri bir cesaret verse, gece rüyama aksakallı dede gelse, “Evladım Sıtkı bundan sonra sen artık cesaretlisin ve gece karanlıkta yürüyebilirsin hiç korkmana gerek yok” dese de karanlıkta cesur olsam. Ama çok bekledim. Baktım ki bu cesaret gelmeyecek. Bir gece karanlıkta yürümek mecburiyetinde kaldım. Dedim ki; “Ben bu gece yürüyeceğim. Ne olursa olsun. En kötü ne olabilir? Başıma en kötü ne gelecekse gelsin. Ben bu gece bu yolu bu karanlıkta yürüyeceğim.” dedim.</span></p>

      <p class="govde-metin"><span xml:lang="en-US-POSIX">Yürümeye başladığımda baktım ki içimdeki korkular yavaş yavaş gitmeye başlıyor. Her attığım adım, o karanlıklar içerisinde atılan her adımın bana daha bir cesaret ve özgüven getirdiğini gördüm. O karanlığın içinden geçip varmam gereken yere vardığımda, aslında karanlıkta yürümenin hiç de korkunç olmadığını, benim gözümde büyüttüğüm bir korku olduğunu gördüm. Eyleme geçtim ve cesaret gelmeye başladı. Ne ile ilgili cesaret? Artık ben bundan sonra karanlıkta yürüyebilirim. İstediğim hedefe ulaşabilirim. Benim o hedeflere varabilmem için cesarete değil, eyleme ihtiyacım var.</span></p>

      <p class="govde-metin"><span xml:lang="en-US-POSIX">Dünyada başarıyı yakalayan insanlar; cesur, başarısızlıklara rağmen eyleme geçmekten asla korkmayan; eylemci insanlardır. Ama doğru eylemleri yapan, hedeflerine ulaşmalarını sağlayacak eylemlerde bulunan kişilerdir.</span></p>

      <p class="govde-metin"><span xml:lang="en-US-POSIX">Onun için siz de hemen şimdiden duyarlı gençlik olmak için eyleme geçin. Duyarlı gençlik olmanın ilk şartı; eyleme geçmektir. Karar almak, o kararı hemen uygulamaktır. Yoksa her gün milyonlarca insan binlerce karar alıyor. Her gün hepimiz geleceğimizle, okul hayatımızla, aile hayatımızla, kitap okumayla ve iş hayatımızla ilgili birçok kararlar alıyoruz. Eyleme geçmeyen hiçbir karar hiçbir anlam ifade etmiyor.</span></p>

      <p class="govde-metin"><span xml:lang="en-US-POSIX">Ya gazete okuyarak pasif konumda ya da gazetelere hayırlı haberler olarak aktif konumda olacağız. Güzel işlerin peşinde koşacağız. Ya birilerini alkışlayacağız ya da hep alkışlayan olacağız. Alkışlamaktan hiçbir zaman gocunmayacağız ya da güzel işleri başarabilmek için adımlar atarak alkışlanan olacağız.</span></p>

      <p class="x2" id="toc_marker-1-2"><span xml:lang="en-US-POSIX">İyi Bir Başlangıç, Yarı Yarıya Başarı Demektir…</span></p>

      <p class="SoZ-ADI"><span class="char-style-override-3" xml:lang="en-US-POSIX">Andre Gıde</span></p>

      <p class="govde-metin"><span xml:lang="en-US-POSIX">Kaybedeceğinizi düşünüyorsanız çoktan bilin ki zaten kaybetmişsinizdir. Başarı, ancak onu istediğiniz takdirde gelecektir. Hayatın içine girmeye başladığınız zaman, hayatla mücadele etmeye başladığınız zaman, kendi küçük hayatınızdan, dünyanızdan dışarıya çıkıp olaylara baktığınız zaman göreceksiniz ki, başarı ancak istendiği takdirde geliyor.</span></p>

      <p class="govde-metin"><span xml:lang="en-US-POSIX">Her şey insanın kafasında bitiyor. Başarı, başarısızlık, mutluluk, mutsuzluk, galip gelme ve mağlup gelme… Bireysel sporla ilgilenen arkadaşlarım daha yakından bilirler. Maça çıkmadan önce maçı ya kazanırsınız, ya kaybedersiniz. Maç soyunma odasında kazanılır veya kaybedilir. Sınav; sınav tarihi, sınav salonu ya da sınav gününde değil daha öncesinden ya kazanılır ya kaybedilir. Eğer kazanamayacağınızı düşünürseniz, kazanamazsınız. Futbol takımında oynuyorsanız, okullar arası futbol maçı diyelim. Daha maça çıkmadan, soyunma odasında; “Falanca okulda falanca futbolcu var. Mümkün değil ağabey onlar çok güçlü. Müthiş kadroları var. Bizim onları yenmemiz mümkün değil. Fark yemesek iyi.” gibi bir düşünceniz varsa bilin ki siz kafada zaten yenilmişsinizdir çıkmanıza gerek yok. Kesin mağlup olacaksınız.</span></p>

      <p class="govde-metin"><span xml:lang="en-US-POSIX">Onun için her şey önce beyinde kazanılıyor. Galibiyet de, başarı da, mutluluk da, hedeflere ulaşma da... Unutmayın bütün büyük başarılar da bir zamanlar hayaldi. Önce kafada başarılmıştı. Önce kafatasının içinde onu hayal etmişti. Başardığını, her anını, her saniyesini, başarıya gidecek olan her adımı tek tek görebilmişti. Görenler zaten başarıyı yakalıyor. Onu göremeyenlerin başarılı olma şansları yok. Görebiliyor musunuz? Kafanızda tasarlayabiliyor musunuz? O kazanmayı hayal ettiğiniz okulları, sizi o okula götürecek, o okulun bahçesinden içeriye alacak, o okula kayıt yapmanızı sağlayacak adımları, her adımı görebiliyor, hayal edebiliyorsanız, gecenin saat on ikisinde yatağa yatarak uyumaya çalıştığınız zaman daha uyuyamazken, hayallerinizin onunla hemhâl olduğunu görebiliyor musunuz? Sizi gece yatağa sokmuyor, uykuyu gözünüze sokmuyor, sabah daha güneş doğmadan sizi yataktan fırlatıyor mu hayalleriniz, idealleriniz?</span></p>

      <p class="govde-metin"><span xml:lang="en-US-POSIX">Bilin ki o zaman o hayaller ve idealler gerçektir. Kafanızda o hayali gerçekleştirdiğinize inanmışsınızdır ve o hayalin sadece önümüzdeki günlerde, yıllarda gerçek olduğunu göreceksiniz. Gerçekleşmiş hâlini göreceksiniz. Ve o gerçekleştiği gün şunu söyleyeceksiniz. Ben bu filmi daha önce izlemiştim. Sanki ben bunu yaşadım. Evet, yaşadınız. Çünkü siz onu milyonlarca defa beyninizde, kalbinizde, yüreğinizde geçirdiniz.</span></p>

      <p class="govde-metin"><span xml:lang="en-US-POSIX">Düşündüğünüz her şey gerçektir. Psikoterapiğin ilkesidir. Düşünülen her şey gerçek olur. İyi düşünürseniz de, kötü düşünürseniz de, kazanamayacağınızı düşünürseniz de gerçek olur. Bakın bu bizim inancımızda da var. Yüce Allah, bir kutsi hadisinde diyor ki; “Ben kulumun zannı üzereyim.” Kul neyi düşünüyor, neyi istiyor ve neyi arzuluyorsa o olacak. Neyi düşünür, neyi hayal eder, neyi beyninizden geçirirseniz bilin ki onların hepsi ama hepsi gerçek olacaktır. Onun için lütfen her şeyin beyinde başlayıp beyinde bittiğini göz ardı etmeyin.</span></p>

      <p class="govde-metin"><span xml:lang="en-US-POSIX">Mutlu bir aileye sahip olduğunuzu hayal edin. Güzel bir anne, güzel bir baba, güzel bir eş olduğunuzu tasavvur edin. Bir bakacaksınız ki o düşünce sizi öyle yapmaya doğru götürüyor. Başarılı bir öğrenci olarak kendinizi görün. Ders çalıştığınızı görün, okulda birinci olduğunuzu, okulda birincilik madalyasının size verildiğini hayal edin. Sınav sonuçları açıklandığında, hayalinizdeki okulun adının yazılı olduğunu görün, hissedin, yaşayın. Bakın bu hissettikleriniz, yaşadıklarınız bir gün aynen gerçek olacak. Ahdedildiğinizi düşünüyorsanız bilin ki ahdedildiniz. “Bana zaten gelen vurdu giden vurdu, acıların çocuğuyum, zavallıyım, perişanım.” diyorsanız, bilin ki siz zavallısınız ve perişansınız. Çünkü kendinizi böyle konumlandırıyorsunuz. Kendinize bunu layık görüyorsanız başkaları zaten size onu yaşatacaktır. Kendinize güzellikleri, başarıyı, mutluluğu, huzuru, hayalleri uygun görüyorsanız başkaları da bu tacı sizin kafanıza takacaklardır.</span></p>

      <p class="govde-metin"><span xml:lang="en-US-POSIX">Yükselmek mi istiyorsunuz, mevcut durumunuzdan memnun değil misiniz? Daha ileriye mi gitmek istiyorsunuz? O zaman yükselmek için yüksek düşünün. Kafanızdaki o zerre kadar küçük, basit düşüncelerle nasıl başarıyı yakalayabilirsiniz? Basit bir düşünceyle, küçük hayallerle, küçük ideallerle, nasıl başarıyı yakalamayı bekleyebilirsiniz ki? Onun için lütfen yüksek düşünün, yükseklere ulaşırsınız. Bir ödülü kazanmadan önce kendinizden emin olmalısınız. Bir nevi bir mücadeledir. Kazananlar her zaman en güçlü ya da en hızlı olanlar değil er ya da geç kazanan kişi kazanacağını önceden düşünebilen kişidir. Bakın hep aynı noktaya geliyoruz. Önceden kazandığını düşünmek. Başarı yakalayanlara bir bakıyorsunuz, Galatasaray UEFA kupasını aldığında bütün futbolcular ne diyordu. “Biz daha önceden bu maç oynanmadan, şampiyonluk maçı, final maçı oynanmadan defalarca rüyamızda bu kupayı kaldırmıştık.” Bakıyorsunuz bir iş adamı çok başarılı olmuş. Röportajda; “Ben defalarca rüyalarımda, hayallerimde bunu başardığımı görüyordum.” diyor. Bunu demeden bunu hayal etmeden maalesef olmuyor.</span></p>

      <p class="govde-metin"><span xml:lang="en-US-POSIX">İstediğiniz, hayal ettiğiniz ve arzuladığınız zaman bilin ki hiçbir şeyin sizden kurtulma şansı yoktur. Başarılar, hayaller ve idealler sizi, duyarlı gençleri bekliyor. Bunlara lütfen duyarlı kalalım. Duyarlı olduğunuz zaman göreceksiniz ki gerçekten yapamayacağınız, başaramayacağınız hiçbir şey yok.</span></p>

      <p class="govde-metin"><span xml:lang="en-US-POSIX">“Basit bir adamın elinden geleni yapmaya çalışması, zeki bir adamın tembelliğinden iyidir.”</span></p>

      <p class="govde-metin"><span xml:lang="en-US-POSIX">‘G. Gracian’</span></p>

      <p class="govde-metin"/>

      <p class="govde-metin"><span xml:lang="en-US-POSIX">nsur var ki; bir karıncaya bakarsınız, o karıncanın küçük cılız vücuduna rağmen hayatla nasıl mücadele ettiğini görürsünüz. Bir kelebeğin o muhteşem Yaratıcının yarattığı insan olarak bizim bile korktuğumuz bu hayatta doğayla, olaylarla, insanlarla, hayatla nasıl mücadele ettiğini, nasıl pes etmediğini görürsünüz. Bu size bir doping etkisi yapar. Dönersiniz hayatınıza sizde asla vazgeçmezsiniz devam edersiniz. Etrafınıza dikkatli baktığınız zaman gerçekten size doping etkisi olacak sizi başarıya doğru götürecek başarılı olmak için motive edecek çok unsur var. Diyorum ki, dışarıda motive beklemeyin. Motive sizin içinizde, yüreğinizde, kalbinizde. İçten motivasyon unsurlarını bulun yoksa birileri sizi motive ettiği zaman harika. Etmediği zaman Aman Allah’ım…</span></p>

      <p class="govde-metin"><span xml:lang="en-US-POSIX">Mesela liseye giriş sınavına girecek olan bir öğrenci kendisini sınava nasıl motive etmeli? Önce niçin sınava girmesi gerektiğini, niçin Fen Lisesi, Anadolu Lisesi kazanması gerektiğini kendisine sorması lazım. “Ben bu sınava neden giriyorum? Bu sınavı gerçekten kazanmak zorunda mıyım? Kazanmalı mıyım? Kazanmak için ne yapmam lazım? Bu sınavı kazandığım takdirde hayatımda neler değişecek?” Bunun gibi soruları kendisine sorması lazım. Eğer gerçekten sınavı kazanmanız gerekiyorsa ve sınavı kazanarak hayatınızda ciddi değişiklikler olacağına inanıyorsanız bilin ki çalışırsınız.</span></p>

      <p class="govde-metin"><span xml:lang="en-US-POSIX">Ben bazen gençlere diyorum ki; “Bir yıl içerisinde mükemmel derecede İngilizce konuşmayı öğrenirseniz falanca şirkette şu seviyede ve ayda on bin dolar ve yirmi bin dolar maaşla çalışacaksınız deseler ne yaparsınız?”</span></p>

      <p class="govde-metin"><span xml:lang="en-US-POSIX">“Hocam bir yıl değil, altı ayda bile İngilizceyi yer, yutar, içer bitiririz.” İlla böyle bir teklifin yapılması mı gerekiyor? Böyle bir şeyin olmayacağını nereden biliyorsunuz? Buyurun, sınavı kazandığınız zaman önümüzdeki sene harika bir lisede okuduğunuzu hayal edebiliyor musunuz? İyi bir lise ne demektir? İyi bir üniversite demektir.</span></p>

      <p class="govde-metin"><span xml:lang="en-US-POSIX">Gençlerimizin yaşadığı sıkıntılardan birisi de şöyle; hiç yenilgiyi düşünmemiş ve hiç yenilmemiş olmalarına rağmen tembelim deyip kenara çekiliyorlar. Bu gençlerimizin sadece biraz cesarete ihtiyaçları var. Yenilgiyi düşünmemek güzel. O önemli. Yenilgiyi siz kabul ettiğiniz zaman vardır. Eğer yenilgiyi kabul etmiyorsanız bilin ki yenilgi hayattır. Yenilmeyecek miyiz? Yenileceğiz. Bazen bana diyorlar; “Hocam sen hayatında hiç düşmüyor musun? Kafan gözün yarılmıyor mu? Hiç hayallerin suya düşmüyor mu?” Düşmez mi… “Hiç yenilmiyor musun?” Yenilmez miyim? Ben de yeniliyorum ama şunu söylüyorum. Yere düşeceğiz, çukurlara düşeceğiz, kafamız gözümüz yarılacak, mağlup olacağız, kaybedeceğiz ama önemli olan hani derler ya yiğit düştüğü yerden kalkar. Düştüğümüz yerden tekrar ayağa kalkmalı, tekrar o hayallerin, ideallerin peşinde koşarak, vazgeçmemeliyiz.</span></p>

      <p class="govde-metin"><span xml:lang="en-US-POSIX">Niçin düştüğümüzü bilmeli, o düşmemizden ders alabilmeli ve aldığımız dersleri hayatımıza geçirerek devam edebilmeliyiz. Yoksa yenilgi olacak, kötü sınavlarımız olacak, zayıf alacağız, bizi aşağıya alacaklar, hakaret edecekler, çelme takacaklar, barikatlar olacak, toslayacağız, kafamız gözümüz yarılacak, ağlayacağız, üzüleceğiz ama vazgeçmeyeceğiz. Bunların hepsini yaşayacağız. Bunların hepsini yaşayan biz, asla ama asla vazgeçmeyeceğiz.</span></p>

      <p class="govde-metin"/>

      <p class="govde-metin"/>

      <p class="x2" id="toc_marker-1-3"><span xml:lang="en-US-POSIX">Başarılı İnsanların Ortak Özellikleri</span></p>

      <p class="govde-metin"><span xml:lang="en-US-POSIX">Yeryüzünde bakıyorsunuz ki kimileri başarılı, kimileri başarısız… Hangi mesleği, hangi alanı alırsanız alın, her alanda; eğitim, spor, siyaset, sanat dünyası, iş dünyası ve okul dünyası… Neyi alırsanız alın; birileri başarılı, birileri başarısız… Öğretmenlere bakıyorsunuz; bazı öğretmenler çok başarılıyken, bazıları çok vasat olabiliyorlar. İş hayatında birileri çok başarılı, çok iyi paralar alıp, çok büyük şirketler kurarken, birileri kuramayabiliyor. Spor hayatında da bu böyle, yüzlerce futbolcu var ama en iyi futbolcu kim deseniz iki ya da üç isim duyabiliriz. O zaman bu insanları diğerlerinden ayıran nedir?</span></p>

      <p class="govde-metin"><span xml:lang="en-US-POSIX">Aynı okulda okumuş, aynı eğitim sisteminden geçmiş, aynı ülke toprakları üzerinde yaşamış olmalarına rağmen birileri daha başarılı olabilirken, birileri olmaları gereken yerde iken, diğer arkadaşları neden başarısızlar? Başarılı olmanın formülü var mı? Başarılı insanlar doğuştan mı başarılılar? Ya da bu başarılı insanların uyguladıkları taktikler mi var? Bu taktikleri uyguladıkları için mi başarıyı yakalıyorlar? Başarılı kişilerin ortak özelliklerini şöyle sıralayabiliriz:</span></p>

      <p class="govde-metin"><span xml:lang="en-US-POSIX">1. İlk bakışta hayal gibi görünen hedeflerine belli bir plan dâhilinde yürürler.</span></p>

      <p class="govde-metin"><span xml:lang="en-US-POSIX">Birileri başarılı ama arkadaş grubunun çoğunluğu başarısız. İşte o başarılı olan arkadaşlar, başarılı olmadan önce o başaracakları şeyin hayalini kurarken, oraya doğru adım adım ilerlerken başarısız olan arkadaşlar, o arkadaşlarının başarmak için yürüdükleri hedefi ve hayali sadece hayal olarak görürler. “Sen hayalperestsin! Bu imkânsız, bunu yapamazsın, mümkün değil. Bu işin üstesinden gelmen imkânsız” derler. Ama o işi sürdüren arkadaşlar, o işin mücadelesini verenler, o işi yapabileceklerini bilirler. Ve bir plan dâhilinde hedeflerine ulaşmak için yürümeye başlamışlardır. Çünkü tesadüfen ve kolay şekilde yaşama düşüncesinin aklı ve şuuru yerinde bir insan için utanç verici olduğunu bilirler. Tesadüfî bir şey var mı? Kolay şekilde hayatı sürdürme gibi bir düşünce olabilir mi? Bu ancak aklı ve şuuru olmayan insanların işidir. “Allah büyük. Karşıma tesadüfen bir şey çıkarsa başarılı olurum. Birileri benim elimden tutarsa başarılı olurum. Kolay kolay hiç zora gelmeden, sıkıntılar çekmeden başarıyı yakalarım” düşüncesine sahip olan insanlar aklı ve şuurunu kaybedenlerdir.</span></p>

      <p class="govde-metin"><span xml:lang="en-US-POSIX">Ne utanç verici bir şeydir bir insan için. Başarılı insanlar bilirler ki; plansız kişinin; nimet içinde nimetin, zorluk içinde zorluğun farkına varmayacağına inanırlar. Onun için birçok insan, etrafında birçok avantaj varken bunun farkında değildir. Bakıyorsunuz; çok zor şartlarda okuyanlar, köy okullarında okuyanlar ya da imkânı yerinde olmayan insanlar; “Bir özel okulda okusam, güzel bir çalışma odam olsa, bilgisayarım olsa, kendime ait bir odam olsa, şu imkânlarım olsa var ya o zaman sen beni gör” derken, bir bakıyorsunuz en iyi özel okullarda okuyan, en güzel odası olan, özel odası en güzel şekilde dayatılıp döşenen ve her istediği alınabilen öğrenci arkadaşlarımızın çoğunun başarısız olduklarını görüyorsunuz. Ama bir planınız varsa o plan üzerine hayatınızı sürdürürsünüz.</span></p>

      <p class="govde-metin"><span xml:lang="en-US-POSIX">2. Bir hedef sahibi olmayı ilkel ve medeni insan farkı şeklinde yorumlarlar.</span></p>

      <p class="govde-metin"><span xml:lang="en-US-POSIX">Medeni ve ilkel bir insanı ayırmanın özelliklerinden bir tanesi de hedeflerinin olmamasıdır. Yaratıcı bizi yaratıp dünyaya göndermiş. Ama yeryüzüne gönderdiği insanoğlunun bir hedefi yok. Var mı böyle bir şey? Allah’ın yarattığı akbabanın, tavuğun, karıncanın ya da arının bir hedefi olacak ama yarattıkları içerisindeki en mükemmel ve en büyük hedef üzerine yarattığı insanın bir hedefi olmayacak öyle mi? İnsan hedefsiz bir hayat yaşayacaksa, bu insan ilkel bir insan. O zaman Esfel-i Safilin… En aşağılık varlık…</span></p>

      <p class="govde-metin"><span xml:lang="en-US-POSIX">Yüce Allah, bu hayatta insana bir hedef koymuş. İnsanı tesadüfen yaratmamış ki. Öylesine dünyaya göndermemiş ki. Yarattığı bütün varlıkların küçüğünden büyüğüne kadar hepsinin bir hedefi var. Ama bakıyorsunuz insan hedefsiz, amaçsız, gayesiz…</span></p>

      <p class="govde-metin"><span xml:lang="en-US-POSIX">3. Daima ilerlemek ve yükselmek peşindedirler.</span></p>

      <p class="govde-metin"><span xml:lang="en-US-POSIX">Çünkü ilerleyemeyen geri kalır ve geri kalışın doğuracağı zarar, yükselmeye çalışırken tüketilen güçten çok daha maliyetlidir. Geriye kaldığınız zaman az emek harcamıyorsunuz ki. İlerlemek için harcadığınız emek onsa, ilerlemediğinizde geriye düştüğünüz zaman bu geriye düşmenin size getireceği zarar yüzdür. Fatura daha ağır…</span></p>

      <p class="govde-metin"><span xml:lang="en-US-POSIX">Bugün sınavlara hazırlanan genç arkadaşlarım, iyi not almak, başarılı olmak için harcamanız gereken bir zaman var ama siz bunu yapmıyor, tembellik yapıyorsunuz. Oysaki harcadığınız zamanı koysanız teraziye ders çalışmamanın, isteksiz olmanın sonradan size getireceği fatura yükü ondan on kat daha fazla. Ama bunu göremiyor, göremediğiniz için de önemsemiyorsunuz. Fatura gelince de bir bakıyorsunuz yüz lira… “Ben o gün on lirayı çok gördüm, on liradan kaçtım ama bana daha da pahalıya mal oldu.” Yağmurdan kaçarken doluya tutuluyorsunuz.</span></p>

      <p class="govde-metin"><span xml:lang="en-US-POSIX">4. Kısa ve uzun vadeli hedefleri vardır.</span></p>

      <p class="govde-metin"><span xml:lang="en-US-POSIX">Kısa ve uzun vadeli hedeflerini belirlemeden başarıyı yakalamak var mı? Tesadüfen başarıyı yakalayan, plansız, programsız hedeflerine ulaşan var mı? Onun için başarılı insanların kısa, orta ve uzun vadeli hedefleri vardır. Bilirler ki uzun vadeli hedeflere kısa vadeli hedeflerden gidilir. Önce kısa, sonra orta, sonra uzun vadeli hedefler…</span></p>

      <p class="govde-metin"><span xml:lang="en-US-POSIX">5. Engeller karşısında teslim olmayıp zorlukların ne pahasına olursa olsun aşma azmini ve kararlığını taşırlar.</span></p>

      <p class="govde-metin"><span xml:lang="en-US-POSIX">Aslında şu madde bile yeterli. Şu maddenin ilkelerini uygularsalar başka güce ihtiyaçları kalmayacak. Bugün maalesef genç kardeşlerimiz küçük bir engel, küçük bir başarısızlık karşısında yıkılıyor, perişan oluyorlar. Adeta yerle bir oluyor ve bir daha toparlayamıyorlar. Küçük bir engelle, bir çelme takıldığı zaman hemen sendeledikleri gibi pes ediyorlar. Hayat engellerle dolu ve bize çelme takanlar mutlaka olacak, bazen yumruk yiyeceğiz sırt üstü yapışacağız yere. Ama kalkabiliyor muyuz? Önemli olan bu. Bazen ayaklarımız çamurların içine girecek. Bazen dikenlerin, çalıların arasında yürüyeceğiz. Çalılar kollarımızı, sağımızı solumuzu çizecek. Ama önemli olan başarı yolunda yılmadan yürümeye devam edebilmek.</span></p>

      <p class="govde-metin"><span xml:lang="en-US-POSIX">Bu başarı ve hayatta mutlu olma yoluna çıkmaya karar verdiyseniz burada kırmızı halılar üzerinde yürümeyeceksiniz. Yoksa biri size öyle mi dedi? Yoksa birileri sizi kandırdı mı? Hayatın kendisi zor, hayat kelimesinin anlamı zaten zor. Hayat demek zorluk demek, engel demek, aşılması gereken sorunlar demek. Başarıyı yakalayanlar ne pahasına olursa olsun, o zorlukları, o engelleri aşma azmini ve kararlılığını gösteriyorlar. Sadece azim tek başına yetmiyor. ‘Ben bu engeli aşacağım’ azmi vardır ama kararlılık, onu sürdürebilme yetkisi yoksa maalesef işe yaramayacaktır.</span></p>

      <p class="govde-metin"><span xml:lang="en-US-POSIX">6. Hayatta başarının da başarısızlığının da bulunmasını normal kabul ederler.</span></p>

      <p class="govde-metin"><span xml:lang="en-US-POSIX">Başarısız oldun mu eyvallah… Hemen ayağa kalkar, tekrar başarılı olmak için mücadele etmeye başlarlar. Problemleri çözmek onlar için zevkli bir iştir. Bir problem, bir sorun varsa “Harika ben üstesinden gelirim” derler. Zevk duyarlar. Sorun çözmek tatlıdır. Her sorun insana zevk verir.</span></p>

      <p class="govde-metin"><span xml:lang="en-US-POSIX">7. ‘Zorluk benden korksun kaçsın, ben ondan neden korkayım’ fikrine sahiptirler.</span></p>

      <p class="govde-metin"><span xml:lang="en-US-POSIX">Hodri meydan! Zorluklardan nereye kadar kaçacaksınız. Zorluklar aşılmak için vardır. Allah bize taşıyamayacağımız yükü yüklemediğine göre, Allah karşımıza aşamayacağımız bir zorluğu da vermez. “Ama hocam ben bu zorluğu aşamıyorum. Matematikle başım dertte. Siz dediniz ya Allah kimseye taşıyamayacağı yükü vermez ama benim karşımda aşamayacağım bir matematik var. Ben bu zorluğu aşamıyorum.” dediğinizi duyar gibiyim.</span></p>

      <p class="govde-metin"><span xml:lang="en-US-POSIX">Hayır… Aşamayacağınızı düşünüyorsunuz, siz o zorluğu aşmak için, üstesinden gelmek için bir çaba sarf etmediniz ki. Doğru bir yol gütmediniz ki. Bir mücadele edin bakalım. Siz o zorluğun üstesinden gelebilirsiniz. Ama önce o zorluğu beyninizde yenmelisiniz.</span></p>

      <p class="govde-metin"><span xml:lang="en-US-POSIX">Zorluklar, sıkıntılar, problemler önce beyinde çözülür. Ben bu işin üstesinden gelirim dediğiniz her işi yaparsınız. Ben bu sorunu çözerim dediğiniz an o sorunu çözersiniz. Böyle dediğiniz an bilin ki o zorluk yerle bir olmuştur. Bugün gençlerin aşamadıkları, üstesinden gelemediklerini söyledikleri konulara zorluk kelimesini bile kullanmaya gerek yok. Yazık yani… Basit meseleler. Çok küçük, konuşmaya bile değmeyecek basit meseleleri gözlerinde o kadar büyütüyorlar ki, o kadar büyük bir sorun olarak görüyorlar ki boğuluyorlar. Tabiri caizse bugünkü gençler bir bardak suda boğuluyorlar. Eskiden leğende yıkanılırmış. İşte bugünün gençleri leğende daha su topuklarına gelmişken bu suda boğuluyorlar.</span></p>

      <p class="govde-metin"><span xml:lang="en-US-POSIX">8. Sıkıntılara teslim olmayı yaşarken ölmek ya da düşmana esir düşmekle bir sayarlar.</span></p>

      <p class="govde-metin"><span xml:lang="en-US-POSIX">Sıkıntılara, zorluklara teslim olmakla yaşarken ölmek veya düşmana esir olmak arasında ne fark var? Başarılı insanlar sıkıntılara asla teslim olmazlar. Zorluklara asla teslim olmazlar.</span></p>

      <p class="govde-metin"><span xml:lang="en-US-POSIX">9. Kararlıdırlar, çeşitli fikirler ve tavırlar arasında bocalamazlar.</span></p>

      <p class="govde-metin"><span xml:lang="en-US-POSIX">İşte bugün gençlerin en büyük sıkıntılarından bir tanesi. Maalesef kararsızlar. Bir türlü karar veremiyorlar. Akşam yatarken bir karar, sabah kalktıklarında kararlarını değiştirdikleri görülüyor.</span></p>

      <p class="govde-metin"><span xml:lang="en-US-POSIX">10. Bir hedefe karar vermenin çoğu zaman hedefin kendisi olduğuna inanırlar.</span></p>

      <p class="govde-metin"><span xml:lang="en-US-POSIX">Bir hedef koyduklarında onu ulaşılmış sayarlar.</span></p>

      <p class="govde-metin"><span xml:lang="en-US-POSIX">11. Verdikleri kararın doğurabileceği sıkıntıları sürpriz saymazlar.</span></p>

      <p class="govde-metin"><span xml:lang="en-US-POSIX">Ben bir hedef belirledim. İstanbul’dan Samsun’a yolculuğa çıkıyorum. Arada yolda araba bozulabilir. Sıkıntı yaşayabiliriz, yolda trafik olabilir, ufak tefek hasarlar, sıkıntılar olabilir. Bu normal çünkü benim bir hedefim var. Ve ben bu hedefe ulaşmak zorundayım.</span></p>

      <p class="govde-metin"><span xml:lang="en-US-POSIX">12. Onun bunun dolduruşuna gelip ani kararlar vermezler. Vaktinden önce karar almazlar. Felaket içinde karar verebilmenin yarı kurtuluş olduğunu bilirler.</span></p>

      <p class="govde-metin"><span xml:lang="en-US-POSIX">13. En kötü kararı bile kararsızlıktan iyi sayarlar. İyi düşünüp taşınarak karar verdikten sonra akılları diğer alternatiflerde kalmaz. Yaptıklarının en iyi seçim olduğunu düşünürler ve mutlaka o kararı uygularlar. Çünkü kesin bir karar onlar için gerçek bir mürşittir.</span></p>

      <p class="govde-metin"><span xml:lang="en-US-POSIX">Lazer gibi, lazerin ışığı küçüktür. Ama bir hedefe odaklandığında deler geçer. Güneşin ışığını lazerle kıyaslamaya gerek yoktur. Ama maalesef o dünyanın her tarafına yayıldığı için bir hedefi delip geçemez. Küçük bir kibrit ateşini bir yere tutun, en yanmaz denileni yakarsınız. İmkânlarınız çok dar olabilir. Anadolu’nun en ücra köşelerinde olabilirsiniz, zengin bir anne ve babanız da olmayabilir, belki dershaneye de gidemiyorsunuz, kitap defter alacak parayı da bulamıyorsunuz ama bir hedefe kilitlendiyseniz o sorunların üstesinden gelecek gücünüz olacaktır.</span></p>

      <p class="govde-metin"><span xml:lang="en-US-POSIX">14. Devamlı en iyinin, en güzelin, en kalitelinin, en idealin peşinde koşarlar.</span></p>

      <p class="govde-metin"><span xml:lang="en-US-POSIX">“Hocam sınavlarda bu kadar net bana yetiyor.” Yetmez. “Ben günde on sayfa okuyorum.” Yetmez. En iyisine talip olacaksın. Mevkii, makam, kalite, iş, güç… Neden? Güzelliklerin en güzeline sahip olmaya çalışacaksın. Herkes bir şeyin peşinde koşuyor zaten. Kimi nefsin, kimi şeytanın, kimi şerrin, kimi hayrın, kimi güzelliğin, kimi başarının, kimi mutluluğun herkes bir şeyin peşinden koşuyor. Ama önemli olan en ideal olanın peşinde koşabilmektir.</span></p>

      <p class="govde-metin"><span xml:lang="en-US-POSIX">15. Küçük bir başarı onları tembelliğe itmez.</span></p>

      <p class="SOZ"><span xml:lang="en-US-POSIX">“Başarılı insanlar bilirler ki plansız kişinin; nimet içinde nimetin, zorluk içinde zorluğun farkına varmayacağına inanırlar.”</span></p>

      <p class="govde-metin"><span xml:lang="en-US-POSIX">“Üniversiteyi kazandım, bitti.” Hayır… Küçük bir başarı onları tembelliğe itmez. Bir dağa tırmanınca bitti deyip bırakma. Şöyle bir arkana bak. Tırmanman gereken daha yüksek bir dağ var. Çünkü tırmanılan her tepe, tırmanılacak olan daha yüksek bir tepenin varlığını gösterir.</span></p>

      <p class="govde-metin"><span xml:lang="en-US-POSIX">16. Başarılı olduklarında kendi kendilerine şımartıp, aldatmak şeklindeki züğürt tesellileriyle vakit öldürmezler.</span></p>

      <p class="govde-metin"><span xml:lang="en-US-POSIX">Bazıları o tuzağa düşüyor. Bir başarının ardından üç gün sonra bir bakıyorsun tepetaklak gitmiş…</span></p>

      <p class="govde-metin"><span xml:lang="en-US-POSIX">17. Her an yeni bir şeyler öğrenmek, bilgi sahibi olmak, başkalarından faydalanmayı bilmenin peşindedirler.</span></p>

      <p class="govde-metin"><span xml:lang="en-US-POSIX">Hayatın her alanını, her dakikayı yeni bir şey öğrenmek için fırsat olarak benimserler. “Ben bugün ne öğrendim? Nelerle karşılaştım?” Başkalarından faydalanmanın derdinde, tabirin tam manasıyla iki günleri birbirine eşit değildir. Yenilemek ve yenilenmek yegâne prensipleridir. Yenileneceğiz ve yenileyeceğiz.</span></p>

      <p class="govde-metin"><span xml:lang="en-US-POSIX">18. Bazen bir bilgiyi edinmek için neredeyse bir sermaye sarf ederler.</span></p>

      <p class="govde-metin"><span xml:lang="en-US-POSIX">Bir bilgi edinmek için zaman harcarlar, alın teri, gözyaşı, dünyanın parasını dökerler.</span></p>

      <p class="govde-metin"><span xml:lang="en-US-POSIX">19. Beyinlerini çok iyi dinlerler. Orada pek çok bilginin var olduğunu görürler. Okumakla ve kitapla çok iyi barışıktırlar. Bunun için zaman aramazlar, zaman ayırırlar.</span></p>

      <p class="govde-metin"><span xml:lang="en-US-POSIX">Soruyorum gençlerimize; “Ne sıklıkta kitap okuyorsunuz, günde kaç saatinizi ayırıyorsunuz?” “Boş zamanlarımda okurum hocam” dediklerinde çıldırıyorum. Kitap boş zamanlarda okunacak kadar kıymetsiz bir varlık mı? Ya da kitap okunan zaman, boş zaman mı? Zamanlarının önemli bir bölümünü, her günün bir önemli zamanını ona ayırmalısınız.</span></p>

      <p class="govde-metin"><span xml:lang="en-US-POSIX">20. Ne kadar tecrübeli ve bilgili olurlarsa olsunlar, bazen küçük bir çocuktan bile bilmedikleri şeyleri öğrenebileceklerini düşünürler.</span></p>

      <p class="govde-metin"><span xml:lang="en-US-POSIX">21. Menfii durumlarda ibret ve ders çıkarmayı iyi bilirler.</span></p>

      <p class="govde-metin"><span xml:lang="en-US-POSIX">Herhangi bir olumsuzlukla karşılaştığınızda hemen olmadı deyip karamsarlığa kapılmayın. İbret alın emin olun ki Allah size başka kapılar açacaktır.</span></p>

      <p class="govde-metin"/>

      <p class="govde-metin"/>

      <p class="x2" id="toc_marker-1-4"><span xml:lang="en-US-POSIX">Başarısızlık, En Düşük Azim Çizgisidir…</span></p>

      <p class="saga-day-yazilar"><span xml:lang="en-US-POSIX">Başarısız olduğumu hissettiğimde;</span></p>

      <p class="saga-day-yazilar"><span xml:lang="en-US-POSIX">Yaşam, bana bir şeyler mi anlatmak istiyorsun?</span></p>

      <p class="saga-day-yazilar"><span xml:lang="en-US-POSIX">Çünkü…</span></p>

      <p class="saga-day-yazilar"><span xml:lang="en-US-POSIX">Başarısızlık, ben bir başarısızım demek değildir;</span></p>

      <p class="saga-day-yazilar"><span xml:lang="en-US-POSIX">Henüz başaramadım demektir.</span></p>

      <p class="saga-day-yazilar"><span xml:lang="en-US-POSIX">Başarısızlık, ben hiçbir şey gerçekleştiremedim demek değildir;</span></p>

      <p class="saga-day-yazilar"><span xml:lang="en-US-POSIX">Bir şeyler öğrendim demektir.</span></p>

      <p class="saga-day-yazilar"><span xml:lang="en-US-POSIX">Başarısızlık, aptallaştım demek değildir;</span></p>

      <p class="saga-day-yazilar"><span xml:lang="en-US-POSIX">Deneyerek yaşamak için gerekli inanca sahibim demektir.</span></p>

      <p class="saga-day-yazilar"><span xml:lang="en-US-POSIX">Başarısızlık, ümitsizliğe kapıldım demek değildir;</span></p>

      <p class="saga-day-yazilar"><span xml:lang="en-US-POSIX">Deneme cesaretini gösterdim demektir.</span></p>

      <p class="saga-day-yazilar"><span xml:lang="en-US-POSIX">Başarısızlık, istediklerime sahip olamayacağım demek değildir;</span></p>

      <p class="saga-day-yazilar"><span xml:lang="en-US-POSIX">Değişik tarzda bir şeyler yapmalıyım demektir.</span></p>

      <p class="saga-day-yazilar"><span xml:lang="en-US-POSIX">Başarısızlık, ben aşağılığım demek değildir;</span></p>

      <p class="saga-day-yazilar"><span xml:lang="en-US-POSIX">Mükemmel değilim demektir.</span></p>

      <p class="saga-day-yazilar"><span xml:lang="en-US-POSIX">Başarısızlık, zamanımı boşa harcadım demek değildir;</span></p>

      <p class="saga-day-yazilar"><span xml:lang="en-US-POSIX">Yeniden başlamak için bir nedenim var demektir.</span></p>

      <p class="saga-day-yazilar"><span xml:lang="en-US-POSIX">Başarısızlık, vazgeçmeliyim demek değildir;</span></p>

      <p class="saga-day-yazilar"><span xml:lang="en-US-POSIX">Daha sıkı çalışmalıyım demektir.</span></p>

      <p class="saga-day-yazilar"><span xml:lang="en-US-POSIX">Başarısızlık, asla başaramayacağım demek değildir;</span></p>

      <p class="saga-day-yazilar"><span xml:lang="en-US-POSIX">Daha sabırlı, daha sabırlı olmalıyım demektir.</span></p>

      <p class="saga-day-yazilar"><span xml:lang="en-US-POSIX">Başarısızlık, benden ümidini kestin demek değildir;</span></p>

      <p class="saga-day-yazilar"><span xml:lang="en-US-POSIX">Bir bildiğin var demektir.</span></p>

      <p class="saga-day-yazilar"><span xml:lang="en-US-POSIX">John C. Maxwell</span></p>

      <p class="govde-metin"><span xml:lang="en-US-POSIX">Başarısızlık diye bir şey yoktur. Sonuçlar vardır. Bizim başarısız gördüğümüz hadiseler, başarısız olduğunu düşündüğümüz olaylar, bize çok şey öğretiyordur, farkında değilizdir. İlerleyen hayatımızda, ilerleyen sürecimizde başarısızlık olarak gördüğümüz hadiselerin sonucu bizi başka işleri doğru yapmamıza sevk ediyor. Ümitsizliğe, kaygıya, cesaretsizliğe kapılmaya gerek yok. Elbette insanlar ektiklerinin karşılığını biçeceklerdir.</span></p>

      <p class="govde-metin"><span xml:lang="en-US-POSIX">İlk seferde tam anlamıyla başarılan çok az şey var. Yinelenen başarısızlıklar; başarı yolundaki parmak izleridir. Başaramama hakkının, başarma hakkı kadar önemli olduğuna inandığımızda başarısızlığı olumlu olarak kabul etmek daha etkili olur. Nasıl ki başarma hakkımız varsa, başaramama hakkımız da var.</span></p>

      <p class="govde-metin"><span xml:lang="en-US-POSIX">Bir işi yapmaya kalkıştığımızda, bir girişimde bulunduğumuzda herkes başarılı olmak için adım atar. Hepimizin hayali başarmaktır. Ama başarılı olmak kadar, o işi başaramama hakkının da saklı olduğunu bilirsek, o zaman o işi başarma ihtimalimiz de yüksek olur. Başarısızlığı amaçlarımıza ulaşma yolunda önemli bir süreç olarak kabul edebilirsek, sorunlarla karşılaşmak gelişme yolculuğumuzu daha zevkli hâle getirir.</span></p>

      <p class="govde-metin"><span xml:lang="en-US-POSIX">Unutulmaması gereken bir gerçek var ki; acı çekmeden başarı gelmez. Acı çekmeden başarının gelmesi mümkün değildir. Eğer “Acı çekiyorum ama başarılı olamıyorum” diyorsanız bu çektiğiniz acı, yarın birileri başarılı olurken acı çekmeden başarıyı yakalamasının zemini demektir. Bosna Hersek’i gözünüzün önüne getirin. Aliye İzzetbegoviç müthiş bir acı çekti, zindan hayatı yaşadı. Ama o acının sonunda özgür bir ülke bıraktı. Elbette acı çekeceğiz, sıkıntı, dertler yaşayacağız. Ama o dertlerin sonrasında, o sıkıntıların, acıların sonrasında başarı geldiğinde muhteşem olacaktır.</span></p>

      <p class="govde-metin"><span xml:lang="en-US-POSIX">Saatlerimizi şöhret hırsıyla harcamayalım, onları başarma arzusuyla dolduralım. Bilge insan; yaşamın ölümsüzlüğünü duyumsar, ahlaka değer verir. Şüphe ve korkularınızdan arının. Korkmayın. Size düşen bedelini ödemek, size düşen yapmanız gerekeni yapmak, elinizden geleni ardına koymamak.</span></p>

      <p class="govde-metin"><span xml:lang="en-US-POSIX">Uzun süre anımsanacak olan kişi; kendi önemini unutmalıdır. Eğer yüzyıllar boyu anımsanmak, önemsenmek istiyorsanız, kendi öneminizi unutacaksınız. Tarihe altın harflerle yazılan insanlar, yaşadıkları dönemde kendi önemlerini unutmuş, kendilerini önemli bir insan gibi lanse etmemişlerdir. Olabildiğince mütevazi bir hayat yaşamaya çalışmışlardır. Ama tarih onları önemsemiştir.</span></p>

      <p class="govde-metin"><span xml:lang="en-US-POSIX">Başarısızlık korkusu insanların kendi içlerinde çok ciddi alanları kuşatıyor. Birçoğumuz dış dünyanın hakkımızda ne düşündüğü kaygısıyla büyüyoruz. Orta yaşlara geldiğimizde bu konu hakkında dünyanın bizim endişelendiğimiz kadar umurunda olmadığını anlıyoruz ama iş işten geçmiş oluyor.</span></p>

      <p class="govde-metin"><span xml:lang="en-US-POSIX">Başarısızlığa uğrayan kişinin azmi; sağlıklı bir tutumun belirtisidir. Şampiyonlar vazgeçmezler. Başarısızlık biz vazgeçtiğimizde yıkıcı olur ve tutumumuzun kaza yapmasına neden olur. Başarısızlığı bir son olarak kabul etmek sonunda başarısız olmak demektir. Diyoruz ki; devam et… Azim ve kararlılıkla her şey başarılabilir.</span></p>

      <p class="govde-metin"><span xml:lang="en-US-POSIX">Başarısızlık zamanlarında bizi asıl güdüleyen hayatla yüzleşin. Hayatın gerçekleriyle yüzleşin, azminizi ve kararlılığınızı hiç kaybetmeyin. Üniversite sınavını kazananlar hep zeki insanlar mı? Ya da kazanamayan insanlar zekâ problemi olan insanlar mı? Hayır, çok zeki ama azmi, heyecanı yok. Zeki olmak yetmiyor ki.</span></p>

      <p class="govde-metin"><span xml:lang="en-US-POSIX">Başarısızlığın bizi yıkacağını mı, geliştireceğini mi gösterecek olan şey tutumdur. Bir iş yaptınız, istediğiniz sonucu elde edemediniz. Ya da denemelerde istediğiniz neti çıkaramadınız. Telaşa kapılmaya, umutsuzluğa kapılmaya gerek yok. Size düşen hemen çıktıktan sonra bu denemede yanlışlarınıza, eksiklerinize, hatalarınıza, kusurlarınıza bakarak hızlı bir şekilde eksiklerinizi tamamlamaya çalışmaktır. Bunu yaparsanız başarıyı yakalıyorsunuz.</span></p>

      <p class="govde-metin"><span xml:lang="en-US-POSIX">Başarısızlık en düşük azim çizgisidir. Yani arabayla 10, 20 ile giderseniz başarısız olacaksınız. Otobandasınız, 100, 120 ile gitmeniz gerekiyor. Siz en sağ şeritte 20 ile gidiyorsanız hiç kusura bakmayın. Bu sizin azminizin en alt limiti demektir. Akıllı adam basar gider. İçinde muhteşem bir potansiyel, enerji var. Sen bu enerjiyi kullanmayı bırakmışsın alt seviyede gidiyorsun. O zaman problem yaşamaya devam edeceksin.</span></p>

      <p class="govde-metin"><span xml:lang="en-US-POSIX">Başarısızlığı bir son olarak kabul etmek sonunda başarısız olmak demektir. Bitmedi her şey. Düştüğünüz yer; aslında yeni bir hedefin başlangıç noktasıdır. Başarısız olduğunuz an; yeni bir başarıya yelken açma anıdır. Başarısızlık bir son değil. Uhud savaşına baktığımızda; Müslüman sanki başarısız olmuş gibi geldi, ama Uhud savaşı Müslümanların tekrar dirilişidir. Onun için olaylara, gidişata bakış açımızı doğru yapmamız lazım.</span></p>

      <p class="govde-metin"/>

      <p class="govde-metin"/>

      <p class="govde-metin"/>

      <p class="x2" id="toc_marker-1-5"><span xml:lang="en-US-POSIX">Başarılar Zorlukların Arkasında Gizlidir…</span></p>

      <p class="govde-metin"><span xml:lang="en-US-POSIX">Yüzü şişmiş vaziyette yaşlı bir insan geldi muayenehaneme. Gözleri hep beni süzüyordu. Muayene bitince ben reçete yazmak için yan odama geçtim, o da arkamdan geldi.</span></p>

      <p class="govde-metin"><span xml:lang="en-US-POSIX">“Doktor bey, bana bir daha bakar mısın, yüzüme lütfen bir daha bakar mısın?” dedi.</span></p>

      <p class="govde-metin"><span xml:lang="en-US-POSIX">Ben zannettim ki, dişimi bir daha muayene eder misin demek istiyor.</span></p>

      <p class="govde-metin"><span xml:lang="en-US-POSIX">“Amcacığım, baktım, muayene ettim, şimdi ilaç yazacağım” dedim.</span></p>

      <p class="govde-metin"><span xml:lang="en-US-POSIX">“Yok yavrum, muayene et demek istemedim, benim yüzüme, simâma iyice bir daha bak. Ben de sana zaten epeydir bakıyorum. Ben, sanki seni bir yerlerden tanıyorum, evet bana insanlığı hatırlatan sözlerin sahibi o ufacık çocuk sensin. Meleğim benim, nasıl unutabilirim seni, hatırladın mı beni” dedi.</span></p>

      <p class="govde-metin"><span xml:lang="en-US-POSIX">Pek şaşırmamıştım bu sözlere, çünkü gelen binlerce hastadan bazıları, nadir de olsa, beş on kuruşu vermemek için öyle çok hikâyeler uydururlar ki, “İşte onlardan biri daha” dedim içimden.</span></p>

      <p class="govde-metin"><span xml:lang="en-US-POSIX">“Hatırladın mı canım, benim güzel yavrum? Kar yağmıştı Yeşilhisar’a, öyle yağmıştı ki, sen yürürken beline kadar gömülüyordun. Havdıra dağı, Topal Ömer’in dağı Hele Erciyes daha bir heybetli görünüyordu. O gün ayrıca fırtına çıkmıştı birkaç saatlik. Karları alıp bir yerlerden başka bir yerlere üfürüyordu. Ve o karda senin ayakkabıların yoktu, okula öyle gelip gidiyordun. Sınıfımda altı öğrencim vardı ayakkabısı olmayan. Sonra onların beşi ayakkabıya kavuşmuş, ayakkabısız bir sen kalmıştın Abdülkerim’im, canım.”</span></p>

      <p class="SOZ"><span xml:lang="en-US-POSIX">“Başarılı insanlar kitap okumakla fevkalade barışıktırlar. Bunun için zaman aramazlar, zaman ayırırlar…”</span></p>

      <p class="govde-metin"><span xml:lang="en-US-POSIX">Ben bir anda şaşkına dönmüştüm. 45 yıl aradan sonra bazen hatırlayıp kendisine dua ettiğim Kuddusi öğretmenim karşımdaydı. Aklımın ucundan geçmezdi onu böyle karşımda bulacağım. Her hatırlayışımda, “acaba nerede, belki de çoktan ölmüştür kim bilir” diye düşünürdüm. Hiç unutabilir miyim böylesi merhamet ve şefkat abidesi güzel öğretmenimi?</span></p>

      <p class="govde-metin"><span xml:lang="en-US-POSIX">O’nu da lüzumsuz hikâyeler uyduran bazıları ile karıştırmam beni çok üzdü. Neden hep kötüye yorumluyordum, neden her gelene “bu da onlardan biridir mutlaka” mantığı ile bakıyordum. Beni böyle düşünmeye iten sebepler gözümün önünden geçti. Ben de çok iyi niyetliydim, bu iyi niyetimin faturasını çok pahalıya ödemiştim. Çok aldanmış, hatta bazen “Ya Rabbi, yarattığın bu kadar insan içinde bir tanesi iyi çıkmayacak mı ey güzel Allah’ım” diye Rabbimle dertleşmiştim. Kuddusi öğretmenime de ilk etapta öyle bakmam normaldi.</span></p>

      <p class="govde-metin"><span xml:lang="en-US-POSIX">O anlatmaya devam ederken dayanamayıp, “canım öğretmenim sizsiniz ha” deyip, bekleme salonunda bekleyenlerin önünde, gözlerimden yaşlar akarak, 5-6 yaşlarındaki bir çocuk gibi öyle sarıldım ki, bırakmak istemiyordum. O beni, ben onu sanki hiç bırakmamak üzere kucaklamış, öyle sıkı sarılmıştık ki birbirimize ayrılmak istemiyorduk.</span></p>

      <p class="govde-metin"><span xml:lang="en-US-POSIX">Sonra benim odama geçtik. Bekleyen hastalarımdan yarım saat müsaade istedim, onlarda gördükleri tablo karşısında seve seve kabullendiler Allah razı olsun.</span></p>

      <p class="govde-metin"><span xml:lang="en-US-POSIX">O karlı, fırtınalı günü benim gibi hiç unutmamış ve O, en ince teferruatına kadar hatırlıyormuş meğer. Benim hatırımda kalan sadece o soğuk günde öğretmenimin bana bir ayakkabı alarak beni sevindirmesi idi. O zor günü yeniden anlattı.</span></p>

      <p class="govde-metin"><span xml:lang="en-US-POSIX">“Sınıfa girdim. Yine her zamanki gibi selamlaştık. Bizim meslekte oturmak yoktur bilirsin evladım, hakkını vermelisin aldığın paranın. Dersi ayakta anlattım, gözüm hep sendeydi, beni dinledin. Masum bir vaziyetin vardı. Dersi tekrar anlatman için seni tahtaya kaldırdım. Bu sefer her zamankinden farklıydın. “Kalkmak istemiyorum” dedin. Buna inanamadım küçüğüm! Sinirlendim, tekrar söyledim adını, “Tahtaya kalk!” Gözlerin doldu ama kalkmadın. Ne acı ki, gururuma yenildim. Her şeyi anladığımı zanneden bir öğretmen bilirdim kendimi. Yokluktan üşüyen onurunu anlayamadım, hissedemedim. Kalktın, evet kalktın; gözlerinden düşen damlalarla yanıma geldin, gözlerime baktın. Israr etmesem konuşmayacaktın, biliyorum. Usulca yaklaştın, kulağıma fısıldadın. Hâlâ kulaklarımda o sözün; “Öğretmenim! Ayakkabım yok, tırnaklarım taşlara çarpmaktan kanlar içinde, üstelik ayağımda çok kirli, görüyorsunuz. Bu vaziyetimi arkadaşlarımın görmesinden utanıyorum, o yüzden kalkmak istemedim…” Bilir misin kurşun insanı bir sefer öldürür, ben o an binlerce kez öldüm.</span></p>

      <p class="govde-metin"><span xml:lang="en-US-POSIX">Bütün arkadaşların baktı sana, sen o kadar onurluyken. Herkes gördü senin kanayan çıplak ayaklarını.</span></p>

      <p class="govde-metin"><span xml:lang="en-US-POSIX">Kaynayan bir aşın varsa evde, 3-5 kuruş paran da varsa cebinde, kralı oluyorsun dünyanın. Gözlerine perde iniyor ansızın, gözlerin ya görmüyor fakirin hâlini, ya da görmek istemiyor insanlıktan bir haber yüreğin.</span></p>

      <p class="govde-metin"><span xml:lang="en-US-POSIX">Sen yine oturdun usulca yerine. Kolay mı ders anlatmak, o küçücük ayaklar kan revan içindeyken, donmuşken? O yalan bilmeyen dilin, yoksulluğa bel bükerken, ne kadar dinleyebilirdin anlattıklarımı, bunca emsal çocukların arasında ezik düşmüşken?</span></p>

      <p class="govde-metin"><span xml:lang="en-US-POSIX">Teneffüste herkes dışarı çıktı. Kalmanı istedim, ağlıyordun. Öyle ağlıyordun ki, ancak nehirler dile gelirdi gözyaşlarında. Sarıldın sıkıca, biliyor musun, biraz evvel sarıldığın gibi? Bir daha hiç kimse sarılmadı bana. Bakıştık birbirimize, babayla oğul gibi. Sonra ağlayışımıza güldük. Cebimden para çıkarıp sana uzattım. Yeni bir ayakkabı al diye, öyle onurluydun ki almadın. Sonra bir hikâye anlattım, inandın bana. “Söz veriyorum öğretmenim!” diyerek parayı aldın.</span></p>

      <p class="govde-metin"><span xml:lang="en-US-POSIX">Biliyor musun ben o gece hiç uyumadım. Defalarca sorguladım kendimi. Koluma çantayı takıp okul bahçesinde tur atmanın öğretmenlik olmadığını o gün anladım. Sıcacık evimin odasında şiirler, hikâyeler yazarken, öğretmenliğin tahta başında kalmadığını seninle öğrendim güzel çocuk. Ben hayatı yeniden seninle keşfettim.</span></p>

      <p class="govde-metin"><span xml:lang="en-US-POSIX">Ertesi gün Cuma idi, hayatımda daha da büyük şoku o gün yaşadım. Gülümseyerek öğretmenler odasına girdin, beni çağırdın. Kısık bir sesle “Öğretmenim gelebilir misiniz?” Gözlerindeki o parıltı var ya, sanki yeniden doğdum o ışıltınla. Ayakkabılarını gösterdin bana, ümitlerin kadar parlaktı ayakkabıların. Giderken elime bir miktar para tutuşturdun. “Bu ne?” dedim. Yeşilhisar da Cuma günleri pazardı ve sen, pahalı olmaması için ayakkabılarını pazardan aldığını söyledin. Artan parayı da bana getirmiştin. Sen ne asildin güzel çocuk, sen ne asildin. Kim öğretmişti sana bu kadar asil olmayı, dik durmayı? Ben mi öğretmendim, yoksa bana insanlığı öğreten sen mi? “Ayakkabı almışın ama gördüm ki çorapların da yok, haydi onunla da çorap alırsın güzelim!” dedim.</span></p>

      <p class="govde-metin"><span xml:lang="en-US-POSIX">Aradan 45 yıl geçmiş, seninle büyüdüm, olgunlaştım, yenilendim. Kim bilir şimdi o hangi yıldızlar ülkesindedir? Hâlâ o minik ellerini, gecenin soğuğunu kimlerle paylaştığını, yarım ekmeğini kimlerle bölüştüğünü düşünüp durmaktaydım. Allah bizi tekrar burada buluşturdu.</span></p>

      <p class="govde-metin"><span xml:lang="en-US-POSIX">Anladım ki, kitaplardan öğrenilmiyor her şey. Sana binlerce teşekkür; bana içtenliği, onuru, paylaşmayı, her şeye rağmen dürüst ve ayakta kalmayı, kısaca insan olmayı öğretmiştin KARA GÖZLÜ MELEK…”</span></p>

      <p class="SOZ"><span xml:lang="en-US-POSIX">“Yinelenen başarısızlıklar; başarıya giden yoldaki parmak izleridir.”</span></p>

      <p class="govde-metin"><span xml:lang="en-US-POSIX">Tekrar ikimiz de ağlıyorduk, Göz göze geldik gülümsemeye başladık. Dedim; “Öğretmenim, benim sizden ayakkabı parasını almamı sağlayan, anlattığınız hikâyeyi siz de hatırlıyorsunuz. O zaman bana hikâyenin gereğini yerine getirmem için bu fırsatı ver. Rabbimize hamd-ü senalar ediyorum. Beni o günlerde kardan, kıştan koruyacak ayakkabılarım yokken, siz bana ayakkabı, çorap aldınız. Sizin de ağzınızda ihtiyacınız olan besinleri parçalayıp, midenize gönderecek hiç dişiniz yok. Siz de müsaade ederseniz, bu gün sıra bende.</span></p>

      <p class="saga-day-yazilar"><span xml:lang="en-US-POSIX">‘Abdülkerim Karaağaç’</span></p>

      <p class="SOZ"/>

      <p class="SOZ"><span xml:lang="en-US-POSIX">“Hiç hata yapmamış olan kişi; hiçbir şey yapmamıştır.”</span></p>

      <p class="govde-metin"/>

      <p class="govde-metin"><span xml:lang="en-US-POSIX">Abdülkerim Karaağaç ağabeyimizin 45 yıl önce öğretmeniyle yaşadığı, aradan geçen 45 yıl sonra muayenehanesinde bizzat öğretmeniyle karşılaşmasını anlatan bir hikâye. Gençlerimize, çocuklarımıza bunları anlattığımız zaman sanki yüzyıllar öncesinde yaşanmış hikâyeler gibi geliyor. Ya da bugün hayatta başarıyı yakalamış, hayatta bir yerlere gelmiş insanların sanki oralara paraşütle geldiklerini zannediyorlar. Sanki o konumların tombaladan çıkmış bir şans olduğunu düşünüyorlar. O insanların hayat yolculuğunda o noktalara gelene kadar yaşadıkları sıkıntıları, acıları, ızdırapları görmek istemiyorlar.</span></p>

      <p class="govde-metin"><span xml:lang="en-US-POSIX">Ya da bugün gençlerimize bunları anlattığımızda, bunu hayal etmesi bile mümkün değil. Bir ilkokul öğrencisi karda çıplak ayakla karların içine bata çıka gidecek, ayakkabısı olmayacak, taşlardan tırnakları kan revan içerisinde olacak. Verecekleri tepki; “Hadi canım hangi yüzyılda yaşıyoruz?” olur. Bunu tasavvur etmek bile zor olur. Böyle bir şeyin olabileceğini hayal etmek bile gençlerimize imkânsız gibi gelebiliyor. Ama emin olun bu ve buna benzer o kadar çok hikâye var ki…</span></p>

      <p class="SOZ"><span xml:lang="en-US-POSIX">“Üstün benliğini keşfetmek için gururun gölgesini kaldır.</span></p>

      <p class="SOZ"><span xml:lang="en-US-POSIX">Gerçek benliğini bulmak için önce kendini kaybetmelisin.”</span></p>

      <p class="govde-metin"><span xml:lang="en-US-POSIX">Emin olun, belli bir konuma gelmiş insanların hayatında öylesine acılar, zorluklar, sıkıntılar var ki. Kolay mı zannediyorsunuz? Ama bakın o zorluklar içerisinde, o sıkıntılar içerisinde ayağına bir ayakkabı ve çorap bulmakta zorlanan, ancak öğretmeninin aldığı ayakkabı ve çorapla okula gelip giden bir insan bugün çok güzel bir meslek sahibi, iyi bir diş doktoru, çevresinde sevilen, sayılan bir insan olabiliyor.</span></p>

      <p class="SOZ"><span xml:lang="en-US-POSIX">“Yenilince ümitsizliğe kapılma, her başarısızlıkta bir zafer arzusu yatar.”</span></p>

      <p class="SOZ"><span xml:lang="en-US-POSIX">‘Germain Martin’</span></p>

      <p class="govde-metin"><span xml:lang="en-US-POSIX">Kolay olmuyor ki. Başarının üstesinden gelmek çok basit bir hadise mi? Dönüp başarıyı yakalayan insanlara baktığımızda, o başarının arkasında gelen, onun öncesinde o noktaya getirene kadar olan sıkıntıları görebiliyor musunuz? 90 dakikalık bir film izliyoruz, harika muhteşem. Ama o film 90 dakika olana kadar yüzlerce insanın hangi acı ve ızdırapları çektiğini görebiliyor muyuz? Bir şirket, bir kurum, bir insan başarıyı yakalıyor ama o başarıyı yakalayana kadar yıllar boyunca hangi ızdıraplara, sıkıntılara, dertlere, kederlere göğüs gerdiğini görebiliyor muyuz? Farkında mıyız?</span></p>

      <p class="govde-metin"><span xml:lang="en-US-POSIX">Ancak bu sıkıntılar içerisinde başarı geldiği zaman, başarının tadı bir başka güzel oluyor. Eğer yüreğinizin bir yerinde böyle bir hikâyeniz varsa, yüreğinizin bir yerinde böyle bir acınız varsa, yutkunmakta zorlandığınız bir olay yaşadıysanız o zaman hayatta başarılı olmak çok daha kolaydır.</span></p>

      <p class="govde-metin"><span xml:lang="en-US-POSIX">Serada yetişen insanlarla, tarlada yetişen insan arasındaki fark budur. Serada yetişen insanlar görüntü olarak bugün çok güzeller, egoları şişmiş, muhteşem bir özgüveni varmış gibi görünüyorlar. Dışarıdan baktığımızda gerçekten bizden çok daha iyi görünüyorlar. Ama küçük bir olumsuzlukla karşılaştıkları an, havaları, ısıları, nemleri, ilaçları hafif derecede azaltıldığı anda işleri bitiyor. Kavanozun dışına çıktıkları an, ciddi sıkıntı yaşıyorlar.</span></p>

      <p class="govde-metin"><span xml:lang="en-US-POSIX">Ama tarlada yetişen, sıkıntıları gören, acıları yaşayan, kışın karında, yağmurunda sırtında paltosu olmadan okula giden binlerce insanlar zirvedeyken çakılsalar bile tekrar zirveye çıkabilecek gücü kendilerinde bulabilirler. Onlar hiçbir zaman vazgeçmezler. Onlar hayatın gerçeklerini görebilen, yaşayabilen, farkına varabilen insanlardır.</span></p>

      <p class="govde-metin"><span xml:lang="en-US-POSIX">Bugün durumu en kötü olan insanın bile en azından şuan ders çalışabilmesi için imkânları mevcut. Ders çalışma kitapları, çalışma masası olmayan kaç kişi var acaba? Eminim yüzde 5’i geçmeyecektir. Yüzde 95’i her türlü imkâna sahip. Hatta kışın 3, 4 tane montu var. Botu ayrı, spor ayakkabısı ayrı, kışlığı, baharlığı ayrı en kötü insanın 2, 3 tane ayakkabısı var bugün. Çoğunuz servisle okula gidip geliyorsunuz. Çoğunuza her türlü imkân sağlanıyor.</span></p>

      <p class="govde-metin"><span xml:lang="en-US-POSIX">Daha gözünüzü kırpmadan istekleriniz aileniz tarafından önünüze sunuluyor. Suratınızı hafif ekşittiğiniz zaman anne baba, adeta bir hizmetçi gibi karşınızda hazır ol vaziyetinde durup; “Buyur evladım, emret ne istiyorsan hemen yapalım. Yeter ki sen şu gözlerini kırpma, suratını asma” diyorlar. Kendinize bağlamış durumdasınız. Anne babalar bütün işlerini bırakmışlar “Onlara daha iyi nasıl hizmet edebiliriz, daha güzel imkânlar nasıl sağlarız, onların daha mutlu olmaları için neler yapabiliriz?” düşüncesinin peşinde koşuyorlar.</span></p>

      <p class="govde-metin"><span xml:lang="en-US-POSIX">Ama bu kadar imkâna ve güzel fırsatlara rağmen gerçekten başarılı olmamız gerektiği kadar başarılı mıyız? İlkokulda giyecek ayakkabısı olmayan, beline kadar karların içerisinde belki sırtında paltosu olmayan onlarca, yüzlerce öğrenci var. Ama bakın sonunda çok da başarılı olabiliyor.</span></p>

      <p class="govde-metin"><span xml:lang="en-US-POSIX">Bu insanlar bu sıkıntılar içerisinde başarıyı yakalarken, bu insanlar bu imkânsızlıklar içerisinde vazgeçmeyip, mücadelelerini sürdürürken, ayağında ayakkabı yokken, ayakları adeta donmuşken gelecekle ilgili hayal kurarak bunu başarırken, siz sevgili gençler size ne oluyor?</span></p>

      <p class="govde-metin"><span xml:lang="en-US-POSIX">Başarılı olmak, hayallerinize kavuşmak istiyorsanız o zaman şu rahat bölgenizi bir terk edin bakalım. Siz elinize başarı öykülerini alıp okurken, birileri bir sonraki başarı öyküsü kitabında yerini almak için her gün adım atmaya ve o kitaptaki yerini doldurmaya çalışıyor. Nasıl olsa birileri adlarını oraya yazdıracaklar. O birileri siz olabilirsiniz.</span></p>

      <p class="x2" id="toc_marker-1-6"><span xml:lang="en-US-POSIX">Başarıya Giden Yollar…</span></p>

      <p class="govde-metin"><span xml:lang="en-US-POSIX">Başarı; hedeflenen bir şeye en iyi yollardan ulaşmanın kısa tarifidir. Başarılı olmak istiyorsanız; hayattan, ideallerinizden, sınavlardan korkmayın. Atın endişelerinizi, kaygılarınızı yüreğinizden, beyninizden. İdeallerinizden, planlarınızdan korkmayın. Korkuyorsanız, sonu kötü bitecek diye düşünüyorsanız, bilin ki bunların hepsi başınıza gelir. Düşündüğünüz her şey gerçek olur.</span></p>

      <p class="govde-metin"><span xml:lang="en-US-POSIX">Bir şeyde başarılı olmak istiyorsanız kafanızda onu defalarca yapıyorken canlandırmanız lazım. Onun için derler ki bütün başarılar bir zamanlar hayaldi. Başarılı insanlara o yaptığı işler sorulduğu zaman, bir anda o işlerin olmadığını, o işi başarmadan önce defalarca beyinlerinde, gönüllerinde hayal ettiklerini söylerler.</span></p>

      <p class="govde-metin"><span xml:lang="en-US-POSIX">Hayalinizde kendinizi zor olaylarla başa çıkarken canlandırın. Hayatta zorluklar var, sıkıntılar var. Kendinizi bununla mücadele ederken görün. Sabahın erken saatlerinde kalkıp konu tekrarı yaparken kendinizi görün. Herkes size o işi başaramayacağınızı söylerken siz kendinizi o zorluklarla boğuşurken görün. Hepsini atlatıyorsunuz, hepsinin üstesinden geliyorsunuz, sonuçlar açıklandığında da muhteşem bir zafere ulaşıyorsunuz. Hayalinizde canlandırın…</span></p>

      <p class="govde-metin"><span xml:lang="en-US-POSIX">Birçok insan beynini kullanmayı bilmiyor. Oysa siz zihninizi boğucu, karamsar resimlerle, cesaret kırıcı düşüncelerle geçirirseniz, canınız sıkkın bir biçimde dolanırsanız, beyniniz hatalarınız, beceriksizlikleriniz üzerinde durmaya devam eder. Ve kendinizi güçsüz ve kötü hissedersiniz. Siz bunları hissederseniz, bunları düşünürseniz beyin bunları böyle algılar. Aslında düşüncelerimizi ve hayallerimizi değiştirebilir ve kontrol edebiliriz.</span></p>

      <p class="govde-metin"><span xml:lang="en-US-POSIX">Kendinizin programcısı olabilir ve beyninizi kontrol edebilirsiniz. Siz yapmazsanız, birileri yapacak. Siz yapmazsanız birileri size format atacak. Birileri sizin beyninizi programlayacak. Onun için kendinizin ve beyninizin çalışmasını kontrol etmek sizin elinizdedir. Beyin yorulmaz. Beynin tembelliği yoktur. Ama çalışmadığınız zaman elbette başınıza iş açacaktır.</span></p>

      <p class="x2" id="toc_marker-1-7"><span xml:lang="en-US-POSIX">Başarıya Giden Yolda Uygulanması Gereken Adımlar…</span></p>

      <p class="SOZ"><span xml:lang="en-US-POSIX">Hayatta başarılı olanlar, kendilerine gereken bilgileri öğrenmekten bir an geri kalmazlar ve hadiselerin sebeplerini her zaman araştırırlar.</span></p>

      <p class="SoZ-ADI"><span class="char-style-override-3" xml:lang="en-US-POSIX">‘J. Rudyard Kipling’</span></p>

      <p class="govde-metin"><span xml:lang="en-US-POSIX">1. Büyük düşünün</span></p>

      <p class="govde-metin"><span xml:lang="en-US-POSIX">Önce büyük düşüneceğiz. Düşüncelerimiz eylemlerimizi harekete geçirirler. Eylemlerimizin nasıl olacağını; iyi, kötü, doğru, yanlış, çirkin, güzel, nasıl bir eylemde bulunacağımızı bizim düşüncelerimiz belirliyor. Düşüncelerimizin belirlediği eylemler ise belli bir zaman sonra alışkanlıklara dönüşüyor. Alışkanlıklarımız da bizim karakterimizi ve kişiliğimizi belirliyor. Karakterimiz ise, geleceğimizi şekillendiren en büyük etken oluyor.</span></p>

      <p class="govde-metin"><span xml:lang="en-US-POSIX">Yaratıcımız geleceğimizi belirleme gücünü aslında bize vermiş. Yürüdüğünüz yolun sonunu görebilirsiniz. Tırmandığınız yola bakarak sonunda nereye yükseleceğinizi anlayabilirsiniz. Dolayısıyla büyük sonuca giden yol; büyük düşünceden başlar. Küçük düşündüyseniz, o sizin küçük eylemlerde bulunmanıza sebep olur. O eylemler uygulandığında ister istemez alışkanlıklar hâline geliyor. Eylemleri değiştirebilirsiniz. Düşünceyi değiştiremediniz, eylemlere devam ettiniz. Eylemler güçlendi, alışkanlıklar hâline geldi. Sonra soruyoruz. “Oğlum neden not almıyorsun?” “Hocam ben böyleyim işte. Bu benim alışkanlığım.” Neden? Yapmaya yapmaya o eylemi artık alışkanlık hâline geliyor. Alışkanlıkları değiştirmek gerçekten zordur. Değiştirilebilir mi? Sadece biraz daha güç ve emek ister. Ama daha beteri var ki; alışkanlıklarımızı değiştirmediğimiz zaman bir süre sonra bu alışkanlıklar artık bizim karakterimiz ve kişiliğimiz olmaya başlıyor.</span></p>

      <p class="govde-metin"><span xml:lang="en-US-POSIX">Onun için herkes yürüdüğü yolun sonuna varır. Olana ulaşır. Mesela bir yola girdiniz. Mahmutbey’den Edirne yolunda ilerliyorsunuz. Edirne’ye geldiğinizde; “Ben Edirne’ye gelmek istemiyordum. Ankara’ya gitmek istiyordum” diyorsunuz. O zaman ne işiniz var Edirne yolunda? “Emek sarf ettim hocam. İki saat yolda gittim. Benzin gitti, alın teri döktüm, yolda bir sürü sıkıntıyla karşılaştım. Yani bunun sonucu bu mu olmalı?” Evet, o olmalı. Çünkü siz Ankara yoluna girdiniz. Girdiğiniz yol sizi sonunda olduğu yere götürür. Hayat kıvrımlı yollarla doludur. Bazı sapakların sizi inanılmaz güzelliklerle dolu ovalara götürdüğünü görürsünüz ama bazı yolların ucunda da sonu ölümle olan uçurumlar vardır. Tehlikenin başına geldiğinizde artık her şey bitmiş olur. Sona gelmeden önce yolunuzu değiştirebilirsiniz.</span></p>

      <p class="govde-metin"><span xml:lang="en-US-POSIX">Tedbir almazsanız geleceğiniz öyle bir ölüm bataklığına saplanır ki, yeniden dirilmek için ne bir çaba gösterirsiniz ne de göstereceğiniz çaba geleceğinizi kurtarabilmek için yeterli olabilir.</span></p>

      <p class="govde-metin"><span xml:lang="en-US-POSIX">Yapılan çeşitli araştırmalarda; gençlerimizin büyük bir kısmının bir şirkete iş başvurusunda bulunurken ayda 600, 700 lira maaş veren yerlere binlerce insan başvururken, 3000, 5000 maaş veren iş yerlerine çok az insanın başvurulduğu görülüyor. İnsanların çoğu neden daha ucuz işlere başvuruyorlar? Bunun anlamı açık. Yola yüksekten başlamaya cesaret edemiyoruz. “Hocam ODTÜ’ye gerek yok, Anadolu’nun kıyılarında herhangi bir üniversite olsun da bana yeter” diyor gençlerimiz. Neden daha büyük yerlerden başlamıyorsunuz? Neden hedeflerinizi büyük tutmuyorsunuz?</span></p>

      <p class="govde-metin"><span xml:lang="en-US-POSIX">Unutmayın hayatımız bizim tercihlerimizin sonucudur. Büyük işlere layık olmadığınızı düşünüyorsanız bilin ki o büyük işler size gelmeyecektir. Çünkü kendinize güvenmiyorsunuz. Kader herkese istemeyi bildiği kadarını vermiştir. Düşünsenize niçin kaderin sahibi, Yaratıcı; “Dua edin, cevap vereyim. Dua etmezseniz ne öneminiz var” diyor. Sıradan bir iş istiyorsun Allah da sana sıradan bir iş veriyor. Neden şikâyet ediyorsun o zaman.</span></p>

      <p class="govde-metin"><span xml:lang="en-US-POSIX">Nasıl bir psikolojiyle yetiştirilmişsek, nasıl kendimize güvensizlikle yetiştirilmişsek dualarımızda bile maalesef küçüklük var. Küçük, basit istekler var. Sokakta dilenciler bile Allah rızası için bir ekmek parası diyip günü kurtarıyor. Hayat felsefemiz bu. Bugünü kurtaralım. Kardeş! Köşedeki fırın seni bekliyor, neden fırına talip olmuyorsun? Köşede koca bir ekmek fırını seni beklerken Allah rızası için bir ekmeğe neden talipsin? Bazı dostlarımızın içinden “Hocam sen de amma açgözlüsün bize bir ekmek yeter” dediğini duyar gibiyim. Ama sen fırına talip ol da fırını al da, yine bir ekmek ye. 999 tanesini fakir fukaraya dağıt. Hepsini yemek zorunda değilsin. Ama senin talip olman gereken şey; küçük şeyler değil. Çünkü yaratıcı seni mükemmel, olağanüstü harika yaratmıştır.</span></p>

      <p class="govde-metin"><span xml:lang="en-US-POSIX">2. Coşkunuzu geliştirin</span></p>

      <p class="govde-metin"><span xml:lang="en-US-POSIX">Büyük düşünmekle iş bitmiyor. Sadece hamurla iş bitmiyor. Yağ koyacaksın, yumurta koyacaksın, ekmek yapmak için bir malzeme yetmiyor. Ekmek yapmak için sadece basit bir un yetmiyor. O ekmek, olana kadar geçtiği bir sürü safha var. Coşkunuzu güçlendirmek için önerdiğimiz yollardan belki de en önemlisi; güçlendirici kelimeler kullanmanız. Pozitif olan güçlendirici kelimeleri her kullanışınızda, ruhunuzun kuvvetlendiğini görürsünüz. Güçlendirici kelimeleri kullandıkça manevi gücünüzün, özgüveninizin, coşkunuzun arttığını göreceksiniz. Bu kelimeler onları her tekrar edişinizde sizi daha güçlü ve etkileyici gösterecektir.</span></p>

      <p class="govde-metin"><span xml:lang="en-US-POSIX">Başarı yolunda cesarete ve özgüvene ihtiyacımız var. Küçük bir engelde hemen ümitsizliğe kapılmamalıyız. Olumlu kelimeler hayatımızın aniden değişmesine katkı sağlayabilir. Öyle ki en zayıf olduğu anda güçlendirici kelimeleri beş dakika tekrar etseniz tüm duygularınızın değiştiğini göreceksiniz. Duruşunuzu, yüz hatlarını bile değiştirecektir.</span></p>

      <p class="govde-metin"><span xml:lang="en-US-POSIX">Bilinçaltınıza gönderdiğiniz kelimeler, sizin o anki ruh dünyanızı, düşüncelerinizi, duruşunuzu, perişan olmanızı ya da güçlü olmanızı belirler. Dinlediğiniz müzik neyi etkiliyor? Bir arabesk ya da duygusal fon dinlediğiniz zaman çöker gidersiniz. Ama coşku ve heyecanlı bir müzik dinlediğiniz zaman içinizde büyük coşkular meydana gelir. Enerji yükü en fazla olan kelimelerden birkaç tanesi; büyük, şimdi, fırsat, harika, kazançlı, yeni, kolay, heyecan verici, kesin, canlı, güzel, ilginç, muhteşem, başarı, zafer, yapmak, cesaret, önem, sevgi, saygı, barış, yardım vermek, yükselmek, coşmak, kahramanlık, şeref, dürüstlük… Bu kelimelerin hepsi insana heyecan veren kelimelerdir.</span></p>

      <p class="govde-metin"><span xml:lang="en-US-POSIX">‘Kendimi harika hissediyorum.’ ‘İnanılmaz işler başardım.’ ‘Müthiş bir insanım.’ ‘Başarmak çok kolay.’ ‘Ne kadar zevkli işler yapmışım.’ ‘Heyecan kuşatıyor beni.’ ‘Gücün ruhuma dolduğunu görüyorum.’ Bu sözleri ve buna benzer kendinize uyan sözleri yüzlerce kez tekrar edin. Kanatlanıp uçmaya başladığınızı göreceksiniz.</span></p>

      <p class="govde-metin"><span xml:lang="en-US-POSIX">Eğer coşuyorum derseniz ve bunu sürekli tekrarlarsanız, idam sehpasında bile coşarsınız. Sıkıntıdan içim patlıyor derseniz de bilin ki padişah koltuğunda ölüm acısı yaşarsınız. Biz kendi yalanlarımızın kurbanıyız. İnandığımız tek doğru vardır. O da mutlak olan doğru değil, kendimize ısrarla söylediklerimizdir. Hangi yalanı kendinize ısrarla söylerseniz tüm ruhunuz ona inanacaktır. Alt bilinciniz neyin doğru neyin yanlış olduğunu bilmez. Sadece ve sadece ona en çok söylediğiniz doğruları kabul eder. Bizim tek doğrumuz kendimize ısrarla söylemeye devam ettiğimiz cümleler, kelimelerdir. Kendinize kırk gün deli olduğunuzu söylerseniz bilin ki gerçekten deli olursunuz. Büyüklerimiz öyle demiş. Bilinçaltınıza ne olmak istediğinizi söyleyin. Beyniniz olmak istediğiniz gibi olmakta zorluk çekmeyecek.</span></p>

      <p class="govde-metin"><span xml:lang="en-US-POSIX">İsmimizin anlamının bile karakterimizi değiştirebildiğini bilmemiz lazım. Çocukların anne babası üzerinde olduğu haklarından bir tanesidir. İsim çok önemli. İsmimiz bile insanın üzerinde etki ediyorsa peki kullandığınız kelimeleri ayıklamayı ihmal eder misiniz?</span></p>

      <p class="SOZ"><span xml:lang="en-US-POSIX">“Elmas nasıl yontulmadan mükemmelleşmezse, insan da acı çekmeden olgunlaşmaz. “</span></p>

      <p class="SOZ"><span xml:lang="en-US-POSIX">‘Konfüçyüs</span></p>

      <p class="govde-metin"><span xml:lang="en-US-POSIX">Sinirli insanların yanında öfke kelimelerini duydukça onları kullanır hâle gelirsiniz. Bu kelimeler kendilerine bağlanan alanları bilincimize çağırırlar. Bu çağırma işlemi tekrar ettikçe öfkeyi bizzat yaşayan ve yaşatan insanlar oluruz. Farklı kültürlerden insanların konuşmaları ve duyguları arasındaki ilişkileri inceleyebilirsiniz. Ortak dili kullanımlar arasında duygu ve tutum benzerliği çok rahat bir şekilde fark edeceksiniz…</span></p>

      <p class="govde-metin"><span xml:lang="en-US-POSIX">3. Hedefiniz olsun</span></p>

      <p class="govde-metin"><span xml:lang="en-US-POSIX">Tam olarak ne istediğinizi bilirseniz çevrenizdeki güçler size nasıl yardımcı olacaklarını bilirler. Zihninize ne istediğinizi söylerseniz, onu yapmak için harekete geçecektir. Nereye gideceğini bilmeyen gemiye hiçbir rüzgâr fayda vermez. Bakıyorsunuz okyanusun ortasında nereye gideceğini bilmiyor. Dünyalar kadar rüzgâr esiyor. Rüzgârlar alıp diğer gemileri götürüyor ama nereye gideceğini bilmiyor, kararsız.</span></p>

      <p class="govde-metin"><span xml:lang="en-US-POSIX">Şuan milyonlarca kararsız gencimiz var. Nereye gideceğini bilmiyor ama şikâyet ediyor. “Bu rüzgârlar bana yardım etmiyor. Ayşe’yi aldı götürdü falanca üniversiteye, Fatma’yı filanca liseye götürdü. Aldı onu falanca işyerinin tepesine koydu. O işte başarılı oldu ama bu rüzgâr ne hikmetse bana yardım etmiyor” diyor. Etmez. Siz rüzgâra nereye gitmek istediğinizi fısıldadınız mı? Rüzgâr için zor değil ki, yüzlercesini götüren rüzgâr sizi de alır götürür o başarıya. Ama gel gelelim maalesef biz nereye gideceğimizi bilmiyoruz.</span></p>

      <p class="govde-metin"><span xml:lang="en-US-POSIX">Hedefiniz yoksa fırsatları nasıl kullanacağınızı, yelkenlerinizi ne şekilde ayarlayacağınızı bilemezsiniz. Kendilerini başarısızlığa mahkûm edenler hedefi zihninde dönen hayallerle karıştırıyorlar. İsteklerin, dileklerin hedef olduğunu zannediyorlar. İstemek, dilemek hedef değildir. Sonuçta hedefsizliklerini değil de talihsizliklerini suçluyorlar. Büyük işler başaranların hepsi sadece hedeflerine borçlular.</span></p>

      <p class="govde-metin"><span xml:lang="en-US-POSIX">Hamuruna alın teri damlamayan bir bina bana gösteremezsiniz. Ağlamamışsanız bilin ki gülemeyeceksiniz. Uykularınız hiç kaçmamışsa bilin ki huzurlu uykulara kavuşamayacaksınız. Denizlerin derinliklerindeki inciye ulaşmak istiyorsanız, bilin ki derinliklerde dolaşmayı göze almalısınız. Hedef belirleyebilmek için uykusuz kalmanız gerekiyorsa bunu göze alın. Konuşmalarınızı, ilginizi ve öğreniminizi hedefiniz belirleyecek. Böylece dikilen bir fidenin beslenerek büyüyerek ağaç olması gibi hedeflere sahip olmakla arzular içten içe inşa olmaya ve yeşermeye devam edecek.</span></p>

      <p class="govde-metin"><span xml:lang="en-US-POSIX">Nasıl ki bir ağaç diktiğinizde onu besliyorsunuz, büyütmeye çalışıyorsunuz. Aynı şekilde zihinde yaşatılan arzular içten içe inşa olmaya, yeşermeye devam edecekler. Hedefsiz insan kökleri kesilmiş ağaç gibidir, yeşermez. Kökleriniz canlı mı bir bakın. Her gece uyumadan önce sulanmak isteyen büyük bir hedef kendisini size hatırlatıyor mu?</span></p>

      <p class="govde-metin"><span xml:lang="en-US-POSIX">4. Arzularınızı güçlendirin</span></p>

      <p class="govde-metin"><span xml:lang="en-US-POSIX">Başarmak; üretmektir. Üretemiyorsanız başarılı olamazsınız. Tüm başarıların ortak özelliği içlerinde güçlü arzuların bulunmasıdır. Başarı büyükse, ona yola açan arzu da büyük olmalıdır. Küçük arzuyla bir mektup, büyük arzuyla bir kitap yazarsınız. Bugününüz geçmişteki arzularınızın eseridir. Geleceğinizi de bugünkü arzularınız belirleyecektir. Ne istediğinize, nasıl ve ne kadar istediğinize veya istemediğinize bağlıdır. Herkeste var olan sıradan arzulardan söz etmiyorum. İstemekten, dilemekten, basitçe ümit etmekten söz etmiyorum.</span></p>

      <p class="govde-metin"><span xml:lang="en-US-POSIX">Kâinattaki tüm güç ilişkileri arzu kanununa dayanır. Arzu; manevi gücün doğduğu kaynaktır. Ne kadar çok arzuya sahip olursanız, o kadar güçlü olursunuz. Yani arzu ne kadar şiddetliyse, sonuç ta o kadar güçlüdür. Arzularınız ne kadar güçlüyse başarınız o kadar büyük olacak.</span></p>

      <p class="govde-metin"><span xml:lang="en-US-POSIX">Zor sanılan başarı aslında ummadığımız derecede kolay. Başaranlarla, başaramayanlar arasındaki harcadıkları çabalar açısından neredeyse hiç fark yok. Oysa onların dağlar ile taşlar kadar birbirlerinden farklı olduklarını zannedersiniz. Bir cümleyi yazmakla, yazmamak arasındaki fark çok küçüktür. Bir sigarayı içmekle içmemek arasındaki fark çok küçüktür. Ama bu iki küçük eylemin sonuçları arasında korkunç farklar olduğunu görüyoruz. Cümleyi yazarsanız kitap yazarsınız, sigara içerseniz ömrünüzü kısaltırsınız. Bu küçük fark bize büyük bir fırsat veriyor. Bu sayede biz de tüm başarılı insanlar gibi başarıyı yakalayabiliriz. Baş döndürücü bir başarıyı imza atmak için baş döndürücü işler yapmak zorunda değiliz. Büyük iş yapmak, çok iş yapmaktan ziyade farklı iş yapmakla elde edilir.</span></p>

      <p class="govde-metin"><span xml:lang="en-US-POSIX">İş yapmanın iki boyutu vardır; biri miktar, diğeri içerik. Hiçbir milyarder iş adamı fakir köylü dede kadar yorucu çalışmaz. Çok çalıştığı hâlde fakir, az çalıştığı hâlde zengin olan insanların sırrını ne kadar yaptıklarında değil, ne yaptıklarında arayın. Bir tanesi akşama kadar kürekle kum dolduruyor kamyona, bir tanesi kömür dolduruyor, bir tanesi altın dolduruyor. Hatta kömür dolduran sekiz saat dolduruyor. Kum dolduran on sekiz saat dolduruyor. Öbürü sadece bir saat hatta bir sefer bir kürek altın dolduruyor.</span></p>

      <p class="SOZ"><span xml:lang="en-US-POSIX">“Kaygı; vadesi gelmemiş borcun faizini ödemektir.”</span></p>

      <p class="govde-metin"><span xml:lang="en-US-POSIX">Bir damla suyu çok küçümsüyoruz oysa yumuşacık su ısrarla damladığın taşları deliyor, biriktiğinde gemileri yüzdürüyor. Sel olduğunda şehirleri yerle bir ediyor. Mağaralardaki heyecan verici sarkıtlar ve dikitler damlayan su zerreciklerinin birikimlerinin sonucudur. Tüm büyükler küçüklerin birleşmesiyle oluşuyor. Bütün çabalarınızı arzuyla ateşlerseniz arzu damlaları biriktikçe arzu okyanusunu oluşturur. Sistem şöyle işler; ne kadar arzularsanız o kadar enerjiyi, o kadar gücü, o kadar emeği amacınız uğrunda feda etmeye hazır olursunuz. Hatta en üst düzeyde her şeyinizi en çok istediğiniz hedefe feda edersiniz. Hedefinizi öylesine arzularsınız ki ona adanırsınız. Kendinizi adarsınız o hedefe. Şiddetli istek, basit bir ümit, basit bir direk değildir. O kadar büyüktür ki yerine hiçbir şey geçemez. Onu öylesine arzularsınız ki onu elde etmeye çalışırken açlık hissetmezsiniz, uykularınız kaçar, rüyalarınızda onu görürsünüz. Hiçbir televizyon dizisi, hiçbir alışveriş merkezi, hiçbir arkadaş sizi ondan alıkoyamaz…</span></p>

      <p class="SOZ"/>

      <p class="SOZ"><span xml:lang="en-US-POSIX">“Güçlükler, başarının değerini artıran süslerdir.”</span></p>

      <p class="govde-metin"><span xml:lang="en-US-POSIX">‘Moliere</span><span class="char-style-override-4" xml:lang="en-US-POSIX">’</span> <span xml:lang="en-US-POSIX">5. Yöntem belirleyin</span></p>

      <p class="govde-metin"><span xml:lang="en-US-POSIX">Yöntem belirlerken önce yeterli veri toplamalıyız. Daha sonra; hedefi kesinleştirmek ve son olarak; hedefi planlamak. Hedefimiz kesin değilse tam olarak onu yapamayacağız. Belirsiz hedefler arasında dolaşıp durmak zorunda kalacağız. Hedeflerimizi planlayamamışsak; üst basamaklara çıkma şansımız olmayacaktır. Gittiğiniz yolu kontrol edememeyle karşı karşıya kalacağız. Bir adımı ihmal etmek, tüm adımların boşa çıkmasına neden oluyor.</span></p>

      <p class="govde-metin"><span xml:lang="en-US-POSIX">Kesin hedefin gerçekleşme ihtimali bulanık hedefe göre daha fazladır. Bir tarafta birinin kesin ve net bir hedefi var, öbür tarafta birinin hedefi biraz bulanık. Bir tanesi diyor ki; “Ben bu sene Allah nasip ederse falanca üniversitenin, falanca fakültenin, falanca bölümünü kazanacağım.” Çok net… Öbürü; “Aslında şu bölüm olabilir. Şu falanca üniversite de fena değil. Şu inşaatı aslında ben yapabilirim” gibi. Hedefler bulanıksa bilin ki başarma şansı her zaman daha düşüktür. Kesin olmayan hedef; uğrundaki binlerce saatlik emeği boşuna çıkartır.</span></p>

      <p class="govde-metin"><span xml:lang="en-US-POSIX">Hedefimizin kesin ve çok net olması lazım. Hedef kesin olmayınca, o hedef uğruna, gerçekleştirme uğruna dökülen bütün alın terleri boşuna gidiyor. Her sene o sınavı kazanamayan yüz binlerce insanın sırt üstü yattığını, çalışmadığını mı zannediyorsunuz? Elbette gerçekten sınavı kazanamayan, başarılı olamayan birçok insan sırt üstü yatan; başarısızlar, emek harcamayan insanlar ama bilin ki çalışmayan, sırt üstü yatan insanlar kadar başarısız olanlar içerisinde belki de başarılı olanlardan iki kat, üç kat daha fazla emek sar eden, daha çok alın teri döken, daha çok gözyaşı döken, başarılı olmak için daha çok çaba ve gayret sarf eden gençlerin, insanların olduğunu bizzat biliyorum. Sizler de etrafınızda bunları görmüşsünüzdür. Onun için hedef, ulaşılmak istenen yer çok kesin ve net bilinmediği zaman, menzil belli olmadığı zaman; o attığınız adımlar, o yaptığınız emekler boşa çıkabiliyor.</span></p>

      <p class="govde-metin"><span xml:lang="en-US-POSIX">Çoğumuzun başaramama nedeni hedefsizliğimiz değil ama hedefimizin bulanıklığıdır. Kesinlik tam olarak neyi, nasıl, nerede, ne zaman ve ne kadar yapmak istediğinizi belirtmektir. İçinizdeki bu soruların cevaplarını bulmanız gerekiyor. Aksi takdirde hedefleriniz uğrunda boşuna ömrünüzü tüketirsiniz.</span></p>

      <p class="govde-metin"><span xml:lang="en-US-POSIX">6. Cesaretinize sarılın</span></p>

      <p class="govde-metin"><span xml:lang="en-US-POSIX">İnsanlar kendilerini uydurma korkularının esaretine kaptırıyorlar. Kendimize güvenimizi kendi ellerimizle kaybediyoruz. İnanılmaz derecede utangaç kişilikler geliştiriyoruz. Edep noktasındaki utangaçlıktan bahsetmiyorum. Kendimizi ifade edememek, korkularımız. Çeşitli korkular uydurmuşuz. Ve bu uydurduğumuz korkuların esareti içerisinde yaşıyoruz. Var olmamız, cesaretimize bağlı. Cesaretiniz varsa; herkes sizin var olduğunuzu bilir. Sizi insanların dünyasına sadece cesaretiniz taşır. Cesaretiniz yoksa kendi iç dünyanıza hapis olmaya mahkûm olursunuz. O cesareti kendinizde bulamıyorsanız, diğer insanların dünyasına, gönlüne girme şansınız yok. Varlığınızı yaşadığınızı ispat etme şansınız yok. Kendinize küçük bir dünya çizersiniz. Ve o dünyanın içinde yok olursunuz, mahkûm olursunuz.</span></p>

      <p class="govde-metin"><span xml:lang="en-US-POSIX">Korku; içinizdeki güzellikleri yok eder. Aslında içinizde çok güzellikler var. Ama siz müsaade ettiğiniz için korku, içinizdeki güzellikleri yok ediyor. Cesaret göstereceğiz ama cesaret göstermek kolay bir şey değil. Risk ve sorumluluk üstlenmeyen hiç kimse başarılı olamaz. Hem risk üstlenecek hem de o riskin sonucunda ortaya çıkacak sorumluluğu üstlenecek. Alışkın olduğunuz hayat size risksiz gelebilir. Aslında rahatlık içerisinde daha büyük riskler var ama çoğu insan bunun farkında değil. Çoğu insan sineğin ısırmasından kaçarken akreplere yem olur.</span></p>

      <p class="govde-metin"><span xml:lang="en-US-POSIX">Ders çalışmak istememek sinekten kaçmaktır. Sineğin beni ısırmasını istemiyorum demektir. Ders çalışmayı istemiyor olabilirsiniz ama unutmayın bu davranışı sergilediğiniz zaman Haziran’ın sonunda kendinizi akrebe yem ediyorsunuz. Şuan azıcık bir emeği, azıcık bir uykusuzluğu, azıcık bir gayreti göstermiyorsunuz, ama Hazirandan sonra gece gündüz çalışsanız bilin ki hiçbir faydası olmayacak. Şuan atmanız gereken adımları atmadığınız zaman o iş geçtikten sonra yapacağınız bütün çalışmalar boşa giden çalışmalar olacaktır…</span></p>

      <p class="govde-metin"><span xml:lang="en-US-POSIX">Kabul edelim ki gerektiği kadar cesarete sahip değiliz. Kolaylıkla kendimizi kürsüye taşıyamıyoruz. İnanmıyorsanız buyurun kendinizi test edin; televizyon ya da radyoda canlı yayına katılmayı deneyin, şiddetle heyecanlandığınızı göreceksiniz. Çoğu insan yaşayacağı sinir gerginliği nedeniyle telefon edemez. Katıldığınız seminerde ayağa kalkıp binlerce insanın içerisinde soru sormayı deneyin. Kalabalık bir insan topluluğunun karşısına geçip mesaj vermeye çalışın. İçinizdeki kalıpların sizi nasıl engellediğini göreceksiniz. Ama bu kalıpları yıkın. Bunları yıkmazsanız bilin ki ileride daha büyük sorunlarla karşı karşıya kalacaksınız.</span></p>

      <p class="govde-metin"><span xml:lang="en-US-POSIX">7. Ertelemeyin, hemen yapın</span></p>

      <p class="govde-metin"><span xml:lang="en-US-POSIX">Bir işi karşınıza çıktığı anda yapmaya başlamak, onun yüzde doksanını yapmışsınız demektir. Çünkü işi ertelendiğinizde en az on kat büyümüş oluyor.</span></p>

      <p class="govde-metin"><span xml:lang="en-US-POSIX">Değişmek istiyorsanız hemen şimdi başlayın. Bilin ki bu akşam değişmek için adım atmayan yarın hiç atamaz. İniş çıkışlarla dolu bir hayatta yaşadığımızı bizde biliyoruz. Boğuştuğumuz sorunların biteceği bir günü bekleyerek ömrümüzü tüketebilirsek bilin ki hiçbir sorunu çözemeyiz.</span></p>

      <p class="govde-metin"><span xml:lang="en-US-POSIX">Canınıza kast eden bir tehlike geldiğinde sinir sisteminiz hemen harekete geçer ve anında vücudunuzu savunur değil mi? Mesela eliniz yanlışlıkla ateşe temas etse, ayağınıza diken batsa, otonom sinir sisteminiz hemen tedbir almıyor mu? Vücudunuz üşüdüğünde hemen ısı üreterek vücudunuzu korumaya çalışmıyor mu? Aşırı sıcakta dışarıya verdiği ter sıvısıyla ısıyı dışarıya vermeye çalışmıyor mu? Tabiattaki tüm sistemler bir görevi tam olarak yapılması gerektiği anda yaparken, biz niçin erteliyoruz. Allah’ın yarattığı bütün varlıklar yapmaları gereken zamanda yapıyor. Çiçek açması gereken zamanda açıyor. Sistem çalışıyor. Peki, sen; aklı olan, düşünme özgürlüğü olan, geçmişi geleceği görebilen, Allah’ın en mükemmel varlık olarak yarattığı Ey insan! Yapılması gerekeni neden yapman gereken zamanda yapmıyorsun?</span></p>

      <p class="govde-metin"><span xml:lang="en-US-POSIX">Unutmayın geciken her iş; hem fazla zamanınızı alır hem de maddi kayıplara neden olur. Mutfakta musluğunuz bozulur, ertelersiniz. Fatura bir çıkar karşınıza, faturayı görürsünüz. Faturayı bugün yarın yatırayım diyorsunuz, tembellik yapıyorsunuz. Geliyorlar kesiyorlar suyunuzu elektriğinizi. Ondan sonra gidip günlerce uğraşıyorsunuz. Oraya git, şu parayı yatır, şuradan açtır derken zamanınız ve paranız kat kat fazla gidiyor. İşlerini gündemlerine girer girmez yapanlar ömürlerini kazanırlar. Ertelenen iş daha uzun zaman işgal eder. Yarım saatte bitireceğiniz işi ertelediğinizde ona yarım gününüzü vermeye mahkûm olursunuz. Ödenmeyen borcun faizle büyümesi gibi, yapılmayan iş de büyür, altında ezilirsiniz.</span></p>

      <p class="govde-metin"><span xml:lang="en-US-POSIX">8. Bahanelerden sıyrılın</span></p>

      <p class="govde-metin"><span xml:lang="en-US-POSIX">Son günlerde gençlerimizin en çok başına bela olan unsurlardan bir tanesi; bahane üretmektir. Başarılı insan her türlü engele rağmen çalışmaya devam edendir. İlerlerken karşınıza engeller çıkacak ama bilin ki başarılı insanlar bu engelleri ezip geçerler. Bu engelleri ortadan kaldırırlar. Ama ilerleme durmaya başladığında artık engeller de bahane olmaya başlar. Ama bir bakıyorsunuz başarı yavaşlamaya başlamış o an engeller bahaneler olmaya başlamış. Bir insanın kendisine yapabileceği en büyük kötülük karşılaştığı zorluklara teslim olmasıdır.</span></p>

      <p class="govde-metin"><span xml:lang="en-US-POSIX">Dünya kar ve tipiyle karşılaşmak zorunda kalmadığı bir kış yaşamamıştır. Kış olacak; kar, tipi, yağmur, soğuk bir hava olmayacak. Bakın son yıllarda iklim değişmesine rağmen kış ayında kış olduğunu, o soğuklardan hissedebiliyoruz. Hayat engellerle doludur ve kim olursa olsun tüm insanlar mutlaka o engellerle yüzleşeceklerdir. Hayatın her alanında bu engeller var. Zengin veya fakir, meşhur veya unutulmuş bir insan olsun; herkes hayat yolunda aynı geçit vermez dağlarla yüzleşecek. Zenginin ayrı bir engeli var, fakirin ayrı… Allah nefes verdiyse ve bu dünyada yaşıyorsak, hepimiz mutlaka o geçit vermez dağlarla yüzleşeceğiz.</span></p>

      <p class="govde-metin"><span xml:lang="en-US-POSIX">Başarının bedelini ödemekten korktuğumuzda harika bahaneler buluruz. Her şeyin bir ücreti var. Bakkaldan bir ekmek almanın, sakız almanın ücreti var. Peki, başarının bir ücreti olmayacak mı? Elbette olacak. Markete gidiyorsunuz, herhangi bir ürün alacaksınız bir tanesinin üzerinde 7 lira yazıyor, öbüründe de 6 lira yazıyor. Paranıza göre olanı seçiyorsunuz. Başarının da bir bedeli vardır ve ödediğiniz bedel doğrultusunda bir başarıya sahip olursunuz.</span></p>

      <p class="govde-metin"><span xml:lang="en-US-POSIX">Bir insana güzel bir işe kalkıştığında başaramazsın demek ona yapılabilecek en kötü uyarıdır. Düşmanın yapmadığı bu telkini bizim için hayırlı olacağını sanarak çoğu zaman çocukluğumuzda ailelerimiz bize karşı yapmışlardır. Yapmaya devam ediyorlar. “Hadi oradan sen yapamazsın. Sen bu sınavı kazanamazsın. Senin kafan çalışmaz, sen başaramazsın.”</span></p>

      <p class="govde-metin"><span xml:lang="en-US-POSIX">Etrafımızda o kadar çok negatif insan var ki, insanların motivasyonunu bitiren, bu en yakınımızdaki anne babamızda olabiliyor. Akrabalarımız, öğretmenlerimiz, arkadaşlarımız ya da komşularımız da olabilir. Sizin amaçlarınıza ulaşma yolunda önünüze engel çıkaran insanların, sizi hayallerinizden uzaklaştırmasına fırsat vermeyin. Eğer siz kendinize inanıyorsanız, hiç kimsenin sizi o hayalden alıkoymasına müsaade etmeyin.</span></p>

      <p class="govde-metin"><span xml:lang="en-US-POSIX">Şimdi dağlarda yuva yapan kartallar bir zamanlar oraya uçma zahmetine katlanmışlardı. Dağlara çıkmak için en azından taşların üzerinde yürümeye mahkûmuz. Başarılı olmak için yoğun çalışmaktan ziyade az da olsa sürekli çalışmaya ihtiyacımız var. İlerlemek yavaş da olsa sürekli yürümekle mümkün. Dinlenme dışında ara vermek, durmak yok. Hiçbir engel tanımayacağız. Bizi durdurmak isteyen her şeyle amansız şekilde mücadele edeceğiz. Sığınacağımız hiçbir bahane olamaz. Mazeret hiçbir başarısızlığı gizleyemez. Başkalarını kandırmak zorunda değiliz. Kendimizi kandırmak ise bize hiçbir şey kazandırmaz.</span></p>

      <p class="govde-metin"><span xml:lang="en-US-POSIX">9. Maratonu tamamlayın</span></p>

      <p class="govde-metin"><span xml:lang="en-US-POSIX">Birçok insan, hayatında devrim yapacak bir yükselişin tam ucuna gelir. Biraz daha sabretse kendisini zirvede bulacak ama pes ediyor. Bir adım daha atamamak atılan binlerce adımın yok olmasına neden oluyor. Uzunca bir yıl çalışmışsın, didinmişsin, ayağına taşlar takılmış, ayağına dikenler batmış, uçurumun kenarından geçmişsin ve öyle bir noktaya gelmişsin ki artık bir adım atsan, bir kere sıçrasan zirvede olacaksın ama tırmanmayı bırakıyorsun. Bu kadar emeğe yazık değil mi? Bu kadar gözyaşına yazık değil mi? Son bir sıçrayış kaldı. Bunu neden yapmayalım ki? Bu cesaret bizim kendi iç dünyamızda var. Başarının olmazsa olmaz kuralı; yapmaktır. Yapmayı anlamlı kılan bir kural vardır; bitirmek. Bitmeyen iş; yapılmamış iş gibidir.</span></p>

      <p class="govde-metin"><span xml:lang="en-US-POSIX">Başarısızlıkların pek çok nedeni vardır. Ama en önemli nedeni budur. Burada sözünü ettiğimiz neden, sizinle savaşacak olan en son düşmandır. Arzularsınız, hedeflerinizi planlarsınız, duygularınızı şiddetlendirirsiniz, çalışmaya başlarsınız, coşku ve heyecanınızı korursunuz ama bitiremediğinizde yenik düşersiniz. Tüm çabalarınızın bir anda sonuçsuz kaldığını görürsünüz.</span></p>

      <p class="govde-metin"><span xml:lang="en-US-POSIX">Örneğin; bir futbol maçı 90 dakikadır. Mücadele ediyorsunuz, inanıyorsunuz. “Biz bu maçı alacağız” diyorsunuz. Çıkıyorsunuz sahaya, yüreğinizi koyuyorsunuz. Taktik, strateji, her şey mükemmel, orta sahada paslaşma süper, topu ceza sahasına harika indiriyorsunuz ama bir türlü gol atamıyorsunuz. Tam 90 dakika. Tek kale top oynuyorsunuz, adeta şov yapıyorsunuz. Futbol tarihinde bu kadar mükemmel oynayan bir takım, bu kadar harika organize edilmiş bir takım görülmemiş. İnsanlar adeta çılgınlarca sizi alkışlıyor. Ama rakip takıp 90. dakikada bir kontra atakla kalenize gol atıyor. Ve maçı 1-0 kaybediyorsunuz. Kimse sizin nasıl oynadığınıza bakmaz. 3 puan 90 dakika sonunda golü atan takıma yazılır. Önemli olan işi bitirmektir. Futbolda bitirmek; gol, baskette bitirmek; topun o çemberin içinden girmesidir. İşi bitirmek önemli… Yoksa arzularınız, hedefleriniz, duygularınızı şiddetlendirmek, çalışmak bunların hepsi doğru ama bitiremediğiniz zaman yenik düşüyorsunuz. Yeniden başa dönmek zorunda kalırsınız.</span></p>

      <p class="SOZ"/>

      <p class="SOZ"><span xml:lang="en-US-POSIX">“Nereye gittiğini bilen kişiye yol vermek için dünya bir yana çekilirdi.”</span></p>

      <p class="SOZ"><span xml:lang="en-US-POSIX">‘Starr Jordan</span></p>

      <p class="govde-metin"><span xml:lang="en-US-POSIX">Milyonlarca insanın yaptığı şudur; bir eser inşa ederler, eser ortaya çıkar, harika bir çevre oluşur. Sonra da yaptıkları işin temeline bir bomba koyarlar, yaptıkları her şey yıkılır. “Olmadı, yapamıyorum” derler. Yeniden sıfırdan başlarlar. Her defasında başka bir işe sıfırdan başlarsanız, zirveye ne zaman çıkacaksınız? Zirve zaman ister.</span></p>

      <p class="govde-metin"><span xml:lang="en-US-POSIX">Bu anlattıklarımızla çok güzel teyit eden Temel ile Cemal arasında anlatılan güzel bir fıkra hatırıma düşüyor; Temel ile Cemal yüzerek Amerika’ya gitmeye ve dünya rekoru kırmaya karar vermişler. Trabzon’dan yola çıkarlar. İstanbul ve Çanakkale Boğazlarını, Ege’yi, Akdeniz’i, Cebeli Tarık Boğazını aşıp okyanusun azgın sularına dalarlar. Ve New York’un dev gökdelenleri, Amerika’nın meşhur ‘Hürriyet Anıtı’ belirir. Temel Cemal’e seslenir; “Cemal, Ula ben yoruldum uşağum geri döniyrum. Gerçekten de geri döner.” Bu fıkraya hepimiz güler geçeriz. Oysa çoğu zaman yaptıklarımızın Temel’in fıkrasından pek de farksız olmadığını görürüz.</span></p>

      <p class="govde-metin"><span xml:lang="en-US-POSIX">Temel’in Hürriyet Anıtı’nı görüp geri dönmesiyle, bizim 11 yıllık emeğimizi son noktaya kadar getirip de sınava son bir ay kala çeşitli duygusal, ruhsal yıpranmaları ya da çeşitli mazeretleri üreterek pes etmeniz arasında ne fark var? Değişen bir şey yok ki. Böyle yaparak sizin de ondan bir farkınız kalmıyor. Sizde pes ediyorsunuz. Yazık değil mi bunca emeğe? Bir işe giriyorsunuz. Tam yükseleceksiniz; bırakıyorsunuz, başka işe geçiyorsunuz. Ne farkı var?</span></p>

      <p class="govde-metin"><span xml:lang="en-US-POSIX">Ne kadar iyi yapılırsa yapılsın tamamlanmayan iş can damarı kesilmiş vücut gibidir. En son çarkı takılmamış olan saat, yok olan saatten farksızdır. Tam olarak bitmeyen iş; hiç bitmeyecekse yapılmayan işten daha kötüdür. Çünkü emeğinizi, sağlığınızı alıp götürür.</span></p>

      <p class="govde-metin"><span xml:lang="en-US-POSIX">Amerikalılar araştırmışlar, dünya ticaretinin yüzde seksenini üç defadan fazla teşebbüs edenleri elinde bulunduruyorlar. Biz aynı yolda yürümeye kaç defa teşebbüs ediyoruz? Eserinizi çöpe atıyorsunuz, boynu bükük bırakıyorsunuz. Lütfen gelin kendimize gelelim. Ve maratonu bütünüyle başından sonuna kadar olabildiğince yürekten, olabildiğince sevgiyle tamamlayalım. Ve bunu koyabilmek için de elimizden gelen her şeyi yapalım.</span></p>

      <p class="govde-metin para-style-override-8"/>

      <p class="x2" id="toc_marker-1-8"><span xml:lang="en-US-POSIX">Başarının Sırları…</span></p>

      <p class="govde-metin"><span xml:lang="en-US-POSIX">Hayat; yıllarca süren eğitim, kurulan hayaller, yaşanan hayal kırıklıklarıyla doludur. Daha sonra iş yaşamı, aile olma süreci ve emekliliğe yaklaşılan yıllar hayatın içinde seyreder. Pek çok insan bu sürecin sonuna yaklaşınca hiçbir şeyin hayal ettiği gibi olmamasından şikâyet ediyor.</span></p>

      <p class="govde-metin"><span xml:lang="en-US-POSIX">Başlamak için hiçbir zaman çok geç olmadığını anlayarak, bizim için başarının ne olduğunu tanımlamak ilk adımımız olmalı. Başarılı olmak her zaman zengin olmak, ünlü olmak, filmlerdeki gibi bir hayata sahip olmak değildir. Başarı kişinin karakterine, ne istediğine bağlı olarak değişen bir kavramdır. Bazı insanlar başkalarının isteğini gerçekleştirdiğinde, bazıları ise onları boş verip kendi hayallerini, umut ettiği yaşam biçimini gerçekleştirdiğinde başarılı olur. Bu nedenle sizin için başarılı olmanın ne demek olduğuna, neleri başarırsanız geçen yıllardan mutlu olacağınıza karar verin.</span></p>

      <p class="govde-metin"><span xml:lang="en-US-POSIX">Mahmud Esat Coşan Hoca Efendimizden başarının sırlarına erebilmemizde katkı sağlayacak altın değerindeki kurallarını inceleyelim;</span></p>

      <p class="govde-metin"><span xml:lang="en-US-POSIX">1. Çalışmak için müsait gün, saat ve ilham bekleme. Bil ki her gün, her saat çalışmanın en müsait zamanıdır. Çalışmak için müsait yer ve köşe arama. Bil ki her yer ve her köşe, çalışmanın en müsait yeridir.</span></p>

      <p class="govde-metin"><span xml:lang="en-US-POSIX">Hayatımıza baktığımızda, öğrenci kardeşlerim dönüp kendilerine şöyle bir baktıkları zaman eminim en büyük mazeretlerinin bu olduğunu görüyoruz. Tarlalarda bütün gün çalışmış gecenin on ikisinde dokuz kardeş bir odada yatarken eline ders kitabını almış ve kardeşleri “Kapat lambayı uyuyamıyoruz.” dediğinde odadan çıkıp sokak lambasının ışığı altında ders çalışan, üniversiteyi kazanan ve şuan üniversiteyi bitiren kardeşlerimizi biliyoruz. Otobüs duraklarında kimse rahatsız etmiyor diye ders çalışanları, parklarda, bahçelerde ders çalışanları biliyoruz. Öyle çalışma odası olmadığı için mazeret üretmiyor bu arkadaşlar. Ama çalışma odası, her imkânı olan arkadaşım; “Çalışacağım da, oturup soru çözeceğim de ilham gelmedi. Hele bir gelsin hemen başlayacağım.” diyorlar, şaşırıyorum. Ne ilhamı gelecek? Nereden gelecek? Bu ne ilhamdır arkadaşım?</span></p>

      <p class="govde-metin"><span xml:lang="en-US-POSIX">Yapmanız gereken bir işi, bir sorumluluğu ertesi güne bırakmayın. Leonardo da Vinci’nin bana bu konuya değen bir sözü hatırıma düşüyor; “Bir işin bittiğini görmeden ölmek istiyorsanız yarın deyin. Çünkü yarın hiçbir zaman gelmeyecek” Yarının zaten kendi yükü var. Yarının zaten kendi işi var. Kendi derdi var. Sanki yarın bomboş bir gün mü? “Bugün çalışmayacağım yarın çalışacağım.” İyi de yarın Allah sana zaten bir sorumluluk verecek. Ertesi günün kendi içinde zaten bir yükü var. Onun kendi bir ağırlığı var. Bugün yirmi beş kiloyu kaldırmayan diyor ki; “Yarın elli kiloyu kaldırırım.” Bugün yirmi beşi kaldırmayan, yarın elliyi nasıl kaldırsın? Arkadaşlar şu erteleme mazeretinden kurtulun. Ertelemekten vazgeçin artık. Ertelemeyin şu işlerinizi. Çünkü ertelersek geleceğimizi, hayallerimizi, ideallerimizi, aşkımızı, davamızı ertelediğimizi unutmayalım.</span></p>

      <p class="govde-metin"><span xml:lang="en-US-POSIX">2. Bir zamanda yalnız bir tek iş yap. Yalnız bir ders, bir kitap hatta fasıl üzerinde çalış da, dikkatin ve kuvvetin dağılıp zayıflamasın.</span></p>

      <p class="govde-metin"><span xml:lang="en-US-POSIX">Maalesef biz aynı anda birden fazla iş yapmaya çalışıyoruz. Oysaki insanın ruhsal yapısı, zihinsel yapısı, duyguları düşün</span><span xml:lang="en-US-POSIX">celeri aynı anda birden fazla iş yapmaya müsait değildir. Ama benim gencim odasına girmiş, müziği açmış bir taraftan müzik dinliyor, bir taraftan da ders çalışıyor. Dersle müzik bir arada olmaz. Farkında olmadan beyniniz zaten oraya gider. Kontrol etme şansınız yok ki. Bilinçaltına o müzik eserinin melodileri gitmeye başlar. Onun için yalnız bir iş yapın.</span></p>

      <p class="govde-metin"><span xml:lang="en-US-POSIX">Arkadaşlar yarım kalan işlerin altında da bu yatıyor. Bir işe kalbimizi, kendimizi tamamen vermiyoruz. Lütfen sadece bir işe odaklanın. Bugün gençlerimizin en büyük problemi; dikkat ve odaklanma değil mi? Bunun altında ne yer alıyor? Elinde kitap, bir taraftan da televizyon izliyor. Gözü bir televizyonda bir kitapta… Başarılı olma şansı, okuduğunu anlama şansı var mı? Ondan sonra “Hocam saatlerce ders çalışıyorum. Bir türlü öğrenemiyorum, başaramıyorum.” Başaramazsın! Üstesinden gelemezsin. Yalnızca tek bir iş yapacağız. Şuan ne yapıyorum? Matematik çalışıyorum. Bütün hücreleriniz matematiği hissedecek. Bütün hücreleriniz matematik olacak. O zaman görün bakalım başarı geliyor mu gelmiyor mu?</span></p>

      <p class="govde-metin"><span xml:lang="en-US-POSIX">3. Çalışmaya oturduğun zaman bütün ruhi ve bedeni kuvvetinle kendini o işe ver. Ateş hattında düşmanı gözetleyen bir asker gibi uyanık ol.</span></p>

      <p class="govde-metin"><span xml:lang="en-US-POSIX">Arkadaşlar ÖSS düşmanınız değil ama sizi seven dostunuz da değil. Gözünüzün yaşına bakmıyor. Her sene bir milyon genci ezip geçiyor. Buğday tarlasına girmiş gibi bütün başakları kırıp geçiyor. Hiç umurunda da değil; “Falanca gencin dünyasını yıktım, filanca gencin hayalini yok ettim. Bundan sonra bu bir iş yapmayacak, depresyona girdi, hastaneye düştü, kafayı yedi.” Hiç umurunda değil! Eziyor geçiyor hepinizi arkadaşlar. O zaman uyanık olun. Geleceğinizi birilerinin avuçlarınızın arasından alıp götürmelerini engelleyin, müsaade etmeyin buna.</span></p>

      <p class="govde-metin"><span xml:lang="en-US-POSIX">4. Çalıştığın bir iş üzerinde karşılaştığın bir güçlüğü yenmeden bir adım bile gerileme. Bil ki; yılgınlık maskeli bir tembelliktir. Yine bil ki; çalışma sevgisi güçlükleri yenmekten doğar ve kuvvetlenir. Güçlüğü yenmekten hâsıl olan manevi lezzet eşsiz bir zevktir.</span></p>

      <p class="govde-metin"><span xml:lang="en-US-POSIX">Sorunlar, engeller, problemler otomatik kapılara benzer. Siz üzerine gittikçe açılır. Geriye giderseniz o kapı karşınızda devleşir, kapanır. “Bu kapı asla açılmaz” dersiniz. Bir yürüyün üstüne bakalım ne oluyor? Onun için yılgınlık yok, pes etmek yok. Güçlüğü yenin arkadaşlar. Yapamazsın, başaramazsın diyenlerin karşısına o işi yapıp da çıktığınızda öyle büyük haz alıyorsunuz ki.</span></p>

      <p class="govde-metin"><span xml:lang="en-US-POSIX">5. İşinde rastladığın bir güçlüğü evvela parçala sonra her parçayı birer birer ve sırayla yenmeye çalış.</span></p>

      <p class="govde-metin"><span xml:lang="en-US-POSIX">Parçalara bölmek lazım. Kendinize; “Bir ayda 30 puan alabilir miyim?” diye sorduğunuzda mümkün değil dersiniz. Ama 30 puanı böldüğünüz zaman günde 1 puan yapar. 15 puan almanız gerekiyorsa iki günde 1 puan almanız gerekiyor.</span></p>

      <p class="govde-metin"><span xml:lang="en-US-POSIX">“Hocam ben Ankara’ya gideceğim ama Ankara 450 kilometre. 6 saat sürüyor mümkün değil.” Böyle görürseniz. Bir yere gidemezsiniz zaten. Ama önce ben bir İzmit’e gideyim. Adapazarı, oradan Bolu, Düzce derken parçalara ayırdığınız zaman işin azaldığını, yükünüzün hafiflediğini göreceksiniz. O imkânsız gibi görünen başarılar parçalandığı, sırayla yenmeye çalışıldığı zaman bilin ki o sorunların hepsi çözülecektir.</span></p>

      <p class="govde-metin"><span xml:lang="en-US-POSIX">6. Bir iş üzerinde yorulursan, dinlenmek için işini değiştir veya çalışma hızını yavaşlat fakat dinlenme bahanesiyle asla boş oturma. Tatil aylarında bile yavaş ve az da olsa çalış.</span></p>

      <p class="govde-metin"><span xml:lang="en-US-POSIX">Bakın bu çok önemli. Yorulduğunuzda işinizi değiştirin, hafif temponuzu düşürün. Ama biraz dinleneyim diye ara vermeye, boş oturmaya başladığınızda o rahatlık sizi işinizden soğutabilir. Ya da 10 dakika ara vereceğim dediğinizde 9:59 olur olmaz hemen kalkın işinizin başına geçin. Yoksa o 10 dakika; olur 20, 30 derken 1 saat. Çünkü rahatlık bölgesi sizi içine çeker. Nefis; mücadele etmenizi istemez, yorulmak istemez.</span></p>

      <p class="SOZ"><span xml:lang="en-US-POSIX">7. Verimli çalışmayı sakın iş üzerinde geçirdiğin zamanla ölçüp de “Bugün şu kadar saat çalıştım yetişir. Bu kadar yetti artık” deme! Çalışmanın sonucuna ve öğrendiğine bak. “Cesaret gösterebilenler risk almaya hazır olanlardır.”</span></p>

      <p class="govde-metin"><span xml:lang="en-US-POSIX">Çok ders çalışmanız bir anlam ifade etmiyor. Önemli olan neler öğrendiğinizdir. Siz 6 saat çalışıyorsunuz. Ama aklınız başka yerlerde. Ne aradığınızı bilmiyorsunuz, hangi soruların cevabını bulmanız gerektiğini bilmiyorsunuz. Bir başka arkadaşınız siz 6 saat çalışırken 2 saat oturuyor, konsantre oluyor, ne aradığını biliyor. O konudan çıkaracağı cevapları biliyor. O konudan neler çıkarabileceğini bilerek hazırlanıyor. Kısa kısa notlar alıyor. Bakın bu arkadaş başarılı oluyor.</span></p>

      <p class="govde-metin"><span xml:lang="en-US-POSIX">8. Bir işe başladığın, bir dersi öğrenmeye koyulduğun zaman telaş edip sabırsızlanma. Yol al fakat acele etme. Sindirerek çalış ve öğren.</span></p>

      <p class="govde-metin"><span xml:lang="en-US-POSIX">Bir konuya çalışmaya başladınız, o konuyu anlamadan başka bir konuya geçiyorsunuz, o da bitmeden bir diğerine derken acele ediyorsunuz, telaşlanıyorsunuz o konuyu da anlamadan geçiştiriyorsunuz sonra o konudan sorular çıkınca çözemiyorsunuz. Ne anlamı kaldı? Anlamadan yapacağınız, geçeceğiniz 10 konudansa bilerek 5 konuyu çalışın daha iyi. Hiç olmazsa o 5 konudan çıkan soruları doğru cevap verirsin. Ama anlamadan geçtiğiniz 10 konudan bir tane bile doğru cevaplandırma şansın yok. “Ben konuları bitirdim hocam” diyor öğrenciler. Soruyorum denemeler nasıl gidiyor? “Bir sürü yanlış çıkıyor. O zaman sen konuları bitirememişsin. Yüzeysel olarak geçmişsin öğrenmemişsin ki. Bunları göz ardı etmeyelim.</span></p>

      <p class="govde-metin"><span xml:lang="en-US-POSIX">9. Gece yatağına uzandığın zaman, o gün ne yaptığını, ne sonuçlar aldığını düşünmeden, yarın ne yapacağını kendine sormadan uyuma.</span></p>

      <p class="govde-metin"><span xml:lang="en-US-POSIX">10. Bir işe öfkeli ve sinirli iken karar verme. Belki öfken geçer.</span></p>

      <p class="govde-metin"><span xml:lang="en-US-POSIX">Öfken geçsin, bekle ondan sonra karar ver. Bakın dikkat edelim başımıza gelen birçok problem, birçok sorunun altında öfkeli karar almamız, sinirli olmamızın yattığını görürsünüz.</span></p>

      <p class="govde-metin"><span xml:lang="en-US-POSIX">11. Hayatın ve tutacağın yol hakkında tereddütte ve kararsızlığa düşüp de bir ışık aradığın zaman; fikrini ve reyini soracağın kimseyi iyi seç.</span></p>

      <p class="SOZ"><span xml:lang="en-US-POSIX">Arkadaşlar, etrafınızda danışabileceğiniz, sıkıntıya düştüğünüzde paylaşabileceğiniz, onlarla güzellikleri paylaşabileceğiniz, hatta siz onları aramadan onlar gönül dünyalarında sizin sıkıntıya düşüp düşmediğinizi görüp, fark edip sizi arayabilen dostlarınız olsun. Size yol gösterip, fikir söyleyebilecek insanlar olsun. Ama samimi dostlarınız olsun. Bakın bunlar yoksa hayatta başarı yoktur. Hayatta mutluluk yoktur. Belki çok iyi makam ve mevkilere gelebilirsiniz. Bugün neden iş adamları mide ağrılarından kıvranıyor? Psikolog, psikiyatristlere gidiyoruz. Çünkü dertleşecek kimse yok, hâlden anlayacak kimse yok. Var ama biz bunları göz ardı ediyoruz. Size akıl verecek, sizi doğru yola itecek insanlarla beraber olun. “Yolunuza devam edin ve hata yapın. Yapabildiğiniz kadar yapın çünkü başarıyı bu yol üzerinde bulacaksınız.”</span></p>

      <p class="SOZ"><span xml:lang="en-US-POSIX">‘Thomas J. Watson’</span></p>

      <p class="govde-metin"><span xml:lang="en-US-POSIX">12. Başarına mağrur olma. Bil ki gurur; gelecekteki başarıların en büyük düşmanıdır.</span></p>

      <p class="govde-metin"><span xml:lang="en-US-POSIX">Şeyh Edebali’nin gönlüme hitaben söylediği söz; “Oğul, bir baş ol ki oğul, dimdik durasın. Çiğneyip ezilmeyesin. Bir göz ol ki oğul, iyiliği göresin peşinden yürüyesin. Bir dil ol ki oğul, zehre bal süresin. Bir el ol ki oğul, yoksulu giydiresin. Bir yürek ol ki oğul, her zaman hak diyesin. Ayak olursan oğul, karınca ezmeyesin. Vakit kıymetli oğul. Sakın boş gezmeyesin.” Tarihimize baktığımız zaman; sıkıntılar yaşamışız ama her zaman dimdik durmuşuz. Çiğneyip ezilmemişiz. Başımız hep dik olmuş. Onurlu olmuşuz.</span></p>

      <p class="SOZ"><span xml:lang="en-US-POSIX">“Bir insan güzel bir işe kalkıştığında ‘Başaramazsın’ demek ona yapılabilecek en kötü uyarıdır.”</span></p>

      <p class="govde-metin"><span xml:lang="en-US-POSIX">Hep anlatırlar; 1800 yıllarının başlarında Almanya ile Fransa’nın sınırında bir nehir akar. Almanlar bahçeyi bostanı ekerlermiş. Fransızlar da o zaman biraz daha uyanık oldukları için, güçlü oldukları için; gece nehrin öbür tarafına geçerler, Almanların ektiği ne varsa bostan, her şeyi alır götürürlermiş. Osmanlı’nın da pek iyi olmadığı dönemde Almanlar bu işi çözse çözse Osmanlı çözer der ve dedelerimize mektup yazar. Cevap yazarlar bizimkiler; “Şuan bizim içinde bulunduğumuz sıkıntılardan dolayı size asker gönderme şansımız yok. Ama biz size iki çuval yeniçeri askeri kıyafeti gönderiyoruz. Bu yeniçerili askerlerin kıyafetlerini siz askerlerinize giydirin. Birkaç gün yarımşar saat nehrin kıyısında bir gezip gitsinler, dursunlar. Merak etmeyin.” İki çuval yeniçeri askeri kıyafeti gelir. Almanlar bizim dedelerimizin dediğini yaparlar. Kendi askerlerine yeniçeri kıyafeti giydirirler. Birkaç gün yarımşar saat askerler sağdan soldan gidip geldikten sonra bir daha Fransızlar nehrin bu tarafına geçmezler. Ve şuan bu yeniçeri kıyafetleri müzede sergileniyor. Bakın dik durmanın, dik olmanın, onurlu olmanın kazanımları.</span></p>

      <p class="govde-metin"/>

      <p class="x2" id="toc_marker-1-9"><span xml:lang="en-US-POSIX">Yol Haritası…</span></p>

      <p class="govde-metin"><span xml:lang="en-US-POSIX">Okulların açılmasıyla birlikte bir yolculuğa çıkmış oluyorsunuz. Ve bu yolculuğun sonunda bir yerlere varılacak. Bir netice alınacak. Emek harcayacaksınız, zamanınız gidecek, bilginiz gidecek, çaba sarf edeceksiniz. Bunların boşa gitmemesi için, bu yolculuğa çıkmadan önce hedef belirlememiz gerekiyor. Unutmayın ki doğru hedefe ateş etmezseniz on ikiden vurmak şöyle dursun, ıskalarsınız. Bu yolculuğa çıkmadan önce gözünüzün önüne çok net bir hedef koymamız gerekiyor. Çünkü bir insanın hedefi, ideali yoksa çalışmak için de bir nedeni yoktur. Nereye varmak istediğimizi çok net çizmek lazım.</span></p>

      <p class="govde-metin"><span xml:lang="en-US-POSIX">Ne yapmak lazım? Önce nasıl bir gelecek istediğinizi düşünmeye başlayacaksınız. Nasıl bir gelecek istediğinizle ilgili bir çerçeve çizin kendinize. Çünkü beynin bir özelliğidir. Beyin; hayalle gerçeği ayırt edemez. Beyin; bir şeyin hayal ya da gerçek olduğunu fark edemez. Onun için siz nasıl bir gelecek istediğinizi hayal ettiğinizde, bunu zihinsel olarak beyninizde sürekli telkinler yoluyla, hayal yoluyla, seslerle, görüntülerle, şekillerle bu mesajları verdiğiniz zaman, çerçevesini çok net çizdiğiniz zaman; beyin bunun hayal mi gerçek mi olduğunu algılayamayacağı için sizin bu hayalinizin gerçekleşmesi için bütün vücut organlarından destek alacaktır.</span></p>

      <p class="govde-metin"><span xml:lang="en-US-POSIX">Çünkü bütün vücudu yönlendiren, koordine eden beyindir. Her şeyi yönlendirecek o hayalinize göre. O hayale ulaşmak için gözleriniz, kulaklarınız, elleriniz, ayaklarınız, kalbiniz, idealleriniz, her şeyi beyin oraya doğru sevk etmeye başlayacak.</span></p>

      <p class="govde-metin"><span xml:lang="en-US-POSIX">Nasıl bir gelecek istiyorsunuz? Fen lisesi, Anadolu lisesi, üniversite olarak neresi, hangi bölüm? O alanı bitirdiğiniz zaman hangi işle meşgul olacaksınız? Bunları hayal edemiyorsanız zor… Gözünüzün önüne getirin 10 yıl sonra nerede, neler yapıyor olacaksınız? Etrafınızda nasıl insanlar olacak? Nasıl bir kişilik, karakter kazanmış olacaksınız? Bunlar çok zor değil. Bizim sıkıntımız bu… Bilin ki on yıl sonra bu dünyada neler olacağına bugün birileri karar veriyor. On yıl sonra dünyanın nasıl olacağını bugün birileri düşünüyor. Planlıyor, programlıyor ve dünya oraya doğru gidiyor.</span></p>

      <p class="govde-metin"><span xml:lang="en-US-POSIX">Onun için bu plan ve programları şuan bizim yapmamız lazım. Nasıl bir gelecek istediğinizi çok net bir şekilde ortaya koymanız lazım. 10 yıl sonra gözlerinizi kapattığınızda nasıl bir hayat yaşadığınızı çok net bir şekilde görebiliyor,duyabiliyor, hissedebiliyor, yaşayabiliyor olmanız lazım. Sanki gözlerinizi açtığınızda tüylerinizin diken diken olup sanki ben hâlâ o hayatı yaşıyorum demeniz lazım ki; bundan sonra atacağınız her adım o hayalinizin gerçekleşmesine katkı sağlasın.</span></p>

      <p class="govde-metin"><span xml:lang="en-US-POSIX">Negatif düşünen, olumsuz düşünen ve bilinçaltına sürekli karamsar mesajlar gönderen arkadaşım zannediyor ki çok fazla bir emek harcamıyor. Hâlbuki bu düşünceleri oluştururken, bu düşünceleri kurgularken, bu mesajları bilinçaltına verirken harcadığı enerjinin belki daha azını pozitif anlamda kullansa farklı bir yere gelecek.</span></p>

      <p class="govde-metin"><span xml:lang="en-US-POSIX">Nereyi kazanmak istediğinizi çok net belirleyin. Mesleğiniz ne olacak? Hangi mesleği seçeceksiniz? Bunları şimdiden belirleyin. Çevre, anne baba sizin doktor olmanızı istediği için doktor olmayın. “Senin ağzın çok iyi laf yapıyor, senden çok iyi avukat olur.” Hep öyle derler. Ağzı çok iyi laf yapanların çok iyi avukat olduğu söylenir. Size uygun olan meslek, size uygun olan yapı, ilkeler neler? Neyi yaparsanız, hangi meslekle uğraşırsanız mutlu olursunuz? Çünkü bir insan işiyle mutlu değilse, evde eşiyle mutlu olma şansı yok. Sosyal hayatında mutlu olma şansı yok. Çünkü günün en fazla zamanını işine harcıyor. Bir insan işte mutlu değilse evden çıkarken evden mutsuz çıkacak, akşam eve döndüğünde mutsuz dönecek. O insanın evde eşiyle, çocuklarıyla mutlu olma şansı olmayacak, olamayacak.</span></p>

      <p class="govde-metin"><span xml:lang="en-US-POSIX">Bu ülkede maalesef binlerce, belki milyonlarca sevmediği işi yapan insan var. Üniversitelere gittiğimiz zaman bölümlere veya genel üniversite seminerlerine gittiğimiz zaman soruyorum; “Şuan içinizde hayalindeki mesleğe severek gelen kaç tane öğrenci var?” Bin kişilik salonda bakıyorsunuz üç tane, beş tane parmak ya kalkıyor, ya kalkmıyor. En iyi üniversitelerde bile durum bu. Bu çok üzücü bir durum. Bu yüzden çevrenizin söylemlerini dikkate alın ama bir kenara bırakın mesleğinizi, nereyi kazanmak istediğinizi, gelecekte nasıl bir hayat yaşamak istediğinizi şimdiden belirleyin. Tabi bu arada hayallerinizi gerçekleştirebilmeniz için aşmanız gereken engelleri bilip bilmediğinizi de kontrol edin.</span></p>

      <p class="govde-metin"><span xml:lang="en-US-POSIX">Önünüze bir hayal koydunuz, önünüze kazanılacak bir okul koydunuz, ulaşmak istediğiniz bir puan koydunuz. Bu çok güzel ama bu puanı alabilmek için, bu hayalinizdeki üniversiteyi kazanmak için, bu hayalinizdeki mesleğe ulaşabilmek için harcamanız gereken enerjiyi nerede harcayacağınız ve bu enerjinizin en çok gideceği engeller neler? Hangi engellerle karşılaşacaksınız? Bu tuzakları, bu engelleri bilmezseniz, düşmanlarınızı bilmezseniz bilin ki en beklenmedik anda, en zayıf olduğunuz anda sizin işinizi bitirirler. Yürürken, yolda giderken Ankara’ya giderken bileceksiniz ki Bolu denilen bir yer var. Bileceksiniz ki Gebze’den, İzmit’ten geçeceksiniz. Sisli olma ihtimali var, oraya gelene kadar şu kadar kilometre hızla gitmem lazım, orada şuna dikkat etmem lazım. Dinlenmek için on beş dakika süre var. Onu şurada değerlendirsem daha verimli olur. Benzininiz bitiyorsa, nerede benzin almanız gerektiğini, nerelerde benzin istasyonu olması gerektiğini ve nerelerde olmadığını bilmeniz gerekiyor. Bu haritayı alarak yola çıkmanız lazım.</span></p>

      <p class="govde-metin"><span xml:lang="en-US-POSIX">Adımlarınızı bu dikkatle atabilirseniz ne zaman, nerede, ne ile karşılaşabileceğinizi bilirseniz o karşılaşacağınız olumsuzluklara karşı hazırlıklarınızı yaparsanız bilin ki sizin başarılı olmamanız için hiçbir neden yoktur.</span></p>

      <p class="govde-metin"><span xml:lang="en-US-POSIX">Sevgili genç kardeşlerim haklısınız bugün sizler için kurulan tuzaklar tarihin hiçbir döneminde kurulmadı; idealist, hayalci, inançlı, azimli gençleri hayallerine ulaşmaktan alıkoymak için bu kadar süslü oyuncaklar olmadı. Ama unutmayın ki mertlik, yiğitlik, kahramanlık bunların üstesinden gelmekte. Kolayın üstesinden herkes geliyor. Olması gerekenin üstesinden herkes geliyor. Yapılması gerekeni zaten herkes yapıyor.</span></p>

      <p class="govde-metin"><span xml:lang="en-US-POSIX">Önemli olan zoru başarmak, imkânsız gibi görüneni başarabilmek, önemli olan şu kirin içerisinde temiz kalabilmek. Her gün sizi düşürmek için birileri ayaklarını uzatıp çelme takmaya çalışırken o uzatılan ayakların üstünden zıplayabilmek. Önemli olan altın tepsiler içerisinde en süslü, en şık şekilde size sunulan seçenekleri geleceğiniz, ahiretiniz, karakteriniz, kişiliğiniz için elinizin tersiyle itebilmek. İtebiliyorsanız, üstesinden gelebiliyorsanız, hazırlıklıysanız bilin ki sizden daha iyi yiğit yok. Yoksa tarih bir yığın gençle dolu. Adı sanı bilinmeyen, ne yaptığı ne ettiği bilinmeyen bir yığın genç…</span></p>

      <p class="govde-metin"/>

      <p class="govde-metin"/>

      <p class="x2" id="toc_marker-1-10"><span xml:lang="en-US-POSIX">Hamsi Tarifi…</span></p>

      <p class="govde-metin"><span xml:lang="en-US-POSIX">Sene 1967, yer bir öğrenci yurdu. Kursta Cuma günleri yemekte balık çıkıyor. Kimi hafta hamsi, kimi hafta da palamut geliyor sofralara. Yine bir Cuma günü öğrenciler iştahla yemeği bekliyor. Ama umdukları olmuyor. Yemekte hamsi yok. Ya o günlerde balık bulunamamış ya da gerekli para temin edilememişti. Öğrenciler balık yiyememenin hüznü ile derse girdiklerinde hamsinin muhabbeti hâlâ devam ediyordu. O yıl kursa yeni katılan hocaları onlara bir sürpriz yaptı.</span></p>

      <p class="govde-metin"><span xml:lang="en-US-POSIX">“Çocuklar bugün hamsi yiyemediniz. Ben size bir ömür boyu her istediğinizde yapabileceğiniz bir hamsi tarifi yapayım” dedi. Hocaları tahtaya kocaman bir H-A-M-S-İ yazıp başladı anlatmaya.</span></p>

      <p class="govde-metin"><span xml:lang="en-US-POSIX">Hamsinin H’si ‘HEDEF’tir. Bir insanda, bir toplumda, bir nesilde hedef yoksa başarı da yoktur. Hangi dalda olursa olsun, hangi milletten olursa olsun başarmış insan görürseniz, o başarının sonundaki sır mutlaka ilk önce hedefte kaynaklıdır. Tabi ki hedef tek başına bir şey ifade etmez.</span></p>

      <p class="govde-metin"><span xml:lang="en-US-POSIX">Bunun için hamsinin ikinci harfi olan A’ya ihtiyacımız var. Hamsinin A sı ‘AZİM’i oluşturuyor. Hedefe varabilmek için azim ve gayretli olmak gerekir. Azim ve gayret olmadan hedefe varacaklarını düşünenlerin ömürleri kuru bir hayalin peşinden koşmakla geçer.</span></p>

      <p class="SOZ"><span xml:lang="en-US-POSIX">“Çalışmaya oturduğun zaman bütün ruhi ve bedeni kuvvetinle kendini o işe ver. Ateş hattında düşmanı gözetleyen bir asker gibi uyanık ol”.</span></p>

      <p class="SOZ"><span xml:lang="en-US-POSIX">‘Prof. Dr. Mahmut Esat Coşan’</span></p>

      <p class="hikaye"><span xml:lang="en-US-POSIX">Hamsinin M’si ‘MÜCADELE’dir. Ortadan engelleri kaldırır. Yani azmetmek yetmez. Bir de donanımlı olmak ve mücadele etmek gerekir.</span></p>

      <p class="hikaye"><span xml:lang="en-US-POSIX">Dördüncü vazgeçilmez maddemiz S’dir. S’nin dilimizdeki ve tarifimizdeki yeri; ‘SEBAT’tır. Sebat yani sabır… Bütün bunlar bir bir gerçekleşse bile bütün ruhi ve kalbi dinamitleriyle geleceğe kilitlenmiş ideal insanda sebat yoksa en zayıf anda emek ve gayretlerin boşa çıkabileceği acemi, hırs ve kin dolu yanlış hamlelere, o güne kadar yapılanları kumdan bir kale gibi negatif dalgalarla karşı karşıya maalesef getirir.</span></p>

      <p class="hikaye"><span xml:lang="en-US-POSIX">İ harfi bu tarif içerisinde ‘İSTİKRAR’ı temsil ediyor. Ama merak etmeyin bütün bunlar varsa ortada istikrar var demektir. Bütün bunlardan sonra istikrar, işin ipinin Allah’ın kudret elinde olduğunun da deklaresidir.</span></p>

      <p class="H-KAYE-AD"><span xml:lang="en-US-POSIX">‘Alıntıdır. Yazarı bilinmiyor.’</span></p>

      <p class="govde-metin"><span xml:lang="en-US-POSIX">Bu tarif; hayat için, hayatta yaşayan ve beklentisi olan, nefes alıp veren bütün insanlar için geçerli olan bir formüldür.</span></p>

      <p class="govde-metin"><span class="char-style-override-1" xml:lang="en-US-POSIX">H</span><span xml:lang="en-US-POSIX">-Hedef</span></p>

      <p class="govde-metin"><span class="char-style-override-1" xml:lang="en-US-POSIX">A</span><span xml:lang="en-US-POSIX">-Azim</span></p>

      <p class="govde-metin"><span class="char-style-override-1" xml:lang="en-US-POSIX">M</span><span xml:lang="en-US-POSIX">-Mücadele</span></p>

      <p class="govde-metin"><span class="char-style-override-1" xml:lang="en-US-POSIX">S</span><span xml:lang="en-US-POSIX">-Sebat</span></p>

      <p class="govde-metin"><span class="char-style-override-1" xml:lang="en-US-POSIX">İ</span><span xml:lang="en-US-POSIX">-İstikrar</span></p>

      <p class="govde-metin"><span xml:lang="en-US-POSIX">Hamsinin ilk harfi yani hedefi olmayan bir insanın başarıyı yakalaması mümkün değildir. Sene başında Eylül ayından itibaren hatta çok öncesinden eğer sene sonunda gireceği sınavla ilgili bir hedefi yoksa bir gencin, sene sonunda başarıyı yakalaması mümkün mü? Eğer bir insanın gelecekle ilgili hedefleri yoksa iş hayatıyla, sosyal hayatıyla, aile hayatıyla ilgili, manevi dünyasıyla ilgili, kişisel ve zihinsel gelişimiyle ilgili hayalleri, hedefleri yoksa bu insanın başarılı olma şansı var mı?</span></p>

      <p class="govde-metin"><span xml:lang="en-US-POSIX">Attığı adımların doğru olup olmadığını nasıl algılayacak? Her gün insanlar adım atıyorlar. Eğer bir hedefiniz yoksa 2 adım sağa, 3 adım sola, 5 adım ileri, 4 adım geri bir dairenin içerisinde dönüp dolaşmaya devam edersiniz. Hedefiniz yoksa gün içerisinde belki 1000 adım atarsınız ama attığınız 1000 adım bir dairenin dışına sizi çıkarmaz. Ama hedefi olan bir genç, bir insan; siz 1000 adım atıp dairenin dışına çıkamazken, belki onun imkânsızlıkları, sıkıntıları, dertleri vardır; 100 adım atabiliyordur. Ama önünde çok net bir hedefi olduğu için 100 adım atar ve sizden kilometrelerce ileride olur. Siz dairenin içinde dönüp dolaşmaya devam ederken, o hedeflerine yaklaşmaktadır.</span></p>

      <p class="govde-metin"><span xml:lang="en-US-POSIX">İşte bu yüzden bir hedefiniz olmalıdır. Annenin de, babanın da, iş adamının da, öğrencinin de bir hedefi olmalı. Yaşayan ve nefes alan her insanın hem dünyalık, hem ahiretlik hedefleri olmalıdır.</span></p>

      <p class="govde-metin"><span xml:lang="en-US-POSIX">Hedeflere ulaşabilmek için azim lazım. Aşk, heyecan, coşku lazım. Azim ve gayret yoksa hedefe nasıl varacaksınız? Hedefe varabilmeniz için içinizde o coşkuyu, heyecanı ve azmi hissetmeniz gerekiyor.</span></p>

      <p class="govde-metin"><span xml:lang="en-US-POSIX">Hedefiniz belirgin ve azme de sahipseniz başarıya ulaşmada üçüncü maddeye de ihtiyacınız var; Mücadele… Bu yolculukta karşınızda engeller olacak. Hedefinize varmak isterken, hedefinize doğru yürürken azimle, şevkle ve aşkla yürürken karşınıza engeller çıkacaktır. İşte o engelleri ortadan kaldırabilmek için mücadeleye, cesarete ihtiyacınız var.</span></p>

      <p class="govde-metin"><span xml:lang="en-US-POSIX">Eğer o engelleri ortadan kaldıracak bir mücadele ruhuna sahip değilseniz, o engellerle mücadele etmeyi göze alamıyorsanız, küçük bir engelle karşılaştığınızda pes edecekseniz, küçük bir başarısızlıkta yıkılıp kalacaksanız, denizde giderken küçük bir dalga sizin rotanızı değiştirmenize sebep olacaksa o zaman bu da bir anlam ifade etmiyor.</span></p>

      <p class="govde-metin"><span xml:lang="en-US-POSIX">Onun için hedefiniz var, azimlisiniz ve mücadele ruhunuz da var. Mücadele edeceksiniz. Hedeflerinize ulaşıncaya kadar mücadele etme ruhunu asla kaybetmeyeceksiniz. Başarıyı yakalayan gençler de engellerle karşılaşmış, mücadele etmiş ve bu engellere aldırış etmemişlerdir.</span></p>

      <p class="SOZ"/>

      <p class="SOZ"><span xml:lang="en-US-POSIX">Bir işe başladığın, bir dersi öğrenmeye koyulduğun zaman telaş edip sabırsızlanma. Yol al fakat acele etme. Sindirerek çalış ve öğren.</span></p>

      <p class="SOZ"><span xml:lang="en-US-POSIX">‘Prof. Dr. Mahmud Esat Coşan’</span></p>

      <p class="govde-metin"/>

      <p class="govde-metin"><span xml:lang="en-US-POSIX">Bir diğer maddemiz sebat… Yani sabır… Hedefinize giderken, hedeflerinizi tek tek gerçekleştirirken sebat etmeniz, sabırlı olmanız lazım. Her şeyin bittiğini zannettiğiniz, yolun sonunun olduğunu, bundan sonra hayatın her daim karanlık olduğunu düşündüğünüz anlar geldiğinde vazgeçmemenin, mücadelenizi sürdürmenin, hedefinize ulaşmanın önemli basamaklarından bir tanesi sabretmek ve sonuna kadar devam edebilmektir. Sebat edin, sabredin, mücadelenizi sürdürmeye devam edin. Vazgeçmeyin, pes etmeyin.</span></p>

      <p class="govde-metin"><span xml:lang="en-US-POSIX">Tabi bunları yaparken istikrarı da unutmayın. Bir gün büyük bir aşk ve şevkle hedeflerine ulaşmak için sarılıyor, bir hafta yatıyor. Bir gün inanılmaz manevi bir hayat yaşıyor, beş vakit namazını camide cemaatle kılıyor, ertesi gün namazı bırakıyor.</span></p>

      <p class="govde-metin"><span xml:lang="en-US-POSIX">Başarının önemli anahtarlarından bir tanesi de istikrarlı olmaktır. Az ama devamlı olan. İstikrarlı olun, vazgeçmeyin. Hayallerinize ulaşana kadar azimle, aşkla, şevkle mücadelelere sabırlı ve istikrarlı bir şekilde yürümeye devam edin. Göreceksiniz, bu başarıyı siz yakalayacaksınız.</span></p>

      <p class="govde-metin"><span xml:lang="en-US-POSIX">Umutsuzluğa, heyecansızlığa, idealsizliğe kapılmayın. Esip gürlemeniz gereken, Karadeniz’in suları gibi coşmanız gereken şu gençlik döneminde büyük işleri başarmak için çaba ve gayret sarf etmeniz gerekirken rehavete, tembelliğe kapılmayın. Asla vazgeçmeyin…</span></p>

      <p class="govde-metin"/>

      <p class="x2" id="toc_marker-1-11"><span xml:lang="en-US-POSIX">Neyi Başarırsanız Başarın,</span></p>

      <p class="x2" id="toc_marker-1-12"><span xml:lang="en-US-POSIX">Size Yardım Eden Biri Mutlaka Vardır.</span></p>

      <p class="SoZ-ADI"><span class="char-style-override-3" xml:lang="en-US-POSIX">‘Athea Gibson’</span></p>

      <p class="govde-metin"><span xml:lang="en-US-POSIX">Hayatımızda olumsuzluklar, yanlışlıklar var. Ama onlarla birlikte olumlular da var. Çirkinlikler olacak ki güzelliklerin kıymeti anlaşılsın. Olumsuzluklar olacak ki olumlunun kıymeti bilinsin. Ama bu olumsuzluklar karşısında umutsuzluğa kapılmaya gerek yok. İmkânsızlıklar içerisinde, büyük sıkıntılar içerisinde öylesine güzel başarı hikâyeleri var ki; bazen imkânlar içerisindeki başarıyla, imkânsızlıklar içerisinde, ondan daha düşük görünen bir başarı arasında da bir fark vardır.</span></p>

      <p class="govde-metin"><span xml:lang="en-US-POSIX">Onun için umutsuzluğa düşmüyoruz. Gençlerimizin içerisindeki o güzellikleri görüyoruz. Bu ülke hâlâ ayakta duruyorsa, bu ülkeyi hâlâ zirveye taşıyacak insanların varlığını bilmek bizi mutlu ediyor. Bu gençleri ideallerinden, hedeflerinden, ana köklerinden koparmaya çalışan onca oyuna, onca tuzağa rağmen, nefsin istek ve arzuları o kadar kabarmışken, bütün her şey nefse oynarken elinin tersiyle bunu iten gençlerimizin varlığını bilmek; hem üniversitede, hem lise çağlarında var olduğunu bilmek bize büyük bir mutluluk veriyor.</span></p>

      <p class="SOZ"><span xml:lang="en-US-POSIX">Önce büyük insan olmayı hedeflemeliyiz. Büyük adam olmayı istemeliyiz. Büyük düşünmeli, büyük hayaller kurmalı ve büyük hedefler seçmeliyiz. İdealimizin küçük olmaması lazım. Büyük insan olma hedefi ve ideali peşinde koşmamız lazım. Büyük düşünmemiz, büyük hayaller kurmamız, büyük hedefler seçmemiz lazım. Bir işi yapıp yapmamakta kararsızlığa düştüğün vakit, iki şıktan birinin fayda ve zararlarını iyice hesapla, faydası çok, zararı az olan şıkkı tercih et.</span></p>

      <p class="SOZ"><span xml:lang="en-US-POSIX">‘Prof. Dr. Mahmud Esat Coşan’</span></p>

      <p class="govde-metin"><span xml:lang="en-US-POSIX">Sizin bir hedefiniz yoksa okuldaki öğretmenleriniz, gittiğiniz dershanelerdeki öğretmenleriniz, evde anne ve babanız, çevrenizdeki insanlar size yardımcı olmazlar. Ama sizin büyük bir idealiniz varsa, akrabalarınız, komşularınız dâhil bindiğiniz servisin şoförü bile size ayrıcalıklı davranır. Emin olun herkes size yardımcı olur. Herkes sizin başarınızı elde etme noktasında, başarınıza başarı katma noktasında, üzerine düşenin fazlasıyla yapılması noktasında gayret sarf eder.</span></p>

      <p class="govde-metin"><span xml:lang="en-US-POSIX">Büyük insan olmanın, büyük insan olma gayreti ve çabası içerisinde olmanın, büyük düşünmenin, büyük hedef belirlemenin en büyük avantajı; etrafınızdaki bütün etkenlerden olumlu, pozitif anlamda etkilenmeye başlıyorsunuz. Herkes size yardım etmeye başlıyor.</span></p>

      <p class="govde-metin"><span xml:lang="en-US-POSIX">Sıradan bir insan olma hayaliniz varsa kim, size neden zaman harcasın ki. İnsanlar neden tecrübelerini, bilgilerini size aktarsınlar ki. Onun için büyük ideallerimiz olması lazım. Şimdi, hemen, bugün kendinize karar verin.</span></p>

      <p class="govde-metin"><span xml:lang="en-US-POSIX">Allah’a ve kendimize güvenmenin yanı sıra başarıyı elde etme noktasında ödeyeceğimiz bedelleri de sırtımıza yüklememiz lazım. Başarı bedel ister. Başarılı olmak istiyorsanız; bedel ödemeye ve ter dökmeye hazır olacaksınız. Her şeyin bir bedeli var. Cennetin de, cehennemin de bir bedeli var. Allah’a sevgili kul olmanın da bir bedeli var. Herkes istiyor Allah’a layık kul olmayı. İyi insan olmanın da, başarılı bir öğrenci olmanın da, iyi bir anne baba olmanın da bedeli var. Bu bedelleri öderseniz başarılı olabiliyorsunuz. Bedel ödemeden, sıkıntı çekmeden başarıyı kazanmak mümkün değildir.</span></p>

      <p class="govde-metin"/>

      <p class="govde-metin"/>

      <p class="x2" id="toc_marker-1-13"><span xml:lang="en-US-POSIX">İnanırsam Görürüm…</span></p>

      <p class="govde-metin"><span xml:lang="en-US-POSIX">Neden acele ediyoruz? Bugün maalesef gençlerimizin büyük çoğunluğu; “Görürsem inanırım” diyor… Oysaki başarılı olan insanların hayat felsefesi; “İnanırsam görürüm.” “Üniversiteyi kazandığımı görürsem inanırım. Şu işin üstesinden geleceğimi görürsem inanırım, yaparım.” Sevgili dostlar hiçbir zaman onu başardığınızı göremeyeceksiniz. Çünkü gördüğünüzde inanmak bir anlam ifade etmiyor. Bu başarıyı yakalayamayan, başarısız olan insanların hayalleri ve idealleridir. Onların sözleridir. Başarıyı yakalayan insanların ise, hayatlarının felsefesi şudur; “İnanırsam görürüm…”</span></p>

      <p class="govde-metin"><span xml:lang="en-US-POSIX">Eğer üniversiteyi kazanacağıma inanıyorsam, biliyorum ki bir gün üniversiteyi kazanacağım. Şu işin üstesinden geleceğime inanıyorsam, hayallerimde şunu gerçekleştireceğime inanıyorsam, bir gün onun gerçekleştiğini göreceğim. Çünkü bütün büyük başarılar, bir zaman hayaldi. Şuan siyasette, ekonomide, sanatta, kültürde, sağlıkta, sporda, eğitimde hangi alanda kim başarıyı yakaladıysa, hiçbiri tesadüf olmamıştır. Hepsi bir zamanlar bu başarıları yakalayacaklarına inanıyorlardı. Bir zamanlar o zihinlerinde hayaldi. Ama o hayalin bir gün gerçek olacağına bütün vücut hücreleriyle inanmışlardı ve Allah onlara o inandıkları hayallerinin gerçek olduğunu görmelerini sağladı.</span></p>

      <p class="govde-metin"><span xml:lang="en-US-POSIX">Oysaki biz “Görürsem inanırım” felsefesiyle hareket ettiğimiz zaman bilin ki hiçbir zaman göremeyeceksiniz. Göremediğiniz zaman da onun gerçekleşme şansı olmayacaktır. Biz inancımızı maalesef kaybetmiş durumdayız. İnancınız yoksa hiçbir zaman başaramazsınız. Biz bir kiremidi kıramazken, elli kiloyu kaldıramazken, bizden kilo olarak az, kırk sekiz kiloda, elli kiloda, atmış kiloda biri kendisinden üç kat ağırlığı çok rahat kaldırabiliyor.</span></p>

      <p class="govde-metin"><span xml:lang="en-US-POSIX">Naim Süleymanoğlu’nu bir hatırlayın. Halil Mutlu’yu bir düşünün. O küçük boyuyla kendisinin üç katı ağırlığı adeta tüy gibi alıp kaldırabiliyor. Bırakın yüz elli kiloyu, yüz atmış kiloyu kaldırmayı biz elli kiloluk bir çuvalı kaldıramıyoruz, yirmi beş kiloluk bir torbayı kaldırmaktan aciziz. Ya da biz bir kiremidi kıralım derken, elimizi kırarız. Bir tekvandocu bir karateci on beş, yirmi, otuz tane konulan tuğlayı ya da üst üste konulan keresteyi tahta parçasını bir hareketle kırabiliyor. Rahat bir şekilde… Ve hiçbir yeri acımıyor. Hiçbir yerinde bir sıkıntı yok ya da o yüz elli kiloyu kaldırdığı zaman herhangi bir rahatsızlık hissetmiyor. Günlerce yataklarda yatmıyor.</span></p>

      <p class="SOZ"><span xml:lang="en-US-POSIX">Hayatın ne olduğunu, onun güzelliğinde aramak ve bunu güzel hedeflere doğru yönlendirmek gerekir.</span></p>

      <p class="SOZ"><span xml:lang="en-US-POSIX">‘Maksim Gorki’</span></p>

      <p class="govde-metin"><span xml:lang="en-US-POSIX">Çünkü o insanlar o işleri başarmadan önce o işleri başaracaklarına inanıyorlar. Saatlerce her gün yüzlerce defa sadece podyumda bir kere kaldıracakları o yüz elli kiloyu kaldırmak için antrenmanlar yapıyorlar. Ve o podyuma çıktıklarında en iyi odaklanan, zihinsel, ruhsal olarak, fiziksel olarak her şeyiyle dört dörtlük tam olarak hedeflerine odaklanabilenlerin başarabildiklerini görüyorsunuz. O podyuma çıkan ve kaldıramayanlar ise büyük bir bölümü daha önce antrenmanlarda defalarca o kiloları aslında kaldırmışlardır. Ama o an hedeflerine odaklanamadıkları için kaldıramadıklarını görüyoruz. Onun için biz de zihinsel, ruhsal ve fiziksel olarak tamamen o işi başarmaya odaklanmamız gerekiyor.</span></p>

      <p class="govde-metin"><span xml:lang="en-US-POSIX">Başaramayanlarda ise acaba vardır. Acaba… İnancınız ne kadar yüksekse başarma oranınız da o kadar yüksektir. Maalesef bizim başarısızlıklarımız inancımızın kaybolmasına sebebiyet vermekte ve biz de buna maalesef müsaade etmekteyiz. Bir sınavdan kötü not alıyor genç kardeşim. Bir denemeden düşük not alıyor. İstediği netleri çıkaramıyor. Hemen pes ettiğini görüyoruz. İlla ki üniversite değil, bir yerleri kazanmak değil. İş hayatınızla ilgili de bu böyledir. Gidersiniz bir kişinin kapısını çalarsınız; Olmadı. İkinci kapı; olmadı. Üçüncü kapı… Bugün benim rızkım yok diyerek satış elemanlarının geri döndüğünü görüyorsunuz. Nereden biliyorsunuz yirminci, otuzuncu, ellinci, yüzüncü kapıda hayalinizin, hayatınızın en büyük satışını yapamayacağınızı?</span></p>

      <p class="govde-metin"><span xml:lang="en-US-POSIX">Bir iş için müracaat ettiniz olmadı, iki olmadı, üç olmadı. Nereden biliyorsunuz sekizinci, yüzüncü, iki yüzüncü, beş yüzüncü çaldığınız, yüzünüze açılacak olan kapıda hayatınızın en büyük teklifinin sizi beklemediğini? Neden hemen pes ediyorsunuz? Neden çabuk vazgeçiyorsunuz? Küçük başarısızlıkların sizi yıkmasına neden engel oluyorsunuz? Başarısızlıklar insanlar için vardır sevgili dostlar. Size düşen; eğer hedefiniz idealiniz doğruysa, inancınızla örtüşüyorsa, insanlığa faydalı olacaksa onu gerçekleştirecek adımları atmak, yapmanız gerekenleri yapmaktır.</span></p>

      <p class="govde-metin"><span xml:lang="en-US-POSIX">Sizin işiniz sefere çıkmaktır. Zafer Allah’ın takdiridir. Siz o zaferi elde etmek için donanmanız gereken gerekli donanmaları donanırsınız. Size lazım olacak araç ve gereçleri alırsınız yanınıza. Ve o savaşı kazanabilmek için elinizden gelen her şeyi yaparsınız hatta elinizden geleni değil yapmanız gereken her şeyi yaparsınız ama Rabbim kaderinize zaferi yazmadıysa ne yaparsanız yapın olmaz. Ama bilin ki gönlünüz mutmaindir.</span></p>

      <p class="govde-metin"><span xml:lang="en-US-POSIX">Oysaki üniversite sınavında, üniversitede ve hayatta başarılı olamayan birçok kişinin hep şunu söylediklerine şahit oluyoruz; “Keşke şunu daha iyi yapsaydım. Keşke o günlerde arkadaşlarıma takılıp gezip dolaşacağıma soru çözseydim, çalışsaydım. Keşke saatlerce yatıp bunalım takılma ayaklarına yatacağıma hayallerimin peşinde koşsaydım. Keşke oturup saatlerce dizi izleyeceğime, üniversitede okurken arkadaşlarımla sabaha kadar çene çalacağıma, o kütüphanede beni bekleyen, okumam gereken kitapları okusaydım, dil kursuna devam etseydim, bilgisayarımı geliştirseydim, hayallerimi ve ufkumu geliştirecek işlerle uğraşsaydım.” Ama unutmayın ki o zaman geçtikten sonra keşkeler hiçbir anlam ifade etmiyor sevgili dostlar. O ‘keşke’lerin yerini bugün hayatımızda inşallah ‘İyi ki’ler alır.</span></p>

      <p class="govde-metin"><span xml:lang="en-US-POSIX">Azimli insanlar dağa benzerler. Onlara yaklaştıkça büyüdüklerini görürüz. Buna karşılık azimsiz insanlar seraba benzerler. Yaklaştıkça kaybolurlar. Azimliyseniz dağa benzersiniz. Karşılığında sorunlar zaten kendiliğinden kenara kaçarlar. Önünüze halılar serilir. Ve o halıların üzerine güller dökülüp sizin hedeflerinize ulaşmanız için bütün insanlar herkes size katkı sağlar. Ama azminiz, heyecanınız, coşkunuz yoksa bilin ki seraba benzersiniz ve yaklaştıkça kaybolursunuz.</span></p>

      <p class="govde-metin"><span xml:lang="en-US-POSIX">Bir devlet başkanı şu analizi yapıyor. Dünyada hiçbir şey azimli olmanın yerini tutamaz. Yetenek tutamaz. Çünkü dünyada yetenekli başarısızlardan daha bol bir şey yoktur. Bakın yetenekli ama başarısız… Bir sürü yetenekli insan var ama hiçbir işi başaramadıklarını görüyorsunuz. Deha tutamaz çünkü dahi olmakla bir ödül alınmadığını herkes bilir. Eğitim tutamaz çünkü dünya eğitimli zavallılarla doludur. Her şeye gücünüzün yetmesini sağlayan sadece azimli ve kararlı olmaktır.</span></p>

      <p class="govde-metin"/>

      <p class="x2" id="toc_marker-1-14"><span xml:lang="en-US-POSIX">Yazılan Tarihi Okumak mı,</span></p>

      <p class="x2" id="toc_marker-1-15"><span xml:lang="en-US-POSIX">İleride Okunacak Tarih Yazmak mı?</span></p>

      <p class="govde-metin"><span xml:lang="en-US-POSIX">Ne zaman yeni bir işe kalkışırsanız, başarının yollarında yürümek isterseniz, ne zaman aşılması imkânsız gibi görünen yolları aşmak için bir çaba sarf etmeye kalkarsanız ya da etrafınızdaki en yakınlarınıza bile ben şu işi yapmaya karar verdim gibi ifadeler kullanmaya başlarsanız bilin ki hemen etrafınızda bazı insanlar size bunları yapamayacağınızı söyleyeceklerdir.</span></p>

      <p class="govde-metin"><span xml:lang="en-US-POSIX">Bunun bir hayal olduğunu, asla üstesinden gelemeyeceğiniz gibi ifadeler kullanacaklardır. Hatta bazen işin uzmanları bile sizin o işin üstesinden gelebilecek güce, enerjiye ve potansiyele sahip olamadığınızı, onun bir imkânsızlık içerisinde imkânsız olduğunu asla başarılı olamayacağınızı söyleyeceklerdir. Ama unutmayın ki, yürekten arzulamak her başarının başlangıç noktasıdır.</span></p>

      <p class="govde-metin"><span xml:lang="en-US-POSIX">Herkesin bir şeyleri başarmakla ilgili duygu ve düşünceleri var ama bilin ki istemek dil ucuyla ve kalpten geçirmekle değildir. Sadece onu arzulamak, istemek yetmiyor. Yürekten arzulamak gerekiyor. Eğer gerçekten yürekten arzuladıklarınız varsa, başka hiçbir şeye ihtiyacınız yok. Bilmiyorsanız öğrenirsiniz. Yürekten arzuladınız, ben üniversitede falanca fakülteyi falanca bölümü mutlaka kazanmalıyım. Belki korkutucu belki zor bir yol. Aşılması çok zor engeller görülür. Ama hiç merak etmeyin cesurca ilerlersiniz.</span></p>

      <p class="govde-metin"><span xml:lang="en-US-POSIX">Engeller varsa parçalarsınız. Yürekten arzuluyorsanız, yürekten istedikleriniz varsa o karşınıza çıkan engellerin hepsini parçalarsınız. Çıkmazlarsa yıkar geçersiniz. Arzu imkânsızı mümkün yapar. Arzu imkânsız diye bir şey tanımaz ki. İmkânsız diye bir şey yoktur onun için. Arzu imkânsızlığı kabul etmez. Bir doping etkisi yapar. Size inanılmaz enerji, inanılmaz heyecan ve inanılmaz bir güç verir, gözünüzden yaş getirir. Arzu sizi kalabalığın arasından çıkarır yükseltir ve istediğiniz yere çok kısa bir sürede ulaştırır. İsteme duysusunu, o yürekten istemeyi güçlendirir. Bilin ki o her türlü engeli aşacaktır.</span></p>

      <p class="govde-metin"><span xml:lang="en-US-POSIX">Bakın, üç bin kişiye karşı atmış yedi kişi… Çanakkale’de tabur komutanı şehit olunca görev yirmi sekiz yaşındaki Yahya Çavuşa kalıyor. Ve kendisiyle beraber atmış altı arkadaşıyla düşmanla tam kırk sekiz saat çarpışıyor. Bulundukları nokta çok önemli ve burada düşmanı bir saniye oyalamak bile yüzlerce askerin ölmesini, şehit olmasını önleyebiliyor. Düşman mevzileri o kadar yakın ki düşmanların yerlerini tespit etmemeleri için yaralandıklarında bacakları koptuğunda bağırmalara bile izin yok. Yaralananların ağızlarına keçe veriliyor. Dayanılması imkânsız acıyı onları ısırarak geçiriyorlar. Atmış yedi kişi, üç bin kişiye karşı tam kırk sekiz saat direniyor. Teker teker hepsi şehit olana kadar. Yahya Çavuş’un bedeni, kopan bacağına silahına sarılmış şekilde bulunuyor. Düşman büyük bir ordunun olduğunu sanıyor o cephede ama o son askerde şehit olup tepeye çıktıklarında atmış yedi kişiyi görünce büyük bir şok yaşıyorlar. Üç bin kişi onların üzerine geldiğinde onlar da pes edebilirlerdi. Ama bunu yapmıyorlar. Onlar zor olanı seçiyorlar.</span></p>

      <p class="govde-metin"><span xml:lang="en-US-POSIX">Çünkü kahraman olmak zor olanı seçmek demektir. Destanları yazdıran şey imkânsızlıklardır. Onun içindir ki hâlâ biz bu destanları, Çanakkale kahramanlarını burada anıyoruz. Tarih yazmak ya da yazılan tarihi okumak… Bu size kalmış. Sizin tercihiniz hangisi? Yazılan tarihleri okumak mı, ileride okunacak bir tarihi yazmak mı? İnsanların yapamazsın dedikleri, kimseden destek görmediğiniz, mücadelenizde yalnız kaldığınız, dayanmanın sonuç getiremeyeceğini düşündüğünüz zamanlar elbette olacak. Tükendiğinizi hissettiğiniz, canınızın yandığı günler ve gözyaşları içerisinde uyuduğunuz geceler de olacak. Ama unutmayın ki hayatın yükünü omuzlarınızda hissettiğiniz iyi bir anne ya da baba olamamaktan korktuğunuz zamanlar da gelecek. Hatalar yapacaksınız Güvendiğiniz dağlara karlar yağacak. Bütün veriler aleyhinizdeyken ve elinizde durumun daha iyiye gideceği yönünde hiçbir kanıt yokken siz ilerlemeye devam edeceksiniz.</span></p>

      <p class="govde-metin"><span xml:lang="en-US-POSIX">İşte bu kadar imkânsızlıklar, sıkıntılar, engeller varken, her şey kötü görünürken hâlâ ilerleyebiliyor, pes etmiyor ve geri adım atmıyorsanız, karanlığın içinde yürürken, karanlık gittikçe daha da derinleşiyorsa ve siz bir saat sonra güneşin doğacağını biliyorsanız, o en karanlık, en zifiri anında bile karanlığı değil doğacak olan güneşi hissedebiliyorsanız, önünüze engeller çıktığında, düşüp kafanızı gözünüzü yarmayı bile göze alıp yolunuza devam ediyorsanız bilin ki o yolun sonunda güneş sizi bekliyor.</span></p>

      <p class="SOZ"><span xml:lang="en-US-POSIX">Üstelemek başarının temel unsurudur. Kapıyı yeterince uzun süre ve yüksek sesle çalarsanız, birilerini uyandıracağınızdan emin olabilirsiniz.</span></p>

      <p class="SOZ"><span xml:lang="en-US-POSIX">‘Henry Wadsworth Longfellow’</span></p>

      <p class="govde-metin"/>
    </div>
  </div>
</body>
</html>
