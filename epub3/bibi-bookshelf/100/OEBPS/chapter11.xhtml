<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tatarcık</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1 class="chapter-header">ÖLDÜKTEN SONRA DİRİLENLER</h1>
		<p>Paşa Baba’nın kamp hazırlığı ile başlayan ve Yediler’in geldiği gün son haddini bulan huzursuzluğu, asabiyeti kızını telaşa düşürecek dereceye geldi. Kadit<a class="si-noteref epub-type_noteref" href="#f447" id="ref_f447">447</a> elleri mütemadi bir raşe<a class="si-noteref epub-type_noteref" href="#f448" id="ref_f448">448</a> içinde, avuçları ateş gibi, fersiz gözleri çakmak çakmak balkonda dört dönüyordu. Salı sabahı Gülizar Hanım, uykusuz geçen bir geceden sonra doktoruna telefon etti. Doktor nihayet bir müsekkin<a class="si-noteref epub-type_noteref" href="#f449" id="ref_f449">449</a> verdi, yoğurttan, ayrandan başka bir şey vermemelerini ve odasına girip çıkılmamasını heyecandan sakınılmasını tavsiye etti.</p>
		<p>Fakat Paşa Baba’yı sükûn içinde bulundurmak, zannedildiği kadar kolay bir şey değildi. Onu ne yaş ne yavaş yavaş sözleri olduğu yerde tutabilirdi. Onun için evin içinde dolaşmak, umumi hayata iştirak etmek bir ihtiyaçtı. Bin dereden su getirerek bir çocuk gibi avutarak onu yatağa yatırdılar ve ilacın tesiriyle biraz sun’î sükûn verebildiler. Öğleden sonra birkaç defa Gülizar’a sordu:</p>
		<p>— Çocuklar nerede?</p>
		<p>— Kampta Paşa Efendi...</p>
		<p>— Kamp.. Kamp... Harp mi var?</p>
		<p>— Aman Allah esirgesin.</p>
		<p>— Ne zaman buraya gelecekler?</p>
		<p>— Haşim Bey sizi sabahtan beri soruyor, Recep Bey, Salim Bey balkonun altına geldiler, size seslenmek istediler bırakmadım, doktor dinlensin diyor, gürültü etmeyin dedim.</p>
		<p>Gülizar’ı artık dinlemiyordu. Denizin üstünden şarkı sesleri geliyordu. Çocukları yanına koymuyorlar, onlar da denizden işaret veriyor.</p>
		<p>— ..... Yedi genç.</p>
		<p>— ..... di genç.</p>
		<p>Seslerin aksi bütün Boğaziçi’nde çınlıyor.</p>
		<p>Sustu. Dalgındı. Ve ertesi gün öğleye kadar beklenilmeyen bir sükûtla her dediklerini yaptı, uslu bir çocuk gibi ilacı içti, yatağında gözlerini kapadı, arkaüstü uzandı. Ne titizlik ediyor ne şaka ediyor, hatta sorulan suallere bile cevap vermiyordu. Gözleri sımsıkı kapalı, dişsiz ağzının içine çöken buruşuk dudaklar büzülmüş, elleri mütemadiyen yorganın altında oynuyordu.</p>
		<p>— Rahatsız mısın, Paşa Baba?</p>
		<p>— Kim demiş? Bu akşam sofraya geleceğim.</p>
		<p>— Doktor izin vermiyor.</p>
		<p>— Yalnız yoğurt yerim. Onların evime ilk geldiği akşam ben nasıl olur da sofrada olmam?</p>
		<p>Saide, Miralay Nihat’a koştu. Paşa Baba’nın sofraya gelmesine mâni olamayacaklarından korkuyordu. Halbuki bu genç muhit onun tansiyonunu yükseltecek, hurda vücudunu yere vuracak kadar kuvvetli bir heyecan vermişti. Karı koca gençlerin ona şehit oğullarının gençliğini hatırlattığında kaniydi. Yalnız onda bu derece hassasiyet görmeye alışmamışlardı.</p>
		<p>— Paşa Baba, doktora telefon ettim, bu akşam katiyen kaldırmayın diyor. İstersen gençleri başka bir akşam davet edelim, olmaz mı?</p>
		<p>— Hayır, hayır... Ben kalkmam, onlar gelsin.</p>
		<p>Arkasını döndü ve kızının suallerine cevap vermedi.</p>
		<p>— Bana darıldın mı Paşa Baba?</p>
		<p>Yorganın altında buruşuk eli titreyerek çıktı, kızına uzandı ve kızının kır saçlarını okşadıktan sonra “artık beni rahat bırakın” der gibi elini salladı.</p>
		<p>Saide odadan çıkıncıya kadar kımıldamadı, ayak sesleri uzaklaştığı vakit döndü, fersiz gözleri odayı süzdü. Saide ve Gülizar ona tatlı bir rüya gören adamı uyandıran iki gürültü tesiri yapıyordu. Fakat onları tamamen kovamıyordu. Onlar, o akşam hakikat olacak rüyasıyla arasındaki rabıta,<a class="si-noteref epub-type_noteref" href="#f450" id="ref_f450">450</a> onlar maazallah çocuklar gelmeyecek deseler ihtiyarın içinde dirilen saadet hülyası uçacak...</p>
		<p>İhtiyara bu kadar heyecan veren hissin kamptaki gençlerle münasebetini bilmekle beraber, hiçbiri onun derin mahiyetini anlamamıştı. Onlar Paşa Baba’nın heyecanını sırf hatıraya, sinirine, ihtiyarlıktan, hatta bunamış bir kafanın içindeki karmakarışık, mübalâğalı hayallere, bir hafıza oyununa atfediyorlardı. Halbuki, onun kafasının içi aydınlıktı. O, Türkiye’nin dört bucağına gömülen delikanlıların kampta toplandıklarına ve o akşam hep birden gelip elini öpeceklerine sahiden kaniydi. Bu kanaatini herhangi haricî temas, Boğaz’ın beyaz perdesini üfleyip dağıtan bir rüzgâr gibi sarstıkça kendinden geçecek kadar hiddet ediyordu. Gerçi onun için hakikat yalnız şuurunun altında yaşayanlar, orada dikilip korusunu dolduranlar, denizi, dağı çın çın öttürenler; fakat ne de olsa etrafındakilerin bunu tabiî bir vak’a gibi görmesi insanı çıldırtacak bir şey. Fakat, ya onların dediği gibi bunlar Saide’nin oğlu Haşim’in arkadaşlarının koruda bir yaz tatili yapmasından ibaretse... Şuurunun altına başını sokup benliğini hapseden ihtiyar şimdi uyanıyor gibi.</p>
		<p>Gözlerini açtı. Oda boştu. Ses dışarıdan geliyor. Randevuya seğirten bir genç çevikliği ile yataktan fırladı, balkon kapısından dışarı çıktı.</p>
		<p>Haşim mayosu ile ağaçlar altından geliyordu. Başını kaldırıp ihtiyarı görünce elini salladı, babasının uçtaki çalışma odasını gösteriyor, elini ağzına götürüyor, sükût işareti veriyordu. İhtiyar da elini salladı. Artık şüphesi yoktu. Adı ne olursa olsun, kimin oğlu olursa olsun, hatta isterse kendi torunu olsun! O Şark’taki...</p>
		<p>— Haşim, Haşim, Paşa Baba’nı rahatsız ediyorsun.</p>
		<p>Oğlan eliyle Paşa Baba’ya bir buse gönderdi. Çapkın ne kadar neşeliydi.</p>
		<p>Haşim, çıplak vücudunun adaleleri bir kaplan gibi oynayarak setten aşağı atlar atlamaz Paşa Baba yatağına döndü. Artık kafasının içindeki aydınlıkta dolaşanlar gerçek, onlardan başkası laf ve güzaf!</p>
		<p>O, dirilenlerin, vaktiyle babasına en asi olanı. Hiçbir azarın, hiçbir köteğin ıslah edemediği azılı delikanlı, tıpkı tıpkı Paşa Baba’nın gençliği gibi. Siyah çatık kaşları biraz çukura batmış, evlerinde kor gibi ışıldayan gözlerin gençliğini seneler söndürmemiş, ağaçlar arasından kayıp giden çıplak vücut yine böyle jimnastik adımı sabahları denize inerdi... Ve Çelebizade Yalısı’nda bir kıza âşıktı. Oynak, aşifte bir kız! Yüzbaşı üniformasıyla onu son gördüğü gün Şark’a tayin edilmişti.</p>
		<p>“Sağ dönersem mutlak onu alacağım,” derken yeni bilenmiş balta gibi keskin profilindeki tahakküm ve irade biraz evvel setten atlayan gencinki gibiydi. Çapkın nasıl dediği yapılmadığı zaman dişlerini gösteren vahşi bir kaplan gibi insanın yüzüne hırlardı. Fakat cepheden babasına en sık mektup yazan o olmuştu. Sarıkamış ricatine<a class="si-noteref epub-type_noteref" href="#f451" id="ref_f451">451</a> dair mektubun bir parçasını okuduktan sonra ihtiyar asker, yazılan olan tafsilatı değil, yazılmayan vak’aları muhayyilesinde canlandırmıştı.</p>
		<p>Kar tipisi içinde lime lime üniformasıyla, parça parça potinlerinin içinde donan ayaklarıyla, iki büklüm yürüyen genç... Arkasında, tipi içinde hareket eden karaltılar... Onlar taburunun bakiyesi... Paşa Baba, genç zabitin arkadan gelen karaltıların tamam olup olmadığını anlamak için azıcık kısık madenî sesiyle haykırdığını işitiyor gibi. Sonra... Sonra karanlık ve sükût. Kaybolmuştu. Ricatte kaybolanlar gibi.. Fakat Paşa Baba, oğlunun ne mal olduğunu bilmiyor muydu? Onu hangi ricatin maddi meşakkati<a class="si-noteref epub-type_noteref" href="#f452" id="ref_f452">452</a> yere serebilir? Hangi hezimetin acısı demir yüreğini ezebilir? Toprak, seneler, ölüm, mezar... Bunlar da laf ve güzaf! Adı ne olursa olsun setten atlayan genç Sarıkamış ricatinde Şark’ta kalan oğlu... Belki yürüye yürüye geldi. Belki bu gelişte Çelebizade Yalısı’ndaki kızın bir rolü var.</p>
		<p>Kızın evlendiğini, saçının üç renk olduğunu biliyor, çünkü o Haşim’den (yoksa adı Haşim değil miydi?) hayli büyüktü. Fakat bugün adı Zehra, koruda salına salına dolaşan, gözleri firuzeye benzeyen Zehra! Hâlâ aşifte, hâlâ erkeklerin kalbiyle ipek yumağıyla oynayıp karmakarışık eden kedi yavrusu gibi oynuyor. Fakat ne çıkar? Onu bir kere Haşim alsın...</p>
		<p>Artık bu rüya değil, hakikat! Kafasının aydınlığında dolaşanların hepsi birer hakikat... Gerçi bazılarını o kadar tanımıyor, ne de olsa kafası ihtiyarlamış... Yalnız üçüncü karısı Emine’nin oğlu Recai[nin] (yoksa adı Recep mi?) Haşim’i bile gölgede bıraktığı dakikalar var. Çünkü çocukken bir tek yüz verdiği oydu. Çünkü o, zorla kendini sevdiren, sokakta geçerken bile herkesin dönüp baktığı bir çocuktu... Çünkü onun öyle bir babasının dizine tırmanması, öyle bir küçük kollarını boynuna dolaması vardı ki...</p>
		<p>Sular karardı, güneş batmıştı. Batı ile havaya çöken ağırlık kurbağaları, ağustos böceklerini susturmuştu. Tek ses, zaman zaman uzakta içini çeker gibi dem çeken bir bülbül. Paşa Baba da içini çekti, dimdik vücudu gevşedi, fakat gözlerini açmadı. İki saat sonra başının yarım aydınlığı içinde dolaşan sevgililerin hepsi gelecek... Hepsi... Hepsi...</p>
		<p>O loş, o derin ve engin şuur altında neler birikmiş... Orası kıyamet borusu ile kalkan bu eski hayallerin cevelan ettiği kapalı dünya. Paşa Baba oraya kendini bağlayacak, hiç oradan ayrılmayacak... Kızının, Gülizar’ın yaşadığı, dolaştığı âleme hiç, hiç çıkmayacak, çünkü gözünü açarsa kafasının içindeki yarım aydınlıktan ayrılırsa mezarlarından kalkıp gelenler kaybolacak, bir daha onların ayak sesleri korunun ıssız yollarını şenlendirmeyecek, bir daha Boğaz’da, bayırda çın çın öten türküleri duyulmayacak!</p>
		<p>— Rahatsız mısınız?</p>
		<p>Gülizar perdeleri indirmiş, konsolun üstündeki lambayı yakmıştı.</p>
		<p>— Fena rüya görüyordunuz galiba, sayıklıyordunuz.</p>
		<p>— İyi rüya, iyi rüya...</p>
		<p>— Bugünlerde çok rüya görüyorsunuz.</p>
		<p>Paşa Baba dinlemiyordu. Zihni masanın üstündeki ilaç bardağıyla meşguldü. Gülizar tepsi ile getirdiği yoğurt kâsesini masanın üstüne koyduktan sonra, çekmeceyi açıp ilacı bardağa damlatırken, gözünün kuyruğuyla bakmıştı. Gidi kurnazlar... Onu uyutup kendileri gençlerle safa edecekler ha... Esasen yıllardan beri onu yavaş yavaş günlük hayatlarının haricine atıyorlar, kimse ona bir şey danışmıyor, bilhassa misafir geldiği zaman onu çıkarmamak için kumpas kuruyorlar. Halbuki o, kendine ihtiyar diyenlerin hepsinden, hatta kızından ve damadından daha genç... Onun sade kendi nesli değil, birbiri ardınca gelen kim bilir kaç nesil bugün orta yaşlı, halbuki onun içinde yıpranmayan, kendi kendini bahardan bahara ihya eden<a class="si-noteref epub-type_noteref" href="#f453" id="ref_f453">453</a> bir tabiat tazeliği var... Fakat vücudu? Onu düşününce içi şüphe ile burkuluyor, kollarında, bacaklarında, gözlerinde, dizlerinde her an artan bir yavaşlama, bir inhitat<a class="si-noteref epub-type_noteref" href="#f454" id="ref_f454">454</a> var.</p>
		<p>Gülizar, ihtiyarın yüzünde birbiri ardınca çakan zafer ve hüzün sebebini anlamamakla beraber, yine müteessir oldu. O muşmula yüzün, fersiz gözlerin en büyük cazibesi, bu yıldırım gibi birbirini kovalayan düşünce ve hayata karşı aksülamelleriydi.<a class="si-noteref epub-type_noteref" href="#f455" id="ref_f455">455</a> Gülizar köşke on yaşında geldiği zaman o kırkın çok üstünde adamın, korkunç Paşa’nın bir çocuk kadar seri değişmelerine ne kadar hayret ettiyse, bugün de ediyor, yalnız şimdi hayret yanında derin bir rikkat de duyuyordu. İhtiyarı bir sütnine şefkatiyle kollarının arasında kaldırdı, yastıklarını düzeltti, başını dayadı.</p>
		<p>— Otur Gülizar.</p>
		<p>— Hele bir yoğurdunuzu yedireyim.</p>
		<p>— Ben yerim.</p>
		<p>— Yoo... Döküyorsunuz. Bir kaşık, bir kaşık daha. Şimdi sıra ilaca geldi.</p>
		<p>Yüzünü buruşturdu:</p>
		<p>— Hele biraz dur, Gülizar.</p>
		<p>— Peki...</p>
		<p>— Otur Gülizar. Amentü oku.</p>
		<p>Kadın irkildi:</p>
		<p>— Saide Hanım’ı çağırayım mı, sahiden iyi misiniz?</p>
		<p>— Amentü oku demedik mi?</p>
		<p>Titrek, ihtiyar seste eski günlerin tahakküm perdesi seziliyordu. Kadın halının üstüne diz çöktü, başörtüsünü düzeltti, ellerini dizlerinin üstüne koydu başladı. Paşa Baba’nın bir eli havada, durduracağı yeri bekleyen bir orkestra şefi gibi dinliyordu.</p>
		<p>— Dur... <em>Ve’l-bâsü</em> ne demek biliyor musun?</p>
		<p>— Bilmiyorum.</p>
		<p>— Öldükten sonra dirilecek demek...</p>
		<p>— Ya, öyle mi?</p>
		<p>— Öldükten sonra insanların dirileceğine inanır mısın, Gülizar?</p>
		<p>Fersiz gözler kadının yüzünde arayıcı fişeği gibi dolaşıyordu.</p>
		<p>— Yevmi kıyamette...<a class="si-noteref epub-type_noteref" href="#f456" id="ref_f456">456</a></p>
		<p>— Kıyamet falan lâzım değil, inanır mısın, onu söyle?</p>
		<p>Sesinde şimdi tahakküm değil, titizlik var:</p>
		<p>— Kıyamette...</p>
		<p>— Sus... O kadar uzun beklemek lâzım değil. Bizimkiler bu akşam geliyor.</p>
		<p>— Kimler geliyor?</p>
		<p>— Oğlanlar, oğlanlar... Hem hepsi birden.</p>
		<p>Kadının tavrındaki ihtiraz<a class="si-noteref epub-type_noteref" href="#f457" id="ref_f457">457</a> ve korkuyu sezdi. Demek geldiklerini saklayacaklar.</p>
		<p>— Siz ilacınızı içiniz.</p>
		<p>— İçmeyeceğim demedim ya...</p>
		<p>Yüzünü buruşturmuş, gözlerini, ağzını büzmüştü. Fakat hâlinde yaramazlık etmek için büyüklerin çekilmesini bekleyen bir çocuk sinsiliği vardı.</p>
		<p>Bardağı aldı ve birdenbire başucundaki masanın üstüne bıraktı.</p>
		<p>— Midem bulanıyor... Saide’yi çağır...</p>
		<p>Gülizar odadan çıkar çıkmaz ihtiyarın gözleri açıldı, etrafını aradı. İlacı dökecek, fakat nereye? Gül vazosuna... Varsın güller uyusun.</p>
		<p>Yine akşamüstü uzanmış, gözlerini kapamıştı. Gülizar Saide’ye boş bardağı gösterdi, iki kadın birbirlerine baş sallayarak yavaşça “içmiş” dediler. Kızı biraz bekledikten sonra:</p>
		<p>— Uyudun mu, Paşa Baba, diye sordu.</p>
		<p>Kadit el örtünün altından çıktı, Saide’nin elini dudaklarına götürdü, hemen dalmak üzere olan bir adamın sesiyle:</p>
		<p>— Allah rahatlık versin, markiz, dedi.</p>
		<p>Bu vak’a akşam yedi ile yedi buçuk arasında geçmişti. Gülizar odasında yemek yedi, açık kapıdan ihtiyarın hiç vaziyetini bozmadığına dikkat etti. Çok şükür nihayet uyuyor. Pazardan beri kadın hiç gözünü yummamıştı. Soyundu, ayaklarının ucuna basarak Paşa Baba’nın lambasını söndürdü ve kendi yatağına uzandı. Kulağı aralık kapının ötesinden gelen, arada hafif bir horultu ile karışık muntazam uyku nefesini dinleye dinleye daldı.</p>

		<hr/>
		
		<p>Miralay Nihat’ın kütüphanesi, Saide’nin hususi odası, yemek salonu sıra ile birbirinin içine açılır. Üçünün yüzleri de balkonadır ve köşkün arkasındaki uzun, mustatil<a class="si-noteref epub-type_noteref" href="#f458" id="ref_f458">458</a> salonla aralarındaki dar koridora hepsinin ayrı ayrı kapıları vardır.</p>
		<p>Sıcaktı, bütün kapılar açıktı. Salonda elektrikler yanıyor, içinden hareket hâlinde bir hayat taşıyordu. Koridorun öbür tarafındaki odalar yalnız gökten ve yaz gecesinden aldıkları alaca ışıklarla aydınlanmış, içlerinde mutlak bir sükût, bir hareketsizlik vardı. Ay yükseldikçe, orta odanın içinde eşya yavaş yavaş şekil alıyor, halının üstünden ta koridorun taşına kadar yerlere sarı bir ışık yayılıyordu.</p>
		<p>Hasan, serinlemek için koridordan çıktı ve arkadaki salondaki ışık ve hayatla girdiği odanın sükûn ve cansızlığı muhayyilesini harekete getirdi. Koridor, ona etten, kemikten insanlarla cesetsiz heyulaları, hareketle sükûnu, hayatla hayatsızlığı biribirinden ayıran bir hudut gibi geldi... İki taraf sükkânının<a class="si-noteref epub-type_noteref" href="#f459" id="ref_f459">459</a> da zaman zaman birleşebilecekleri bir yer. Cesetsiz insan, yarım ışıkta yaşayan ruh... Birincisini çocukken dayak yediği, küçük kemiklerinin parçalanacak gibi sızladığı zamanları tahayyül etmişti. Acıyı unutmak için gözlerini kapar, dişlerini sıkar, kendi kendine hep: “Vücudum yok ki, acısın,” derdi. İkincisini Diyarbakır taraflarında yaz günleri tahayyül etmişti. Anasının da, kendinin de beyinlerini gökteki ateş-güneş eritirken, tepeden tırnağa kadar vücutlarından ter sızarken, o sıcak olmayan, yakmayan aydınlıklara hasret çekerdi. Elini oda kapısına dayadı, balkon kapısının çerçevelediği manzarayı seyre daldı. Karşı kıyıların ışıkları bir kuyu dibinde gibi alçakta, tepedeki ay berrak, mavi kubbenin ortasına asılmış beyaz bir sini gibi, balkonunun önünden sahile inen ağaçların tepeleri gümüşlenmiş...</p>
		<p>— Yaprak kımıldamıyor...</p>
		<p>Döndü. Lâle arkasında, açık pencereden cereyan olur ümidiyle koridorda ayakta duruyor. Arkadan Yediler’in sesi geliyor, münaşaka başlamış, devam ediyor. Lâle sıkılmış gibi, bir şey arıyormuş gibi. Hasan’a yaklaştı:</p>
		<p>— Salon oturulmaz hale geldi. Arkadaşınızın ne kuvvetli çenesi var. (Safa’yı murat ediyordu.)<a class="si-noteref epub-type_noteref" href="#f460" id="ref_f460">460</a> Durmadan söylüyor.</p>
		<p>Dokunmadan kaçmaya hazır bir geyik gibi daima uzak, hatta vahşi sandığı Lâle’nin kendi kendine yaklaşması, konuşması Hasan’ı sevindirdi. Koridorda büyüklerden kaçan iki çocuk gibi omuz omuza duruyorlar, salona bakıyorlardı. Hasan’ın ince gömleğine temas eden çıplak kol serin, mermer sütuna benzeyen boynunun üstündeki renksiz baş, boşlukta yumuşak, munis... İkisinin gözü de salonun arkasındaki duvara benzeyen dik sırta dalmıştı. Piyanonun yanındaki abajurdan uzak elektrik ziyası<a class="si-noteref epub-type_noteref" href="#f461" id="ref_f461">461</a> üstünü kaplayan sarmaşıklara neftî-yeşil bir perde hali vermişti.</p>
		<p>— Kadife perde...</p>
		<p>— Kadife perdenin üstünü görüyor musun?</p>
		<p>Hasan görüyordu. Üstüne hafif altın toz serpilmiş gibi sarıya meyyal mavi, uzun dar bir gök hattı.</p>
		<p>— Ay çıkmış olacak...</p>
		<p>— Bakın!</p>
		<p>Hasan, Lâle’nin çıplak kolunu tuttu, yüzünü balkon tarafına çevirdi, gökteki beyaz siniyi ikisi birden gördü ve Hasan’ın yüzü Lâle’ye dokunacak kadar yaklaşmış, dudakları kımıldıyordu:</p>
		<p>— Ay gördüm Allah.</p>
		<p>— Amentübillah.</p>
		<p>— Aylar mübarek...</p>
		<p>Lâle bir adım geri çekildi:</p>
		<p>— Annem, ay görünce altına bakar...</p>
		<p>— Benimki, benim yüzüme...</p>
		<p>— Herhalde siz ayı ilk defa bu akşam görüyorsunuz...</p>
		<p>— Doğru, fakat bana bu akşam, belki sıcaktan olacak, ay Diyarbakır’ı hatırlattı.</p>
		<p>— Babanız orada memur muydu?</p>
		<p>— Babam askerdi... Fakat ben babamdan evvelki günleri düşünüyorum.</p>
		<p>— Yani doğmadan evvelki günleri...</p>
		<p>Lâle’nin sesi hafif alaylıydı. Hasan aldırmadı, Lâle’nin tavrı hâlâ birisini aramak için çıktığını ihsas etmekle<a class="si-noteref epub-type_noteref" href="#f462" id="ref_f462">462</a> beraber, Hasan’a da hayli alâka gösteriyordu.</p>
		<p>— Doğduktan çok sonraki günleri, Bayan Lâle. Fakat ben babamı çok çok sonra tanıdım. Babamdan evvel bilseniz ne uzun seneler Diyarbakır’da yaşadım. Bu akşam galiba aydan ziyade sarmaşıkların üstündeki gök parçası bana orasını hatırlattı.</p>
		<p>— Ya...</p>
		<p>— Yattığımız odadan... Biz alt katta yatardık... Karşımızdaki yüksek ev damına bakardım, üstünden tıpkı gök böyle görünürdü.</p>
		<p>Sustu. Lâle alâkadar görünüyordu. Arkasını dinlemek istiyormuş gibi Bayan Saide’nin odasına girdi, dikiş sepetinin yanındaki koltuğa oturdu, Hasan’a eliyle karşısındaki sandalyeyi gösterdi. Fakat oğlan oturmadı. Ayakta, eli Lâle’nin koltuğunun arkasında, eğilmiş, kızın yüzüne dalgın dalgın bakıyordu. Fakat görmüyor gibi, çünkü kafasının içinde hiç de şairane olmayan hatıralar birbirini kovalıyordu. O, yer odasındaki tahtakuruları, hatta akrepler, sonra bütün gece yanlarında annesinin Ramazan’la yattığı odayı dinleyişi... Bu dinleyişte gizli bir kıskançlık, endişe ve korku vardı.</p>
		<p>Lâle, Hasan’ın ani sükûtundan, hikâyesinin bir tarafını kestiğini anladı.</p>
		<p>— Sonra?</p>
		<p>Kızın sesindeki alâka, şiş kapakları arasından tatlı tatlı bakan gözleri, oğlanın hafızasına akseden kara günlere biraz şiir ilâve etti:</p>
		<p>— Karşıdakiler geceleri damda yatarlardı. Diyarbakır’da herkes gece damda yatar. Bizim damımız yoktu... Karşıdakileri gözetler dururdum.... Ve, ve üstündeki gök yolu bana kurtuluş yolu gibi gelirdi.</p>
		<p>Demek çocukluğunda çok mihnet çekmiş olacak ki, kurtuluş yolları tahayyül etmiş... Eli bir abla gibi koltuğun arkasında duran Hasan’ın elini okşadı. Çocuk duymamış gibi devam etti:</p>
		<p>— Bilseniz, Diyarbakır’da ne kadar fukara çocuk geceleri kovuklarda yatar, dam üstünden bile bir gök parçası göremez... Bilseniz nasıl cehennem gibi sıcak ve mahallelerde fukara, hasta... Bilhassa göz hastalıklı adamlar vardır.</p>
		<p>— İstanbul’da yok mu? Mesela Poyraz Köyü’nde sürücü Ahmet’in ailesi... Bir odada beş kişi yatar... Geçen gün kadın doğurdu, ben çocukları bizim eve getirdim.</p>
		<p> İki genç, biraz daha birbirlerine sokuldu:</p>
		<p>— Fakat İstanbul başka... İnsan sıkılınca sokağa çıkar, hele Poyraz Köyü’nde herkesin burnunun dibinde deniz vardır.</p>
		<p>— Demek Diyarbakır’ı hiç sevmediniz?</p>
		<p>Hasan içini çekti:</p>
		<p>— Şehir geceleri beyaz-siyah suluboya bir tablo gibidir... Kokusu, tahtakurusu, biti ve sefaleti olmasa hiç de fena değil... Gündüzleri ateş yanar gibi... İnsanları içinde kazan kaynar gibi... Nasıl konuşurlar bilseniz... Size at uşaklığı ettiğim bir han avlusunu tarif etsem şaşarsınız. Her şey başka bir yerdi, ay bile...</p>
		<p>— Ay başka olur mu?</p>
		<p>— Olur ya. İçinde insana benzeyen bir gölge surat vardı.</p>
		<p>— Bakın buradakinde de var.</p>
		<p>Lâle, Hasan’a ayı gösterdi; fakat onun gözleri o kadar içindeki, uyanan, dirilen hayallere dalmıştı ki, Boğaziçi göğündeki aya baktığı halde bir şey göremiyordu.</p>
		<p>— Diyarbakır’daki, insanla yârenlik eder gibi, şaka eder gibi durur.</p>
		<p>— Üniversitenin edebiyat şubesine gidiyorsunuz galiba?</p>
		<p>— Hayır... Tıbbiye talebesiyim.</p>
		<p>— Benim sofrada yanımda oturan kardeşiniz mi?</p>
		<p>— Recep’i demek istiyorsunuz. Keşke olsa... Onun bu akşam sesi çıkmıyor...</p>
		<p>— İçeride yoktu... Piyanonun üstündeki sazları karıştırdı, galiba birini aldı, çıktı.</p>
		<p>İkisi de sustu. Karşıdaki sesler yine bir arı kovanı gibi... Fakat yanlarındaki odada bir saz telini bir parmak hafif hafif okşuyormuş gibi ting, ting diye tek, uzun iniltiler duydular. Lâle sıçradı:</p>
		<p>— Yanımızdaki odada.</p>
		<p>— Recep... Bilseniz nasıl saz çalar, ne güzel sesi vardır.</p>
		<p>Hakikat sazın en pes telindeki tek tek tınlayan perdelerle beraber bir insan sesi, pes, derin ve içinden söyleyen, âdeta fısıldayan bir sesle söylüyordu. Fakat ne kadar garip bir şekilde... Sazdaki kesik havaya uymuyor, kelimeler bir masalın üslubunda, tek tek fakat birbirine ulaşan su damlaları gibi...</p>
		<div class="poem html5_section">
			<span>...havadan uçarsın</span>
			<span>İndireyim gönül seni,</span>
			<span>Budak budak gül dalına</span>
			<span>Kondurayım gönül seni.</span>
			<span>Yüce dağlar yüce olur,</span>
			<span>Gündüz gider gece olur,</span>
			<span>Gör ayrılık nice olur,</span>
			<span>Ayırayım gönül seni</span>
		</div>
		<p>Recep sustu. Fakat parmakları hâlâ telleri okşuyor ve biraz evvel Lâle’nin Hasan’la beraber Diyarbakır’ın geçmiş gecelerinde dolaşan aklını Hasan’dan alıp götürüyordu.</p>
		<p>Lâle yavaş yavaş, uykuda gibi kalkarken Hasan’ın kolunu tutmuş, parmaklarını adalelerini koparacak gibi sıkıyordu. Bu sıkışta belki biraz Hasan’dan istimdat<a class="si-noteref epub-type_noteref" href="#f463" id="ref_f463">463</a> var, “Beni sıkı tut, mağlup oluyorum,” diyen bir mâna var, fakat Hasan birdenbire içine çöken yalnızlığa rağmen Recep’in Lâle’yi sevdiğini, Lâle’nin gönlü olmak üzere olduğunu tasavvur ediyor ve iki genci birleştiren bir büyük baba gibi seviniyordu.</p>
		<p>Kız kalktı, ayaklarının ucuna basarak yanındaki odaya geçti. Sırf Recep’in peşinden mi, yoksa oğlanın anasından, babasından ve biraz da kendinden gelen sanat kabiliyetiyle yüzlerce sene evvel bütün bir halk gençliğine sevda temsil eden Âşık Kerem’den bir parça söylediği için mi?</p>
		<p>Hasan’ın içine gariplik çöktü. Biraz evvel kızla beraber yaşadığı eski günlerin şimdi şairane tarafına değil, ıstırap, meşakkat anlarına dalmak istedi. Fakat, hafızasındaki küçük Haso kendisi değil, Türkiye’nin azap çeken, kendi kendine terk edilen bütün çocukluğunun bir âlemi, o günlerin Zeyno’su, küçük Haso’nun anası değil, milyonlarca Anadolu kadınının bir timsali... Bu düşünce onu yumuşatmadı, bilakis iradesini sertleştirdi. Mutlak onun yirmi bir yaşı, altmış, yetmiş olduğu zaman artık Haso ve Zeyno’nun temsil ettiği milyonlarca çocuk ve kadın bambaşka bir hayat yaşayacak... Doktor Hasan’ın ızdırap, meşakkat ve sefalete karşı mücadelede büyük ve büyük bir rolü olacak...</p>
		<p>İçerden, Safa’nın sesi, içinde darağacı, zindan kelimelerinin çok tekrarlandığı bir şeyler anlatıyor. Din, diyor, eli sopalı imamlar diyor, ben, ben, diyor...</p>
		<p>Hep bunlar Safa’nın da kendine göre kurmak istediği yeni bir dünya olduğunu gösteriyor. Sopa ile, zindanla, darağacıyla kurulacak dünya. Bu o kadar eski, o kadar iflas etmiş bir dünya kurumu ki... Hayır, Hasan dünyasını öyle kurmayacak... Şimdi, Salim söylüyor... Cümlelerinde, ruh, şuur, şuurun altı, şuurun üstü, kelimeleri tekrarlanıyor... O da bir dünya kurmak istiyor, onunki bambaşka... Azıcık kitabi, felsefi bir dünya... Hayır, Hasan onun usulünü de beğenmiyor... Bu usulle ne trahomun ne frengi ve sıtmanın mikroplarıyla mücadele edilir ne de Hasolara, Zeynolara içinde hayvanlar gibi yattıkları kovuklardan kurtulmanın, çıplak vücutlarını örtmenin, aç karınlarını doyurmanın, mütevazı fakat insanca temiz, havalı meskenler yapmanın usulünü öğretebilir... Miralay da yavaş sesle bir şeyler anlatıyor... Hasan işitemiyor.</p>
		<p>— Esvaplarını hep Calibe Hanım’a diktirdiğini söylüyor... Kime diktirirse diktirsin, zevki olmadıktan sonra...</p>
		<p>—  Senin bu siyah tuvaletini kim dikti, Zehra?</p>
		<p>— Viyola...</p>
		<p>— Kalk göreyim...</p>
		<p>Saide ile Zehra, terzi, esvap konuşuyor. Onlar yekpare bir sefalet çölüne aksedivermiş bir vahanın meskûnları... Fakat vahalar yirmi bir yaş için, hatta Hasan gibi idealistler için bile caziptir. Hasan içeriye gözünü çeviriyor. Odanın ortasında siyah buluta sarılmış gibi nazlı nazlı dönen, saz gibi ince Zehra’nın firuze gözleri elektriğin altında ışıldıyor. Piyanonun yanında ayakta duran Haşim’in de gözleri ışık etrafında dönen pervane gibi kızla beraber dönüyor ve Miralay’ın yanındaki grup konuşuyor, konuşuyor... Fakat yanındaki odadan gelmeye başlayan sesler Hasan’ı salondan ayırıyor:</p>
		<p>— Ben hüzünlü şeyleri sevmem.</p>
		<p>— Ben tuhaf şeyler de çalarım.</p>
		<p>— Siz çok yalan söylüyorsunuz.</p>
		<p>— Evet, fakat söylediğim zaman kimse bana çıkışamaz.</p>
		<p>— Hiç doğru söylemez misiniz?</p>
		<p>— Lâle, seni seviyorum.</p>
		<p>— Yalan söyleyin bakayım...</p>
		<p>Ting, ting... Recep yine bir şey çalacak. Hasan dinliyor. Bu defa çaldığı hava belli, azıcık alaylı, azıcık komik... Besteyi yine masal üslubuyla söylemeye başlamadan, mevzuyu ilan ediyor:</p>
		<p>— Âşık Kerem’in sineği.</p>
		
		<div class="poem html5_section">
			<span>Kerem der ki, bir sineğe duş oldum,<a class="si-noteref epub-type_noteref" href="#f464" id="ref_f464">464</a></span>
			<span>Yakın bildim şu sineğin işini,</span>
			<span>Tuttum kılıç ile kestim kellesin,</span>
			<span>Yedi dağ üstüne serdim leşini...</span>
			<span>Ting, ting, ting...</span>
		</div>
		<p>İçeriden Zehra, Saide’ye:</p>
		<p>— Lâle nerede? Kayboldu, diyor.</p>
		<p>Saide:</p>
		<p>— Kaybolan yalnız o değil, diyor.</p>
		<p>— Uzaktan bir saz sesi geliyor, fakat bizimkilerin münakaşasından bir şey işitilmiyor ki...</p>
		<div class="poem html5_section">
			<span>Sineği tutup meydana attılar,</span>
			<span>Beş yüz kese akçe yağın sattılar,</span>
			<span>Kemiklerinden bir köprü çattılar,</span>
			<span>Hesap ettik iki bindir yaşını...</span>
			<span>Ting, ting, ting...</span>
		</div>
		<p>— Ben vallahi gidip sazın nereden geldiğini anlayacağım...</p>
		<p>Şimdi Zehra koridorda, fakat arkasında Haşim de var.</p>
		<p>— Haydi seni bahçede gezdireyim, Zehra...</p>
		<p>İçeriden Şinasi, piyanonun üstünde bir parmağıyla Lambeth Walk havasını çıkarmaya çalışıyor. Zehra ile Haşim koridorda ayın yere serdiği ışık halı üstünde birbirine sarılmış dönüyor, yandaki odada ses kesiliyor.</p>
		<p>Recep’le Lâle, Zehra ile Haşim salona döndüler mi? Bunu düşünmeye Hasan vakit bulamıyor, çünkü balkondaki mutlak sükûna rağmen orada birisi olduğunu hissediyor ve başını oraya çeviriyor.</p>
		<p>Açık kapının berisindeki pencerenin camına yapışmış gibi duran buruşuk bir yüz Hasan’a göz kırptı... Hasan her şeyi unuttu... O kadar bu yüzü çocukluğunda Diyarbakır aylarındaki gölge surata benzetti. Tıpkı o günlerdeki gibi genç kalbine huzursuzluk veren binbir muamma ile kafası çarpışırken onunla şakalaşmaya gelen, ona, “Haydi seninle yârenlik edelim,” diyen gölge surata benziyor.</p>
		<p>— Paşa Baba, Paşa Baba...</p>
		<p>Cam ardındaki gölge kapıdan içeriye kaydı. Bol, ipek bir ropdöşambrın içinde, uzun ve iskelet gibi sade kemik bir vücut, eller sımsıkı bağlı kordon kuşağın uçlarıyla oynuyor, baş öne, arkaya sallanıyor, el örmesi beyaz takkenin tepesindeki püskül de beraber. Yavaş yavaş Hasan’a yaklaştı, eller Hasan’ın yüzünü iki tarafından kavradı, titreyen dudaklar:</p>
		<p>— Sen hangisisin, diye fısıldadı.</p>
		<p>— Ben, Hasan...</p>
		<p>— Sus... Duymasınlar. Gülizar’dan kaçtım... Hava almak istedim... Yok, yok sizi görmeye geldim. Hasan, Hasan... Hangisi? Adlarınız değişti... Niçin, beni aldatmak için değil mi?</p>
		<p>Evet, bu ince çocuk en küçükleri olacak. Çünkü hafızasında en seçkini büyük oğlu, en silik olanı en küçükleri.</p>
		<p>— Seni nereye sevk ettiler?</p>
		<p>Muşmula yüzü ciddi. Fakat Paşa Baba şaka ederken bazan çok güler, bazan hiç gülmez. Maamafih, bu akşam genç Hasan’ın içine dokunan bir hali var. Hasta diyorlardı. Odasına kimseyi sokmuyorlardı. Sıkılmış olacak. Konuşmak, bilhassa askerlik günlerini konuşmak için vesile arıyor.</p>
		<p>— Nereye mi? Diyarbakır’a. (Eliyle şimdi kapının hizasında olan ayı gösterdi.) Biraz evvel Diyarbakır’da aydaki adamı çağırıyordum. Sakın siz aydan inmiş olmayın!</p>
		<p>İhtiyar, bu yarı hüzünlü, yarı alaylı lafa değil, kafasının içinde yanıp sönen hayale güldü. Orada bir genç kadın kollarının arasındaki küçük oğluna göğü gösteriyor: Aydede, aydede... Gel, gel, gel, diyor ve küçük el sallanıyor, ayı çağırıyor.</p>
		<p>— Ne düşünüyorsun Paşa Baba?</p>
		<p>— Bu günlerde başım biraz dumanlı, bir türlü adlarınızı bulamadım... Hanginiz hangi cephede olduğunu hatırlayamadım. Şark, Garp, Cenup, Şimal?</p>
		<p>Sustu. Kafasının içinde gözleri Türkiye’nin dört bucağa giden yollarında... Hepsinin üstünden askerler geçiyor... Hepsini bir bucağa sevk ediyorlar. Demek artık harp bitti, hepsini terhis ettiler.</p>
		<p>— Beni görmeye geldiniz değil mi?</p>
		<p>Fersiz gözler Hasan’ın yüzünü endişe ile tetkik ediyor.</p>
		<p>— Tabiî Paşa Baba, yalnız hastaydınız, rahatsız etmemek için odanıza gelmedik.</p>
		<p>— Ama sen bana geliyordun, değil mi?</p>
		<p>Hasan cevap vermedi. İhtiyara ne olmuştu? Acaba ateşi mi var? Kollarından tuttu, biraz evvel Lâle’nin oturduğu koltuğa oturttu, kendi ayağının dibindeki mindere çöktü, başını kadit dizlere dayadı. Bu akşam Paşa Baba ona o kadar çocukluk günlerinde varlığına hâkim olanları hatırlatıyor ki... Ayın içindeki alaycı gölge yüz, çocukluğunun aczi ve maruz olduğu hücumlardan onu himaye için kol kanat geren Şaban Amca, demir gibi kuvvetli genç asker baba...</p>
		<p>İhtiyar, koltuğa gömülür görülmez içini çekmiş, eli dizine dayanan yumuşak saçlı genç başı yavaş yavaş okşuyordu. Artık Hasan’ın onların en küçüğü olduğuna inanıyordu. Artık ölülerin dirildiğinden hiç şüphe etmeyecekti... Her şey, herkes topraktan gelip toprağa gidiyor. Ezelî bir devridaim.</p>
		<p>Başını kaldırdı, salonun açık kapısına doğru ince fistanı vücudunu bulut gibi sarmış Zehra’yı gördü. Yüzünü pek seçememekle beraber, dalgalı yürüyüşünden Çelebizade Yalısı’nın kızı olduğunu tanıdı.</p>
		<p>Yalnız hangi nesilden olduğunu o dakika pek fark edemiyordu. Büyük oğlunun almak istediği, alamadığı için babasına dargın gittiği kız...</p>
		<p>— Senin yavuklun var mı, Hasan?</p>
		<p>— Var.</p>
		<p>— Hangisi?</p>
		<p>— Burada değil.</p>
		<p>Hasan, kendi de verdiği cevaba şaştı. İlk defa bu sual ona şuurunun altında yavaş yavaş yer tutan bir kızın ne kadar hayatına hâkim olduğunu hissettirmişti. Şimdi fısıldar gibi anlatıyordu. Üniversite arkadaşlarından Vedide... Ufak tefek, çatık kaşlı, beyaz yüzlü, siyah gözleri ışıltılı bir kız. Aralarında geçen laf şimdiye kadar teşrih masasında yan yana açtıkları kadavralara ait, fakat bazan birbirine dokunan ellerinde, birbirlerine bakan gözlerinde kalplerini birbirine bağlayan bir anlaşma var ki, onun mânası[nın] sevmek olduğunu Hasan bu akşam biliyor.</p>
		<p>Gökteki sarı lambayı gizli bir el açıyor, odanın alaca karanlığında şimdi daha parlak, daha beyaz ziyalar var. Dışarıda yaprak kımıldamıyor, kurbağa ve ağustos böceği ötmüyor, bülbül dem çekmiyor, yalnız uzaklardan bir hışıltı... Uyuyan denizin nefesi gecenin mutlak sükûneti içinde muntazam fasılalarla işitiliyor. Ve bu sessizlik içinde Paşa Baba ile Hasan aydınlık salonu, içinde dolaşanları, ahiret penceresinden dünyayı seyreden iki ruh gibi seyrediyor. Ve orada herkes ayakta, herkes hareket hâlinde, hatta Miralay Nihat bile bastonuna dayanmış, gençlerin münakaşasına karışmış:</p>
		<p>— İyi ki, Tevfik Fikret bu mısrayı yazdı, o olmasa sizler bilmem nasıl dinsizlik umdesini tarif edecektiniz.</p>
		<p>— Fikret’e kim dinsiz diyor?</p>
		<p>— Akıllı adam dine inanır mı?</p>
		<p>— Her akıllının bir kaçık tarafı, her kaçığın bir akıllı tarafı olduğu için...</p>
		<p>— Bu da İngiliz edebiyatından çalınmış olacak, Recep.</p>
		<p>— Hayır, ben kendi zekâmla buldum, fakat cümlemi bitirmeme müsaade etmedin ki Safa...</p>
		<p>— Ne söyleyeceğini biliyorum. Yine bize ruhtan, edebiyattan filan bahsedeceksin... Benim için öyle şey yok. Kâinatta tek şey insanın şuuru, ötesi hep madde... Şuur bile bazı maddelerin terkibi...</p>
		<p>— Maddenin kendisi nedir, onu izah eder misin, Safa?</p>
		<p>— Bari güleyim, Salim... Fizik okumadın mı?</p>
		<p>— Herhalde senin okuduğun fizikte tarif edilen maddenin bugünkü ilimde yeri iflas etti.</p>
		<p>— Ben tarif filan dinlemem... Ben yeni yollarla eski softalığa doğru gidemem...</p>
		<p>— Ben de yeni softalıkla kafamı zincirleyemem...</p>
		<p>— Kavga etmeyin çocuklar; böyle bir güzel gecede bu münakaşayı nereden çıkardınız? Bizim merhum amca mezardan kalkmış da Abdülgaffar Efendi’yle konuşuyor sanıyorum... Benim felsefem...</p>
		<p>— Bu da Shakespeare’den olacak... Artık bu devirde o köhne herifin köhne yazıları geçmez.</p>
		<p>— Okudun da mı söylüyorsun, Safa?</p>
		<p>— Niçin okuyayım? İçindekileri bilmiyor muyum? Macbeth gibi dejenere kralların öldürdükleri rakibin hayalini ziyafet sofrasında görmeleri... Bezirgânların psikolojisi... Büyük şiirmiş, büyük nesirmiş, bunlar bana vız gelir... Ben içindeki fikre bakarım. Bugün kurmak istediğim dünya nizamına yarar yeri var mı, yok mu? Sanat mikyası<a class="si-noteref epub-type_noteref" href="#f465" id="ref_f465">465</a> da, ilim mikyası da benim için bundan ibaret.</p>
		<p>Recep, sırf Lâle’nin çok dikkatle dinlediği için lafa karıştı. Yoksa Safa’nın dünya nizamı dediği şeyi ezberden biliyordu. O ışıltılı ela gözlerindeki alâkaya tahammül edemiyordu. Edemiyordu, çünkü bilerek bilmeyerek ömrünü el ele, koyun koyuna geçirmek istediği Lâle’de de Safa’daki tek cepheli ihtiras, tek cepheli hayat kurmak temayülü onu korkutuyordu.</p>
		<p>— Senin edebiyat dediğin şey, kafanın içinde tespit ettiğin dünya nizamının ifadesi olacak, değil mi Safa?</p>
		<p>— Tabiî, değil mi ya? Edebiyat, ilim, her şey yeni nizamın hizmetkârı olmaz, mütemadiyen geçmişe dönerse nasıl dünyada benim istediğim nizam kurulur?</p>
		<p>Zehra, arkadaki kanepeden seslendi:</p>
		<p>— Bay Safa’nın dünya nizamı nedir bir anlasak?</p>
		<p>Recep duymamış gibi sözünde devam etti:</p>
		<p>— Senin davanda fikir tarafı solda sıfır, Safa. Yalnız ihtiras tarafı hâkim. O ihtiras da sırf babana kinin, gayzın... O eli falakalı eski softaydı, sen eli falakalı yeni softa olmak istiyorsun. Düşündüğün dünya nizamında tek hâkim şey, koskocaman bir “ben”. Senin yaratacağın model dünyaya en vahşi bir Afrika kabilesini ben tercih ederim azizim, çünkü...</p>
		<p>Çünkünün arkası işitilmedi. Hepsi birden söylüyordu.</p>
		<p>Salonun ortasındaki gençliğin bazan hareketlerini, bazan sözlerini ve bunların arkasındaki derunî saikleri<a class="si-noteref epub-type_noteref" href="#f466" id="ref_f466">466</a> beş muhtelif insan başka başka cephelerden derin bir alâka ile takip ediyordu.</p>
		<p>Miralay Nihat, pencerenin önündeki eski koltuğa çekilmiş, söndüğünün farkına varamadığı sigarasını çekerken gözleri iki projektör gibi gençlerin yüzünde dolaşıyordu.</p>
		<p>“Altı yüz senedir başımıza çöken kara kuvvet” tabirini sık sık tekrar eden Safa, geçen neslin hangi örneğiyle bağlı olabilirdi? Şüphesiz Miralay Nihat’a. Çünkü ikisi de dinsiz diye tasnif ediliyordu. Fakat bunlar ne kadar birbirlerinden ayrı tiplerdi. Miralay’ın dinsizliğinde insanın dimağını efsane zincirinden halas etmek,<a class="si-noteref epub-type_noteref" href="#f467" id="ref_f467">467</a> akla hudutsuz bir saha, muhakemeye yalnız ve yalnız hakikati arayan, hakikate dayanan bir istikamet<a class="si-noteref epub-type_noteref" href="#f468" id="ref_f468">468</a> vermek emeli vardı. Muvaffak olmuş muydu? Hayır. Niçin? Çünkü kendine şaşmaz ve tek rehber diye aldığı ilim mütemadiyen hükümler ortaya atıyor, hakikat ardında gidenlere yeni yeni yollar açıyordu. Miralay, gerçi hâlâ geçmiş akideler, efsanelerden kendini kurtarmış olduğuna inanmak istiyordu. Fakat otuz senedir inandığı, tek şey ve şaşmaz sandığı yol çatallaşmıştı.</p>
		<p>Safa böyle miydi? Hayır. Çünkü onun geçmiş senelere hücumu sırf insan dimağına yeni bir zincir vurmak için.</p>
		<p>Safa, eskiden koynundaki muhayyel bir kilise evliyasının resmini taşıyan madalyaya bugün makine resmi koyan Rus köylüsüne ne kadar benziyordu. Miralay için bu karmakarışık yeni dünyada artık nihayetinin selamet olduğuna emin olduğu bir yol yok gibi geldi. Ve artık etrafında kendine fikir yoldaşı telâkki edebileceği bir fert kalmamıştı. Safa ve mensup olduğu zümre... Onlarla kendi arasında geçilmez bir uçurum var. Safa da tıpkı isyan ettiği kara kuvvet gibi insaniyetin burnuna halka takmak, ayaklarına zincir geçirmek, çalacağı tefe ayak uydurtup halkı oynatmak istiyordu.</p>
		<p>Miralay’ın zihni şimdi, orduda iken ilk gençliğinde amirlerinin onu ekseriyetle ve tercihen memur ettikleri yol keşfetmekle meşguldü.</p>
		<p>Haydi Recep’i biraz tetkik edelim... Gülüyor, münakaşa kızıştığı zaman gözleri daha hür bir sahada dolaşıyor. Fakat muayyen<a class="si-noteref epub-type_noteref" href="#f469" id="ref_f469">469</a> bir hedefi var mı? Varsa da Miralay için vazıh<a class="si-noteref epub-type_noteref" href="#f470" id="ref_f470">470</a> olmayan bir hedef... Şinasi ve Ahmet; onlar da söylüyor, bilhassa Ahmet, servet, servet, diye bangır bangır bağırıyor. Fakat bunlar hep patika yolu, üstünden ancak beş on fert geçebilir. Halbuki Miralay, bütün insaniyet için yol arıyor... Haşim... En az söylüyor, kaşları bir kobra gibi dalgalanıyor, madeni bir sesle kumandaya benzer bir şeyler söylüyor. Onun gösterdiği hiçbir yol yok... O, hiçbir geçmiş ve gelecek hedefe bakmıyor. Onun gözleri sadece başka başka yollardan yürüyen kalabalığı bir arada tutabilmekte.</p>
		<p>Onda ne din ne de ideoloji var ne de kafasının arkasında tespit ettiği bir hedef. Fakat bir kısım insanın ezelî kılavuzu ve hâkimi, lideri doğmuş bir sima! Daha ziyade fikrî bir örnek olan Miralay kendi ile oğlu arasında da bir uçurum hissetti. Fakat oğlunun ilk defa elzem<a class="si-noteref epub-type_noteref" href="#f471" id="ref_f471">471</a> bir kıymete sahip olduğunu itiraf ediyordu. Onda kumanda heyetinin başındaki kabiliyet var. O olmasa kuvvet birbirinden ayrı bölüklerden ibaret kalacak. Onda bir binanın harcına benzeyen bir hassa var, o olmasa yeni dünyanın yeni nizamı birbirine yapışmayan, herhangi sarsıntı ile dağılan bir taş yığını olacak...</p>
		<p>— Bunlar hep laf... Siz sade konuşuyorsunuz. Tek yapılacak şey içtimaî teşkilât, içtimaî hizmetler... Biz inkılabımızı halka indirmeli, onlara anlatmalıyız...</p>
		<p>— Fakat evvelâ inkılabımızın ne olduğu, hangi istikamete doğru yürüdüğü hakkında aramızda müşterek kanaat olmalı, Bayan Lâle.</p>
		<p>— Hiç şüphe yok sağa...</p>
		<p>— Faşist...</p>
		<p>— Hiç şüphe yok sola...</p>
		<p>— Bolşevik...</p>
		<p>—  Hayır, ortada yürümeli...</p>
		<p>— Bunların hepsi birer tabir... Siz münakaşa ederken halk sizden ayrılabilir, halk hem böyle şeyler düşünemez ki... Hasta var, çocuk var, cehalet, fukaralık, viran mahalleler var...</p>
		<p>— Hayır, hayır...</p>
		<p>Bir saat evvel aralarında bir yabancı olan buğday başağı gibi sarı saçlı kız, şimdi onlardan biri. O da onlar gibi oyun meydanındaki fikir topunu kovalıyor... Miralay bu teşbihle<a class="si-noteref epub-type_noteref" href="#f472" id="ref_f472">472</a> azıcık sükûn bulmasa bile, teselli buldu. Gençler, ihtiyarlar, düşünenlerin hepsi muayyen bir hedefe beraber gidebilmek için çalışıyordu. Yalnız usulleri başka idi.</p>
		<p>Zehra, Saide’ye:</p>
		<p>— Mutlak yarın akşam Baltaların gece eğlencesine gelmelisiniz; Bayan Fıtnat, Calibe Hanım’a yaptırdığı meşhur kırmızı tuvaleti giyecektir. Bayan Balta da Olivya’ya diktirdiği yeşil esvabını giyecek.</p>
		<p>— Bayan Fıtnat’ın güzel bir kızı varmış.</p>
		<p>— Güzel mi bilmem ama, herhalde çok bayağı... Zevksiz ve budala. Tek marifeti vücudunu teşhir etmek. Giyindiği zaman varyete numarasına benzer.</p>
		<p>— O halde bizim oğlanlar için tehlike yok...</p>
		<p>Zehra başını sallıyor. Cinsiyet denilen bu ezelî tuzağın hangi şekli en kolay bir genci yakalayabilir? Bunu tespit etmek o kadar müşkül ki... Bakın Lâle’ye... Saide’ye onu göstererek:</p>
		<p>— Bizim Tatarcık bu akşamki gençliği zaptetti. Herhâlde yarın akşam Bayan Fıtnat onu kızına rakip telâkki edecek.<a class="si-noteref epub-type_noteref" href="#f473" id="ref_f473">473</a></p>
		<p>Bu defa Saide başını sallıyor. Bayan Fıtnat’ın rakip telâkki edeceği yalnız Lâle olmayacak. Zehra’nın yüzü her zamandan fazla solgun, yeşil gözlerinde hummalı bir parıltı var. Bilhassa gençlerin ortasında satrançlı dokuma entarisiyle duran Lâle’ye baktıkça...</p>
		<p>Paşa Baba ve Hasan şimdi kapının önünde ayakta duruyor. Hasan’ın vücudu omzuna dayanan ihtiyarın yanında, fakat bütün varlığıyla kendi odadaki genç grubun arasında. Neden binlerce defa münakaşa ettikleri bu eski mevzuyu bu akşam da tekrar ediyorlar? Ne kadar kuvvetlerini lakırdıyla israf ediyorlar. Fakat bu akşam, bu ateşli münaşakanın bambaşka bir saiki<a class="si-noteref epub-type_noteref" href="#f474" id="ref_f474">474</a> var. Recep’i, umumiyetle tıpkı Hasan gibi münakaşadan kaçan Recep’i bu akşam başlıca konuşanlar arasına sokan yeni bir tesir var.</p>
		<p>Hasan’ın gözleri Lâle’ye saplandı. Salonda altı çift genç gözü de Lâle’ye çevrilmişti. O, bu akşam Yediler’in arasına yeni bir hayat ve belki de yeni bir noktainazar<a class="si-noteref epub-type_noteref" href="#f475" id="ref_f475">475</a> getirmiş gibiydi. Sade o, ideolojiden, ilmi kelamdan<a class="si-noteref epub-type_noteref" href="#f476" id="ref_f476">476</a> değil halk için yapılacak hizmetlerden, halkın basit ve günlük ihtiyaçlarından bahsediyordu. Altı gencin onun etrafında dolaşmasına belki söylediği şeyler kadar sıhhatin, sağlamlığın en güzel numunesi olan kafası ve vücudu sebepti. Çünkü, Recep’le Safa bu akşam bambaşka bir ateşle birbirine atılıyor. İkisinde de Lâle’nin gözlerini arayan, takdirini bekleyen bir hal vardı.</p>
		<p>— Bu artık münakaşa hâlinden çıkıyor, Safa; seninle biz meseleyi ancak eski usulle bir düello ile halledebiliriz...</p>
		<p>— Al sana Fransız harsının<a class="si-noteref epub-type_noteref" href="#f477" id="ref_f477">477</a> bir züppe tesiri daha, Salim!</p>
		<p>— Yumrukla dövüşelim, nasıl olur?</p>
		<p>— Al sana İngiliz harsının tesiri.</p>
		<p>Ahmet ilk defa sesini yükseltti:</p>
		<p>— O halde bahçeye çıkalım, alaturka güreş edin, olmaz mı?</p>
		<p>İhtiyarın kafasında, kendinin en hâkim rolü oynadığı yedi oğluna ait eski seneler birer birer canlanmaya başladı. Bunların arasında kabartma levhalardan fırlamış gibi harekete gelen, geçmiş vak’aları tekrar edenlerin ekserisi, kırk sene evvel bütün İstanbul’un ağzında dolaşan, kavgalarına, haşarılıklarına ait olanlardı. Birbirlerine tutuştukları zaman gözleri dünya görmez, hepsi bir ağızdan bağırır, çelme, tokat, tekme, yumruk birbirini yıldırım süratiyle takip ederdi. Ancak dövüş fazla uzadığı, kol kırılmak, kafa yarılmak gibi hâdiseler olduğu zaman, ona haber verirlerdi. O, kapı eşiğinde belirir belirmez, kafeslerine vahşi hayvan mürebbisi girmiş aslan yavruları gibi hepsi kuyruğunu ve sesini kısar, başını önüne eğerdi. Ve o zaman gözlerinde yedi çift asi gözün ışıltısını söndürecek şimşekler çakan, kollarında yedi delikanlı kolunu zaptedecek kudret olan asker baba, birdenbire üstlerine yürür, bazan birer birer, bazan ikişer, üçer hepsinin hakkından gelirdi.</p>
		<p>Onun çocuklarını terbiye usulü, orduda meşhur olan hücum taktiklerine çok benzerdi. Beklemedikleri zaman tepelerine inmek, beklemedikleri yerde, hepsini hayran eden bir çeviklikle, çelme, tokat, yumruk, tekme yağdırmak! Oğullarını en çok korkutan bu taktiklerin her zaman değişmesiydi. Aralarından bunların hepsine, babaların keyifli dakikalarında anlattığı harp hikâyelerinden mülhem<a class="si-noteref epub-type_noteref" href="#f478" id="ref_f478">478</a> olan birer isim takmışlardı. Kafkas, Plevne, Kars, Balkan... Ve yine aralarında bu dövmek ve dövüşmek usulünü zaman zaman münakaşa, bazan da tatbik ederlerdi.</p>
		<p>Saffet, Fransızca hocasına kızıp sobanın içine kibrit ve baruttan bir bomba koyup duvarları çatlattığı zaman, şuurunun altında Balkan taktiğini düşünüyordu. Hüdai, yedi kardeş etrafını çevirince, ayaklarıyla tekme ve çelme, iki eliyle yumruk, tokat savurarak aralarından sıyrılıp kaçtığı zaman, şuurunun altında Plevne muhasarasını yardığını tahayyül ediyordu. Ve Paşa Baba bir ağacın ardından, uzaktan korudaki bu klasik delikanlı dövüşlerini gözetlediği zaman, kendi kendine güler: “Manevra yapıyorlar!” derdi. Filhakika,<a class="si-noteref epub-type_noteref" href="#f479" id="ref_f479">479</a> talih hepsine, kiminin kumandasında bir bölük, kimininkinde bir alay, vatanın dört bucağında cenk ederken delikanlılık günlerinde öğrendikleri taktikleri tatbik imkânını vermişti.</p>
		<p>Hasan’ın koluna dayarak salonun kapısına gelen ihtiyarın zaman zaman bükük beli doğruluyor, fersiz gözleri parlıyor, fakat bir an içinde gerilen adaleleri tekrar gevşiyor, gözlerinde tutuşan gençlik bir ateş böceği gibi yanıp sönüyordu. Dimağının, mezarlarından kaldırdığı oğullarını kapı eşiğinden seyrederken ihtiyar onlardan bir eksiklik hissetti, bir şey aradı, kollar kımıldıyor, fakat yumruklar harekette değil ve biraz da her biri bir çınar, bir dağ parçasını hatırlatan eskilere nisbeten bunlar biraz cılız, biraz zayıf. Gerçi Recep gibi, Haşim gibi, Salim gibi, hatta omzuna dayandığı küçük Hasan gibi kendi oğulları olduğuna şüphe etmediği gençler var. Fakat Safa küçük, çarpık çurpuk vücudu, koca kafası, medresede ders okutur gibi tecvit üzerine konuşan, minarede sala verir gibi etrafta çınlayan sesiyle konağın imamı Şadan Molla’yı hatırlatıyor; Ahmet’in gözleri, Paşa Baba’nın aylık kırdırmak için sık sık müracaat ettiği Anadolu Rumlarından sarraf Yorgaki’nin faiz ve kazanç hesap ederken gözlerinin aldığı donuk, sabit bakışını hatırlatıyor. Şinasi, Hüdai olabilir, çünkü Hüdai Çanakkale’ye gitmeden evvel hariciyeye intisabı düşünmüş ve monokl<a class="si-noteref epub-type_noteref" href="#f480" id="ref_f480">480</a> takmaya başlamıştı. Fakat monokla rağmen Büyük Harp’te ismi etrafında kahramanlık efsaneleri toplanmıştı. Demek şefkat ve hasret onu değiştirmiş, cılız ve titiz yapmış...</p>
		<p>— Paşa Baba, niçin yataktan kalktın?</p>
		<p>Saide’ye cevap vermedi, hatta onu görmedi bile. Çünkü gözleri, kızının başının üstünden kayıp onu görür görmez susarak kendisine bakan genç yüzlerde dolaşıyordu. Loş koridordan yanında Hasan birdenbire çıkıveren ihtiyar, hepsini, hatta bütün ihtiyarlara “moruk” sıfatını takan ve yukarında bakan Safa’yı, hiç muhayyilesi olmayan Ahmet’i bile hayal görmüş gibi bir an için şaşırtmıştı. Beyaz örme takkesinin püskülü alnına düşmüş, kadit elleri üvez renkli ropdöşambrının kordonuyla oynuyor, çökük dudakları ses çıkartmadan mütemadiyen kımıldıyor, muşmula yüzde umduğunu bulmuş bir çocuk buruşukluğu var ve çökük gözleri hepsinin gözlerinin içine dalıyor, “Hani ya beni tanımadınız mı?” der gibi.</p>
		<p>Miralay hafifçe öksürdü.</p>
		<p>— Merhaba, Paşa Baba!</p>
		<p>— Buyrun, Paşa Baba!</p>
		<p>— Geçmiş olsun, Paşa Baba!</p>
		<p>Biraz evvelki teessüründen bir çocuğunki gibi bükülen dudaklar açıldı, muşmula yüzde eski günlerin herkesi teshir eden<a class="si-noteref epub-type_noteref" href="#f481" id="ref_f481">481</a> tebessümü aydınlandı. Artık koruya kamp kurulalıdan beri aradığı teması tesis etmişti. Hayat denilen ezelî kudretle arasında ne köhne vücudu, ne yavaş yavaş sönen yorgun dimağı girebilirdi. Varsın hafızası, isimleri, kelimeleri zaptetmesin, varsın gözlerinin nuru sönsün, kafasının içinde öyle zengin bir hayat kaynağı, durmadan birbirini takip eden ve yaşayan hayaller var ki...</p>
		<p>— Merhaba, Kaptan!</p>
		<p>Şimdi gözleri hepsini bırakmış, Lâle’ye dalmıştı. Bu sarışın, bu gençliğin, sağlam yüreğin, sağlam vücudun arkasında Osman Kaptan’ı hatırlamıştı. Kaptan onun asker gönlünün en son heyecanının, en zengin hatırasının bir timsaliydi. Anadolu harbi... Yedi düvelin donanmasının ve ordusunun denizini, karasını işgal ettiği günlerde İstiklal Savaşı için silah kaçıran erler devri!</p>
		<p>— Babamı tanır mıydınız?</p>
		<p>— Nasıl tanımam... Keçisini bile tanırım. Gel buraya evlât... Sen yanlış olmuşsun; sen erkek olmalı, asker olmalıydın evlât!</p>
		<p>O, Lâle ile konuşurken hepsi etrafını almış, hepsi konuşmak istiyordu. Fakat o, kendini ağıra çekiyor, çapkınlar biraz üzülsün... Fakat Haşim’in yüzü ne kadar bulutlu...</p>
		<p>— Gel barışalım... Dediğin olacak.</p>
		<p>— Haşim ne istiyordu, Paşa Baba?</p>
		<p>— Uzun etmeyin külhaniler... Hepinizin dediği olacak... Hepinize birer eş bulacağım...</p>
		<p>— Kime kimi alacaksın Paşa Baba? Burada iki kız, yedi oğlan var...</p>
		<p>Bu Çelebizade Yalısı’nın kızı... Başka hangi kızın firuze gibi gözleri, derelerde biten sazlar gibi endamı olabilir? Ve hangi kız aynı zamanda bu kadar yüzsüzlükle erkeklere meydan okuyabilirdi?</p>
		<p>— Sen hangisini istiyorsun?</p>
		<p>— Hangisi beni istiyor?</p>
		<p>Zehra güldü, Haşim’in kaşları çatıldı.</p>
		<p>— Seni burada bir tek erkek idare edebilir.</p>
		<p>— Acaba aramızda o babayiğit hangisi?</p>
		<p> İhtiyar, sıra ile hepsini süzdü, gözleri Haşim’de durdu. Başka başka sebeplerden dolayı bu imanın hepsinde uyandırdığı heyecanı kapatmak için Recep sordu:</p>
		<p>— Ya Kaptan’ın kızını?</p>
		<p>— Hi hi hi hi... O kimi isterse alır...</p>
		<p>— Paşa Baba, gençlerin çadırlarına gitmek zamanı geldi. Müsaade eder misiniz?</p>
		<p>— Hangi çadır? Hâlâ devam ediyor mu?</p>
		<p>Recep ihtiyarın kulağına fısıldadı:</p>
		<p>— Düğün çadırı, Paşa Baba...</p>
		<p>Ay tamam tepelerde. Yedi oğlan iki kız “Mehlika Sultan’a âşık yedi genç” türküsünü söyleyerek korunun arasından sahile iniyor. Paşa Baba “Ey gaziler yol göründü” türküsünü söyleyerek yatak odasına gidiyor.</p>
		<p>Hava sıcak, çok sıcak, genç kızları evlerine bıraktıktan sonra denize girecekler... Hepsinin kalbinde bir bekleme, bir heyecan var. Boğaz’ın suları sihirlidir, kıyı derinliklerinde ne güzel kızlar vardır.</p>

	</div>
	<div class="si-footnotes html5_section epub-type_footnote">
		<div class="si-footnote html5_aside epub-type_footnote" id="f447"><a class="si-backref" href="#ref_f447">447</a><span class="si-footnote-text"> Kurumuş ve zayıf.</span></div>


		<div class="si-footnote html5_aside epub-type_footnote" id="f448"><a class="si-backref" href="#ref_f448">448</a><span class="si-footnote-text"> Sürekli bir titreme.</span></div>


		<div class="si-footnote html5_aside epub-type_footnote" id="f449"><a class="si-backref" href="#ref_f449">449</a><span class="si-footnote-text"> Yatıştırıcı.</span></div>


		<div class="si-footnote html5_aside epub-type_footnote" id="f450"><a class="si-backref" href="#ref_f450">450</a><span class="si-footnote-text"> Bağ.</span></div>


		<div class="si-footnote html5_aside epub-type_footnote" id="f451"><a class="si-backref" href="#ref_f451">451</a><span class="si-footnote-text"> Geri çekilmesine.</span></div>


		<div class="si-footnote html5_aside epub-type_footnote" id="f452"><a class="si-backref" href="#ref_f452">452</a><span class="si-footnote-text"> Zorluğu.</span></div>


		<div class="si-footnote html5_aside epub-type_footnote" id="f453"><a class="si-backref" href="#ref_f453">453</a><span class="si-footnote-text"> Dirilen.</span></div>


		<div class="si-footnote html5_aside epub-type_footnote" id="f454"><a class="si-backref" href="#ref_f454">454</a><span class="si-footnote-text"> Çöküş.</span></div>


		<div class="si-footnote html5_aside epub-type_footnote" id="f455"><a class="si-backref" href="#ref_f455">455</a><span class="si-footnote-text"> Tepkileriydi.</span></div>


		<div class="si-footnote html5_aside epub-type_footnote" id="f456"><a class="si-backref" href="#ref_f456">456</a><span class="si-footnote-text"> Kıyamet gününde.</span></div>


		<div class="si-footnote html5_aside epub-type_footnote" id="f457"><a class="si-backref" href="#ref_f457">457</a><span class="si-footnote-text"> Çekinme.</span></div>


		<div class="si-footnote html5_aside epub-type_footnote" id="f458"><a class="si-backref" href="#ref_f458">458</a><span class="si-footnote-text"> Dikdörtgen.</span></div>


		<div class="si-footnote html5_aside epub-type_footnote" id="f459"><a class="si-backref" href="#ref_f459">459</a><span class="si-footnote-text"> Oturanlarının.</span></div>


		<div class="si-footnote html5_aside epub-type_footnote" id="f460"><a class="si-backref" href="#ref_f460">460</a><span class="si-footnote-text"> Kasdediyordu.</span></div>


		<div class="si-footnote html5_aside epub-type_footnote" id="f461"><a class="si-backref" href="#ref_f461">461</a><span class="si-footnote-text"> Işığı.</span></div>


		<div class="si-footnote html5_aside epub-type_footnote" id="f462"><a class="si-backref" href="#ref_f462">462</a><span class="si-footnote-text"> Sezdirmekle.</span></div>


		<div class="si-footnote html5_aside epub-type_footnote" id="f463"><a class="si-backref" href="#ref_f463">463</a><span class="si-footnote-text"> Yardım isteme.</span></div>


		<div class="si-footnote html5_aside epub-type_footnote" id="f464"><a class="si-backref" href="#ref_f464">464</a><span class="si-footnote-text"> Rastladım.</span></div>


		<div class="si-footnote html5_aside epub-type_footnote" id="f465"><a class="si-backref" href="#ref_f465">465</a><span class="si-footnote-text"> Ölçüsü.</span></div>


		<div class="si-footnote html5_aside epub-type_footnote" id="f466"><a class="si-backref" href="#ref_f466">466</a><span class="si-footnote-text"> İçten gelen dürtüleri.</span></div>


		<div class="si-footnote html5_aside epub-type_footnote" id="f467"><a class="si-backref" href="#ref_f467">467</a><span class="si-footnote-text"> Kurtarmak.</span></div>


		<div class="si-footnote html5_aside epub-type_footnote" id="f468"><a class="si-backref" href="#ref_f468">468</a><span class="si-footnote-text"> Yön.</span></div>


		<div class="si-footnote html5_aside epub-type_footnote" id="f469"><a class="si-backref" href="#ref_f469">469</a><span class="si-footnote-text"> Belli.</span></div>


		<div class="si-footnote html5_aside epub-type_footnote" id="f470"><a class="si-backref" href="#ref_f470">470</a><span class="si-footnote-text"> Açık.</span></div>


		<div class="si-footnote html5_aside epub-type_footnote" id="f471"><a class="si-backref" href="#ref_f471">471</a><span class="si-footnote-text"> Çok gerekli.</span></div>


		<div class="si-footnote html5_aside epub-type_footnote" id="f472"><a class="si-backref" href="#ref_f472">472</a><span class="si-footnote-text"> Benzetmeyle.</span></div>


		<div class="si-footnote html5_aside epub-type_footnote" id="f473"><a class="si-backref" href="#ref_f473">473</a><span class="si-footnote-text"> Görecek.</span></div>


		<div class="si-footnote html5_aside epub-type_footnote" id="f474"><a class="si-backref" href="#ref_f474">474</a><span class="si-footnote-text"> Nedeni.</span></div>


		<div class="si-footnote html5_aside epub-type_footnote" id="f475"><a class="si-backref" href="#ref_f475">475</a><span class="si-footnote-text"> Bakış açısı.</span></div>


		<div class="si-footnote html5_aside epub-type_footnote" id="f476"><a class="si-backref" href="#ref_f476">476</a><span class="si-footnote-text"> Akla dayanan bilimden.</span></div>


		<div class="si-footnote html5_aside epub-type_footnote" id="f477"><a class="si-backref" href="#ref_f477">477</a><span class="si-footnote-text"> Kültürünün.</span></div>


		<div class="si-footnote html5_aside epub-type_footnote" id="f478"><a class="si-backref" href="#ref_f478">478</a><span class="si-footnote-text"> İlham alınmış.</span></div>


		<div class="si-footnote html5_aside epub-type_footnote" id="f479"><a class="si-backref" href="#ref_f479">479</a><span class="si-footnote-text"> Gerçekten.</span></div>


		<div class="si-footnote html5_aside epub-type_footnote" id="f480"><a class="si-backref" href="#ref_f480">480</a><span class="si-footnote-text"> Tek gözlük.</span></div>


		<div class="si-footnote html5_aside epub-type_footnote" id="f481"><a class="si-backref" href="#ref_f481">481</a><span class="si-footnote-text"> Etkileyen.</span></div>

	</div>
  </body>
</html>