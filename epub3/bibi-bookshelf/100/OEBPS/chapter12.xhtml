<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tatarcık</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1 class="chapter-header">SUZAN’IN İSİM GECESİ</h1>
		<p>Suzan’ın isim gecesi!.. Roman adına benziyor. Hakikat, Poyraz Köyü için bu Binbir Gece masalı gibi bir şey ve davetli gençlerin bazılarının hayatında bir dönüm noktası, belki bazı orta yaşlıların da...</p>
		<p>Perdeler inmiş. Zehra yatağının üstüne uzanmış, gözlerini kapamış. Daimî bir ihtilaç<a class="si-noteref epub-type_noteref" href="#f482" id="ref_f482">482</a> içinde kıvrılan ince, ateşli vücuduna mutlak bir sükûn vermek için iradesi olanca kuvvetiyle çalışıyor ve muvaffak oluyor. Fakat iradesinin hükmü yalnız, yalnız vücuduna geçiyor, kafasının içi New York borsasında milyonerleri dilenci, dilencileri milyoner yapan, ana baba günlerinden birine benziyor. En çok kazanan bir hisse senedine –Zehra’ya göre bir fikre– sarılmalı, varını yoğunu ona vermeli, fakat en çok kazanan fikir hangisi?</p>
		<p>Dışarıda denizin sesi tatlı bir mırıltı, uzaktan gelen uyuşturucu, tek ahenkli bir ninni, fakat Zehra’nın kafasında birbiriyle gırtlaklaşan fikirlerin şamatası, gümbürtüsü kulak tozunu patlatacak gibi uğulduyor.</p>
		<p>Bu kıyameti uyandıran anasının sofrada söylediği münasebetsiz bir söz, Suzan’ın isim gecesinden bahsederken, Zehra’nın da o gün doğduğunu hatırlatmakta sanki ne mâna var? Zehra o kadar doğduğu tarihi unutmak istiyor ki, Avrupaîleşmek cereyanı içinde en çok tutan doğum günü ziyafetleriyle her vesile ile alay ediyor. Gerçi onun yaşını bilenler bıyık altından gülüyor, bilmeyenler züğürtlüğüne hamlediyor ama, ne de olsa o tarih bir hakikat, bilhassa Lâle’nin, Haşim’in, hatta Fıtnat’ın kızı Dürdane’nin yaşlarıyla mukayese edilirse çok acı bir hakikat. Anasına kızmakta ne mâna var? Kadın haklı olarak ona artık istikbali<a class="si-noteref epub-type_noteref" href="#f483" id="ref_f483">483</a> yalnız düşünmek değil, sağlam bir kazığa bağlamak zamanı geldiğini anlatmaya çalışıyor. Ve o sağlam kazık, kocadır; parası, mevkisi olan koca. Zehra’nın içtimaî seviyesine uyan koca. Bu şartları Yediler arasında nefsinde toplayan hangisi? Şinasi. Fakat bir hafta evvel oltasının ucuna taktım zannettiği bu pahalı balıktan o kadar emin değil. Bilhassa, Sungur Balta’nın yalısına Yediler’in yüzerek gittiği sabahtan beri Şinasi’nin Zehra’yı sadık bir köpek gibi takip eden gözlerinde zaman zaman kayıtsızlık, hatta gizli emelleri olanların uzaklara dalışı var. Mutlak Fıtnat’ın kızı Dürdane’yi görmüş olacak. Gün bugün, saat bu saat, bu akşam Şinasi’yi yakalayamazsa belki senelerce eline böyle bir fırsat daha geçmeyecek. Şinasi’nin korusu, becerikli yeni zengin, isim sahibi, eski kibar babası, Şinasi’nin diplomasiye gireceği söylenmiş, bir gün sefaret kâtibi, müsteşar, hatta sefir olması ihtimali... Bunlar büyük şeyler. Para, elmas, kürk, otomobil ve, ve nihayetsiz bir sosyete hayatı, Zehra’nın güzelliğini, aklını, en ziyade kadınlığını ve cazibesini göstereceği bir saha. Hem de istikbali sağlam bir kazığa bağladıktan sonra kendisinin istediği gibi yaşayabileceği bir lüks hayat! Hayır, bir flört hayatı. Kışları Paris’te yahut Londra’da en kudretli adamları teshir edecek, gazetelerin sosyete sütunlarında Zehra’nın tuvaletlerinden, güzel gözlerinden bahsedilecek, yazları İstanbul’a gelecek, İstanbul’da Haşim ve Recep’i baştan başa tamir ettireceği yalısında kabul edecek!</p>
		<p>Bilmeyerek yatağının üstüne oturdu: Haşim değme besmeleyle baştan savulacak bir şeytan değil. Yediler’in arasında onu en çok Haşim’in korkutması lâzım. Dün gece ağaçların gölgesinde köşkten inerken kolunu demir cendere içine almış gibi sıkan parmaklar, kulağına “Zehra, seni seviyorum,” derken, nefesinin boynunu yakan ateşi, Haşim’in başkalarının artığına kanaat etmeyecek ya hep ya hiç diyecek eski kafalı erkeklerden olduğunu gösteriyor. Gerçi Haşim’in teması, Haşim’in ısrarı arkasına bir ürperme veriyor, hem de hoş olan bir ürperme, fakat Zehra geçici bir ürperme pahasına Haşim’e zincirlenmeyi göze almıyor. O, bunak Paşa Baba, Zehra’yı Haşim’e almayı ima ederken, oğlanın nasıl gözlerinde şimşek çakmıştı. Şayet olmazsa, demek Haşim istikbalini bağlayacağı sağlam ve emin bir kazık. Fakat onun karısı olmak hiç de Şinasi’nin karısı olmaya benzemeyecek. Feridun Paşa köşküne gömülecek, yarı münzevi, daima gölge içinde bir dairede ömür sürecek. Hatta Haşim, en çok sevdiği politika hayatında yüksek bir mevki edinse bile, karısını kapayacak. Onun, kadının mevkisi hakkındaki fikirlerini Zehra ezberden biliyor ve onun değişmesi mümkün olmayan sert, tek fikirlere bağlı bir erkek olduğunu Zehra tahmin ediyor.</p>
		<p>Recep? Zehra dudaklarını ısırdı. İhtiras, acı, hezimet, kıskançlık... Zehra’nın daima elinden cıva gibi kaçan, ateşli rüyalarda dudaklara dokunduğu halde bir türlü içilemeyen sulara benzeyen genç... Daima başak demeti gibi sarışın ve Zehra’ya göre melun Tatarcık’ın peşinden giden adam... Tatarcık’ı, Recep’i, hatta Haşim’i unutmak lâzım. Fikri tek bir emel peşinden gitmeli: Şinasi. Ötekiler, anasının ekmek almaya yolladığı bir çocuğun durup da baktığı, ağzını beyhude sulandıran muzır şekerler gibi.</p>
		<p>Yataktan fırladı, tuvalet masasının önünde oturdu. Yüzü, sarı ve yorgun, yalnız iki canlı firuze gibi ışıldayan gözlerinde hayat ve güzellik var. İnce parmakları şişeler ve küçük pomat kavanozları arasında avını seçen bir örümcek gibi oynamaya başladı.</p>

		<hr/>

		<p>Fıtnat, yatak odasına açılan verandada bir koltuğa gömülmüş, fakat yüzü denize değil, odaya çevrilmişti. Sigarasını dalgın dalgın çekerken siyah gözleri aynanın önünde tuvaletini yapan Dürdane’nin hiçbir hareketini kaçırmıyordu. Gördüğünden memnun oldu. O gün pazara çıkaracağı bir metanın en yüksek fiyat getireceğine kanaat getiren bir bezirgân gibi memnun oldu.</p>
		<p>Kirpikleri tek tek karartan, kirpi kılı gibi ayağa kaldıran fırça vazifesini iyi görmüş. Gözler bu koyu çerçeve içinde iki akik gibi parlıyor, taş bebek yüzünü hatırlatan yuvarlak yanaklar, taş bebeklerinkinden fazla düz, dudaklar kan renginde, saçlar siyah ipekten bir kıvırcık kümesi... Ve esvabını intihapta<a class="si-noteref epub-type_noteref" href="#f484" id="ref_f484">484</a> da Dürdane, Fıtnat’ın kızı olduğunu ispat ediyor. Giyinmekten fazla soyunuyor. Çilek renkli ipek etek çıplak et üstüne geçiriliyor. Altın ökçeli kırmızı iskarpinlerin üstüne düşüyor. Sırtına sırtsız bir camadan<a class="si-noteref epub-type_noteref" href="#f485" id="ref_f485">485</a> geçiriyor. Koltukların altı, kollar, arka çırılçıplak, öndeki parça yuvarlak göğsünü bütün teferruatıyla gösteriyor. Evet, tam anasının kızı.</p>
		<p>Erkekler yalnız hırsları ve etlerinin iştahıyla avlanır. Bu yumuşak, bu genç vücut dans ederken temasıyla çıldırtmayacağı erkeğin dünya yüzünde var olduğuna Fıtnat kani değildir. Dürdane saçlarına lavanta sürerken seslendi:</p>
		<p>— Bu akşam çok dikkat et, Dürdane.</p>
		<p>— Neden?</p>
		<p>— Yedi genç var.</p>
		<p>— İsterse on yedi olsun, bana ne?</p>
		<p>— İçlerinde bakkal ve müezzin oğlu bile var.</p>
		<p>— Gary Cooper’e benzeyen kimin oğlu?</p>
		<p>— Cızzz...</p>
		<p>— O halde zayıf, kara gözlü oğlan... Gözüm pek kesmiyor.</p>
		<p>— Para, sefaret, Avrupa’da lüks hayat!</p>
		<p>Dürdane aynadaki aksini baştan aşağı, genç gözlerinde katı, hesaplı bir bezirgân bakışıyla süzdü. Tombul omuzlarını silkti:</p>
		<p>— Bunlar nasıl olsa benim... Bunları verebilecek adamı benim beğenmem lâzım...</p>

		<hr/>

		<p>Lâle’nin de günü Suzan’ın isim gecesi için hazırlıkla geçti. Fakat kendisi için değil, Poyraz Köyü’nün davetli çocuklarını hazırlamakla. Ev ev dolaştı, entari, pantolon yamadı, saç taradı, çocuk yıkadı, Poyraz Köyü kadınlarının o geceye ait dedikodularını dinledi, korkularını teskin etti. Çünkü yalının bahçesine bütün köy için bir sofra kurulacak, bahçede Karagöz oynayacak, denizde çocukları ve isteyen kadınları o beyaz süslü çatana gezdirecek. En ziyade mahallenin zihnini işgal eden şey, lüks hayat sürenlerin içyüzünü bu gece yakından seyretmek ihtimali.</p>
		<p>Lâle, bugünkü kadar Poyraz Köyü’ne kendini yakın hissetmemişti. Bugün o cemaatten biriydi. Sungur Balta’nın yalısına davetli fukara mahallesine en yakın olan o... Bu hissin verdiği haz, pek sinirine dokunan koca karınlı, et kafalı, yeni zengin Sungur Balta’ya karşı onu biraz yumuşatmıştı. Bu yumuşama azıcık da bir türlü emniyet edemediği, fakat kafasında eski bir türkü gibi kendini tekrar eden Recep’in de lehine oldu. Dün gecenin çok heyecan veren dakikaları vardı. Bilhassa Recep’in saz çaldığı, emsalsiz sesiyle acayip türküler söylediği zaman. Bu oğlan kendinden ne istiyordu. Ve Zehra nasıl mütemadiyen Recep’in peşinden geliyordu.</p>
		<p>Arkasına kolsuz mahut<a class="si-noteref epub-type_noteref" href="#f486" id="ref_f486">486</a> satrançlı entarisini geçirirken bir bahar fidanı gibi üstünde renk istedi. Beline kırmızı kayış kemerini taktı, omzuna kırmızı bir gül iliştirdi.</p>

		<hr/>

		<p>Uzun zümrüt küpeler, zümrüt bilezikler ve yüzükler, beyaz fistanının yakasındaki zümrüt toka, Beyoğlu’ndan getirilen berber Villi’nin taradığı saç... Bunların hepsi Suzan isimli zengin bir kadının, o akşam rakibi Fıtnat’a karşı son darbeyi vuracak olan bayanın dıştan görünüşü. İçi, eski iptidai hocası Safinaz. Bu akşam Sungur’u Fıtnat nam köhne fakat fettan, fakat gözü kocasının parasına dikili olan aşiftenin elinden kurtaracak. Onu öyle bir kepaze edecek ki...</p>

		<hr/>

		<p> Kampta yedi genç küçük bir münakaşadan sonra kıyafetlerini tespit ettiler. Yakası açık beyaz keten bluz, beyaz pantolon giydiler, saçlarını Şinasi’nin briyantiniyle arkalarına yapıştırdılar. Recep’in saçları darmadağınık gitmesine hepsi itiraz etti. O omuzlarını silkti. Bilerek bilmeyerek saçlarını kendi haline bırakması yine kendi lehine oldu.</p>
		<p>Denizde gümbürtü sesi, Poyraz Köyü yolundan ayak sesleri geliyor. Suzan’ın isim gecesi şenlikleri başlıyor.</p>
		<hr/>
		<p>— Not almaya devam edeyim mi?</p>
		<p>— Şaşırtma; evet... Bizler zenginin millet ve devlete temin ettiği faydayı idrak etmişlerdeniz. Bir cemaatin hakiki âmiri, hakiki medeni âmili zenginlerdir. Bir milleti büyük yapan, kendi gayret ve, ve, ve... Dehalarıyla servet sahibi olanlardır.... Servet sahibi olanlardır...</p>
		<p>Öksürdü. Alnının terini ipek gömleğinin göğüs cebinden çıkardığı mor ipek mendille sildi. Şişman yüzünde bir an evvel zeki bir fili hatırlatan parlak gözler şimdi donuk, önündeki viski bardağına zircirlenmiş gibi dalmış kalmıştı. Hâlinde iyi ezberlediği bir dersin en mühim parçasını unutuveren bir çocuğun şaşkınlığı vardı. Dudakları hâlâ kımıldıyor, fakat artık sesi çıkmıyordu.</p>
		<p>Daktilo Saffet, stilosu<a class="si-noteref epub-type_noteref" href="#f487" id="ref_f487">487</a> elinde, yazmaya hazır, zahiren<a class="si-noteref epub-type_noteref" href="#f488" id="ref_f488">488</a> gözleri notlarda, büyük adamın fikir silsilesini bozmamak için put kesilmiş gibi. Fakat içinden: “Bu palavrayı herhâlde kaydettirmek istiyor ama acaba hangi başlık altında?” diyordu.</p>
		<p>Bu sualle beraber daktilonun hafızasında hususi ve gizli bir defterin bazı başlıklar altında tasnif edilen muhtelif listeleri ve talimatı uyandı. En muhimi, “Şekerleme” başlığı altında olanlar, çünkü oradaki yekûn altı rakamlı. O, kanuni hudutları geçmeye müsait büyük kazançları kanun hududu içinde gösterebilmek için akıl veren, icabında omuz veren ve zaman zaman hüviyetleri değişen, “dayı” denilen büyüklerin isim ve pay listesi. İkinci mühim başlık “Öksürme” ismini taşıyordu. Bu, Nuh yılından kalma kırtasiyecilikle müşkülat<a class="si-noteref epub-type_noteref" href="#f489" id="ref_f489">489</a> çıkaran yahut vazife, vicdan gibi vahimelerle<a class="si-noteref epub-type_noteref" href="#f490" id="ref_f490">490</a> zenginlerin işine engel olan ikinci derece memurların listesiydi. Bunlara öksürülür, yani bunlar falan, filan vasıtalarla tehdit edilirdi.</p>
		<p>Saffet’in eli dizine düştü, stilonun beyaz eteğinin dizine bir damla mürekkep damlattığının farkına varmadı. Gözlerinde bu nev’i öksürmelere hiç ehemmiyet vermemiş babasının hayali yükseldi. “Kırtasiyeci, miskin... Namuslu, fakat efendim yirminci asırda namus vahimesine inananların yeri müzelerdir,” diye tasnif edilen memur. Şimdi tekaüttü.<a class="si-noteref epub-type_noteref" href="#f491" id="ref_f491">491</a> İhsaniye’de küçük ahşap evinin bahçesinde soğan, salata suluyordu. Saffet tahsilini yapabilmek için ne kadar mahrumiyete göğüs germiş, babası ne çetin, ne yarı aç bir hayata katlanmıştı. Bereket versin hali vakti iyi ve Kanlıca’da yalısı olan bir hala ona Kandilli Lisesi’ne gidebilmek imkânını vermişti... Saffet’in içine akıttığı isyan yaşları âdeta gözlerini yaktı. Bir gün bu öksürme faslı altındaki isimlerin hayat hikâyelerini toplayıp yazabilse...</p>
		<p>Üçüncüsü “Çimlenme” başlığıydı. Bu, en az ehemmiyeti haiz, bu sadaka kabilinden verilen, en babayiğiti dört rakamı geçmeyen, küçük memurları yola getirmek için kullanılan paraların hesabı; parayı alan memurların isim listesi... Bazan gülünç, bazan iğrenç, hemen umumiyetle feci tarafları vardı. Rüşvet alan küçük memur, her yerde yakayı elen veren bir sınıftır; Saffet’in babası bunu Ziya Paşa’dan bir beyitle tasvir ederdi:</p>
		<blockquote class="epigraph">
			<p><em>Üç beş kuruşun mürtekibi câyi kürektir.</em><a class="si-noteref epub-type_noteref" href="#f492" id="ref_f492">492</a></p>
		</blockquote>
		<p>Bunların hepsi yakayı ele veriyordu.</p>
		<p>Ne kadar saçma olursa olsun, sözlerinin arkasında bir maksat, bir hesap olan Sungur Balta’nın bugün damdan düşer gibi irada<a class="si-noteref epub-type_noteref" href="#f493" id="ref_f493">493</a> başladığı nutku mutlak bir başlık altına almak lâzımdı. Herhâlde bu üç başlığa sığmayan bir numaralı hususi deftere giremeyen bir nutuk...</p>
		<p>— Ha, neredeydim? Evet, paranın açmayacağı kapı, içinden fethetmeyeceği kale yoktur.</p>
		<p>— Öyle... Öyle ama söylenmez! Sen daha ziyade halkın zenginlerden nasıl istifade ettiğini anlat. Sözümüzü geçireceğimiz en dost gazeteci bile bugünlerde böyle bir nutku neşretmez. Bayanın isim gecesinde Poyraz Köyü’ne verdiğin büyük ziyafetin arkasındaki maksada insani ve içtimaî bir şekil vermeli...</p>
		<p>— O halde şöyle derim: Servet zenginin elinde bir vedia,<a class="si-noteref epub-type_noteref" href="#f494" id="ref_f494">494</a> zengin bir nev’i mütevelli...<a class="si-noteref epub-type_noteref" href="#f495" id="ref_f495">495</a></p>
		<p>— Yok azizim, o kadar ileri gitme...</p>
		<p>Şimdi Sungur Balta, yatla Ada’dan Suzan’ın isim gecesinde bulunmak için gelen üç iş arkadaşıyla o akşam halka irat edeceği nutku münakaşa ediyordu. Dördü de küçük daktilonun mevcudiyetini unutmuş gibiydi. Evvelâ, bir İsveç ve Alman grubuyla müzakere edilen muhtelif işlerden bahsetmişler, sonra içlerinden biri bir mizah gazetesinde kendi servet ve işlerine bir ima gibi telâkki ettiği bir fıkradan bahsetmişti.</p>
		<p>Dördü birden “Şantaj, şantaj; kerata bizi sızdırmak istiyor!” diye bağırdıktan sonra dördü birden fıkranın fikirlerde bıraktığı fena tesiri izale<a class="si-noteref epub-type_noteref" href="#f496" id="ref_f496">496</a> çaresini düşünmüştü. Ve yatında arkadaşlarını ve bayanlarını getirmiş olan Akkaya, Poyraz Köyü’ne verilecek eğlence ve ziyafeti resimli bir röportaj hâlinde bir gazeteye bastırmayı teklif etmişti. Bu zenginlerin, fıkraya nasıl baktığını gösteren bir vesika olacaktı. Bu vesile ile Sungur Balta’ya zenginliğin ve zenginler hakkında halka o gece bir nutuk verdirmek ve onu da röportaja sokmak, o melun fıkraya bir cevap olacaktı.</p>
		<p>Akkaya’nın karısının akrabasından arada gazetelerde yeni zengin âlemlerine dair yazısı çıkan bir gencin bulunması bu işe tabiî bir şekil verecekti.</p>
		<p>Misafirlerin bayanları ve genç gazeteci henüz yattan çıkmamıştı. Baylar yemek salonuna bitişik, kapısı deniz üstündeki balkona açılan Amerikan barında bir taraftan birer viski içiyor, bir taraftan iş konuşuyordu.</p>

		<hr/>

		<p>Mor, kırmızı, sarı çiçekler öbek öbek, kucak kucak taze sulanmış toprakların üstüne gelişigüzel yığılmış, sun’î kümeler hissini veriyordu. Aralarında gizlenen ampuller bu renklere bir suluboya parlaklığı veriyor, bahçenin sağındaki yeşil ağaçlığın üstünü daha koyu, daha esrarlı gösteriyordu.</p>
		<p>Bahçenin sokak tarafındaki duvarın altına –ortasındaki büyük, yanlarındaki minimini– üç sahne kurulmuştu. Hepsinin perdeleri beyaz zemin üstüne mor, kırmızı, sarı çizgili ve aralarında aynı renklerle helezoni boyanmış direklerin üstünde kuvvetli elektrik lambaları vardı. Bahçe kapısının yanına alafranga mızıkacılar için üç renkli, kübik üsluplu bir tahta kameriye yapılmıştı. Alaturka sazcılara bahçenin ortasındaki üstü hanımeli, yasemin kaplı tabiî kameriye tahsis edilmişti.</p>
		<p>Büyüklerin sofraları rıhtıma kurulmuştu. Yalı tarafındaki sofraya yirmi dört kişilik, billur<a class="si-noteref epub-type_noteref" href="#f497" id="ref_f497">497</a> ve Saksonya takımları konmuş, beyaz örtünün üstünde gelişigüzel serpilmiş aynı renk çiçekler var. Poyraz Köylüler için kurulan elli kişilik sofra, Çelebizade Yalısı’nın duvarı tarafında idi. Tabakları ve bardakları sıra ile mor, kırmızı, sarı. Çocukların sofrası yirmi kişilik yuvarlak, bahçenin ortasına doğru bir açıklıkta. Büyük küçük her sandalyenin arkasına mor, kırmızı, sarı birer külah asılmış... Ancak bu külahlar giyildikten sonra sofraya oturulacak. Servisi taahhüt eden<a class="si-noteref epub-type_noteref" href="#f498" id="ref_f498">498</a> Tokatlıyan garsonları da mor, kırmızı, sarı keten üniformalıydı ve bahçede dolaşırken akşamın kadife loşluğunda renkli kümelerden koparılmış, harekete geçirilmiş uzun saplı çiçeklere benziyorlardı. Fakat rıhtımda iki sofra arasındaki direk tepesinden bin mumlu fanus yanar yanmaz bu garip, bu kübik levhayı donuk beyaz bir ışık, bir sinema perdesi gibi aydınlattı.</p>

		<hr/>

		<p>Sungur Balta, misafirlerini bahçeye ve rıhtıma açılan geniş verandalı, umumiyetle yemek yedikleri ve oturdukları salonda kabul etti. Yanında biraz evvel üç arkadaşıyla viski içtiği “Amerikan barı” isimli odanın iki kapısı da ardına kadar salona açılmıştı. İçeride çepeçevre yekpare ağır ve yüksek peykelerin arkasında mor, kırmızı, sarı külahlı garson arkalarındaki tavana kadar yükselen raflara dizili rengârenk içki şişelerinden, peykenin üstündeki muhtelif biçimli ve muhtelif büyüklükte billur bardak ve kadehlere içli boşaltıp misafirlere sunmaya amade duruyordu. Belki tesadüf eseri olarak garsonların hepsi genç ve yakışıklıydı. Bunları gece yarısından sonra rıhtımdan gözetlemeye muvaffak olan<a class="si-noteref epub-type_noteref" href="#f499" id="ref_f499">499</a> Abdülgaffar Efendi kendi kendine: “Modern sakiler,” demiş, gençliğinde pek platonik sahada kalan bazı günahlarını hatırlamıştı.</p>
		<p>Abdülgaffar Efendi’nin peşinden rıhtımın o imtiyazlı kısmına giden, köyün “Gece safası” lakabını verdiği serseri makulesinden genç Şahap da bunlara hasta ve murdar muhayyilesinden bambaşka vasıflar izafe etmişti,<a class="si-noteref epub-type_noteref" href="#f500" id="ref_f500">500</a> ama bu kadar realizmi Kör İsmail bile hazmedemediği için Poyraz Köyü’nde bu parlak vasıflar pek yayılmamıştı.</p>
		<p>Sofrada içki olmayacağı için Sungur Balta şahsî misafirlerine, daha doğrusu imtiyazlı kısmına aperitif ikramı, yahut istedikleri zaman serinlemek, neşelenmek fırsatı verebilecek olan Amerikan barını açık bulunduracaktı.</p>
		<p>İçki namına o gece Sungur Balta’nın Amerikan barında yok yoktu. Bilhassa kokteyllerin envası vardı. Ve iki garson verandada ellerinde küçük fıçı şeklinde kokteyl şişelerini mütemadiyen çalkalıyordu.</p>
		<p>Poyraz Köyü misafirlerine içki olarak yalnız limonata, şurup verilecekti. Bunun için bahçeye malum üç renge boyalı, musluklu fıçılar kondu.</p>
		<p>Fıtnat’ı en evvel Talât Tarzan gördü. Çünkü sade onun yüzü Fıtnat’ın, eşiğinde ayakta durduğu, balkon kapısına çevrilmişti. Derhal kadının, zemini akşam denizi bir kanava<a class="si-noteref epub-type_noteref" href="#f501" id="ref_f501">501</a> üstüne boyanmış güzel kadın portresi pozu aldığını hissetti.</p>
		<p>Uzun ökçeli, sarı yaldızlı, kırmızı lame kumaştan iskarpinler, uzun eteklerinin altında sabırsızlıkla oynuyordu. Belki kızının genç vücuduyla rekabet edemeyeceğini iyi bildiği için, belki de bu akşam erkek avı sahasını evli ve orta yaşlı erkeklere inhisar ettirmeye<a class="si-noteref epub-type_noteref" href="#f502" id="ref_f502">502</a> karar verdiği için; gençlerin olduğu yerlerde ekseriyetle giydiği yarı çıplak spor kıyafeti yerine vişneçürüğü renginde lame kumaştan muhteşem bir gece tuvaleti giymişti. Bunu intihap ederken,<a class="si-noteref epub-type_noteref" href="#f503" id="ref_f503">503</a> bilhassa kıvırcık siyah saçlarına kırmızı altın hareli lame kurdeleyi bağlarken Madam Récamier’ye mi, yoksa Kraliçe Mary Stuart’a mı benzemekle, İstanbul piyasasının, her birine bilmem ne kralı unvanı verdiği zenginleri tuzağa getirebilmesi ihtimallerini itina ile mukayese etmişti. Sungur Balta’nın yanındaki üçlerden biri zenginden ziyade kudret sahibi bir adamdı. Yeni zenginleri yaratan, toprağı altına çeviren bir adam. Bilhassa onu elde etmek, onun üzerinde tesir yapmak Sungur Balta’nın nazarında Fıtnat’ın kuvvetini artıracaktı. Ciddi ve kitaba düşkün olduğu için mutlak “Madam Récamier” gibi, Kraliçe “Mary Stuart” gibi dünyayı ateşe yakan kadınların şöhretlerini ve resimlerden ne biçim giyindiklerini ötekilerden fazla bilmesi lâzımdı. Fakat bir türlü ikisinden birini tercih edemediği için ikisini birden olmayı ihtiyar etmişti.<a class="si-noteref epub-type_noteref" href="#f504" id="ref_f504">504</a></p>
		<p>Yakasının arkası yüksek, kolları uzun, göğsü açık, fistanın sarkık göğsünü toplayan bedeni dar, belden aşağı etekler uzun ve azıcık kabarık... Bunlar Mary Stuart tarafı! Kıvırcık siyah saçlarına bağlanan kurdele tarzı, mübalâğa ile sürmelenen gözleri yarı çocuk, yarı cinsî kudretinden emin bir kadın bakışı, beyaz dişlerini en cazip bir zaviyeden gösteren ve aynanın önünde yukarıda tespit ettiğim yarım, hayır çeyrek tebessüm... İşte bunlar, Fıtnat’ın Récamier tarafı! O nasıl Napoléon’u teshir etmişse, Fıtnat da öylece bu akşam para krallarını teshir edecek. İşte onun için dudaklarını ve tırnaklarını ve hatta yanaklarını çok koyu bir kırmızıya boyamış, bir pastırma kadar pürüzlü ve esmer teni –güya sun’î vasıtalarla esmerleştirilmiş gibi görünsün diye– koyu ve kalın bir pudra tabakasıyla örtülmüştü. Yalnız öteki kadınlar yukarıda iken o, salona yalnız girmek, ilk yapacağı tesiri mukayese ile zaafa düşürmemek için biraz acele ile aşağı inmişti. Bundan dolayı pudra fırçasını lâyıkıyla yüzüne sürüp tesviye<a class="si-noteref epub-type_noteref" href="#f505" id="ref_f505">505</a> ameliyatını<a class="si-noteref epub-type_noteref" href="#f506" id="ref_f506">506</a> yapamamış ve bilhassa yanağındaki eski bir Bağdat çıbanı yeri etrafındaki pudrası azıcık top top olmuştu.</p>
		<p>Gözleri Talât Tarzan’ı görmemiş gibi Amerikan barı odasının açık kapısının önünde duran erkek grubunun heyeti umumiyesine<a class="si-noteref epub-type_noteref" href="#f507" id="ref_f507">507</a> dalmıştı. Kendisince hiçbirine bakmadan hepsine birden bakıyordu. Siyah kıvırcıkların yer yer düştüğü dar alın arkasında hepsi hakkında hükmünü, alacağı vaziyeti tespit etmeye çalışırken bile, Madam Récamier’nin, yani düşünceden azade<a class="si-noteref epub-type_noteref" href="#f508" id="ref_f508">508</a> güzel kadınlığın icap ettirdiği “dümdüz bir yüz, bomboş fakat parlak gözler” maskesini hakkıyla muhafaza ediyordu.<a class="si-noteref epub-type_noteref" href="#f509" id="ref_f509">509</a></p>
		<p>Herkesten evvel Talât’ın kendisini görmesine azıcık canı sıkıldı. O tesadüfen aralarında tek tanıdığı ve en az ehemmiyet verdiği sima idi. Onun için bu zayıf, uzun, kır saçlı, kırışık yüzlü, uzun çeneli, Avrupaî tavırlı adamın selâmını biraz geç aldı. Talât’ın vaziyetinden, ötekiler konuşurken biraz fazla mübalâğalı görünen nazik bir alâka ile kulak verişinden, esasen borsaya ve ticaret pazarının her şubesinde hâkim zenginler arasında mevkisinin birinci derecede olmadığı derhal anlaşılıyordu.</p>
		<p>Talât Tarzan, Abdülhamit devrinin imtiyaz alıp satmakla han, hamam, dükkân edinen başlıca zengin tanınmış Kerim Paşa isminde eski bir nazırın<a class="si-noteref epub-type_noteref" href="#f510" id="ref_f510">510</a> oğluydu. Bundan dolayı Talât Kerim, terbiye meselesinde, bilhassa terbiyenin zahirî olan kısmında en dürüst ve kibar bir muhitin mahsulüydü. Merhum Kerim Paşa’nın bir türlü Genç Türkler’le uyuşamamasına sebep bir prensip meselesinden ziyade, tavır ve kıyafet başkalığı olmuştu. Bundan dolayı mevki ihtirasını bile yendi. O zaman yeni yetişen oğlu Talât’ın etrafına dedikodu üzerine politika kuran bir gençlik topladı, alaturka bir muhalefet yaptı. Bunun ona pahalıya mal olmasına sebep İttihat ve Terakki hükûmetinin kuşkulanması değil, bu politikacı gençlerin açıkgözlüğü oldu. Ona, bir türlü masrafını ödemeyen bir sürü gazete çıkarttırdılar. Avrupa’da propaganda yaparız diye de bir hayli parasını aldılar. Fakat Kerim Paşa’nın yüreğine indirerek ölümüne sebep olan şey, servetini kaybetmekten ziyade, harbin son senelerinde oğlunun birdenbire İttihat ve Terakki’ye iltihakı <a class="si-noteref epub-type_noteref" href="#f511" id="ref_f511">511</a> oldu.</p>
		<p>Talât, harbin son senelerinde vagon alım satımı mehafilinde<a class="si-noteref epub-type_noteref" href="#f512" id="ref_f512">512</a> tanınmaya başladı. Beyoğlu’nun, yine Beyoğluvari en iyi Fransızca söyleyenlerindendi. Beyoğlu meclislerinde, kumar âlemlerinde kıyafeti, tavrı en çok taklit ediliyordu. Bilhassa Garplılaşmak tabirine “levantinleşmek” mânasını veren harp zengini hanımları arasında çok moda bir örnekti. Harp zenginleri ortadan kalkınca Sungur Balta ve rüfekası<a class="si-noteref epub-type_noteref" href="#f513" id="ref_f513">513</a> gibi yeni devir zenginlere çattı. Bazılarına göre onun en büyük marifeti dalkavukluk, bazılarına göre karaborsacılık, bazılarına göre daha çok kirli bir sanattı. Fakat bütün bu şüpheli evsafına<a class="si-noteref epub-type_noteref" href="#f514" id="ref_f514">514</a> rağmen, sosyete hayatında kuvvetli bir mevkisi olduğu gibi, alafrangalık ve Garplılaşmak cereyanının yalnız kıyafet ve eğlence salahiyetini haizdi.<a class="si-noteref epub-type_noteref" href="#f515" id="ref_f515">515</a> En son muvaffakiyeti Nazım Taşman gibi son zamanlarda Avrupa fikir cereyanlarını merak etmiş, tahsilsiz fakat ciddi bir adamın akıl hocası olmasıydı. Ve asıl mevkisinin istikrarını, bilhassa servetini bu son muvaffakiyetine medyundu.<a class="si-noteref epub-type_noteref" href="#f516" id="ref_f516">516</a></p>
		<p>Fıtnat, Talât’a dalgın bir baş eğmesiyle selâm verdikten sonra gözlerini Recai Höyük’e çevirdi.</p>
		<p>Dünyanın her tarafında, mezhep ve cins ne olursa olsun, sırf meslek birliğinden dolayı bir karından çıkmış gibi, birbirine en çok benzeyen, müteahhit tipleridir. Fıtnat onun kocaman karnını, kat kat gerdanını, beyazları bulanık küçük gözlerini değil, milyonlarını görüyordu. Bu adamı elde etmek belki Sungur Balta’yı elde etmekten daha kolay olacaktı. Bilhassa, karısının tamamen kendi âleminde olduğu söylenmesi bu zaferi kolaylaştıracaktı. Hele bayanın bugünlerde dillerde destan olan uydurma yeğeni... Daha doğrusu jigolosu varken Fıtnat’ın, kocasıyla meşgul olmasının farkına bile varmayacaktı.</p>
		<p>Fakat bu kadar birbirine uygun görünen ve Fıtnat’a pek aşina gelen tipler arasında Nazım Taşman ne arıyordu? O, Fıtnat’ın ne gördüğü ne de anlayabileceği bir sima. Talât onu, hususi hayatının temizliğinden dolayı Robespierre’e benzetiyor ve onun işitebileceği bir sesle etrafa: “<em>Incorruptible</em>,”<a class="si-noteref epub-type_noteref" href="#f517" id="ref_f517">517</a> diye fısıldardı.</p>
		<p>Herkes onu para, kadın, içki ve kumar gibi sıfatların fevkinde<a class="si-noteref epub-type_noteref" href="#f518" id="ref_f518">518</a> olduğunu söylüyordu.</p>

		<hr/>

		<p><em>Çıktık açık alınla...</em></p>
		<p>On beş, yirmi çocuk sesinin denizi çınlattığı bu nakaratla beraber, bir çatananın fış fış suları yarışı ve makinesinin mütemadi<a class="si-noteref epub-type_noteref" href="#f519" id="ref_f519">519</a> hareketi de işitiliyordu. Verandadaki bayanların hepsi birden denize döndü. Suzan, uzun zümrüt küpelerini sallayarak Sabahat Taşman’a sokuldu:</p>
		<p>— Geliyorlar efendim.</p>
		<p>Tuvaletleri, elmasları, bilhassa boyaları göz kamaştıran bu grup arasında Sabahat Taşman sırf sade kılığından, yahut –verandakilere göre– kılıksızlığından dolayı biraz yabancı görünüyordu. Yaşı elli sularında, zayıf, uzun, yıpranmış siyah fistanının kolu, yakası kapalı, iskarpinleri ökçesiz, yüzü boyasız, saçları gelişigüzel ensesinde toplanmış, gözlüklü bir bayandı. Suzan’a cevap vermedi. Boynunda asılı kulplu bir gözlüğü gözlüğünün üstüne kaldırdı, yalının biraz açıklarında şimdi aşağı yukarı dolaşan çatananın içindekileri süzdü. Matlûbe Akhöyük elindeki kokyetl kadehini dudaklarından çekti; sordu:</p>
		<p>— Bunlar da kim oluyor?</p>
		<p>— Bizim küçük davetliler.</p>
		<p>— Aralarındaki dokuma entarili kız mektep hocası olacak... Aman ne tuhaf, ne tuhaf kılık!</p>
		<p>— Hoca ama köylü değil. Eksantrik bir kız... Köyün çocuklarıyla gönüllü olarak meşgul oluyormuş; bu akşam onlara nezareti taahhüt etmesine<a class="si-noteref epub-type_noteref" href="#f520" id="ref_f520">520</a> memnun oldum. Analarına kalsa belki bahçede çiçek filan kalmazdı.</p>
		<p>— Vallahi bütün köyü davet fikrinizi çok beğendim. Vaktim olsa ben de Şişli civarındaki çocuklarla meşgul olurdum. Fakat Recai, ev, bilhassa misafir ve çocuklar... Geçen gün Nuriye Hanım bana: “Sizin vaziyetinizde hiçbir kadın eviyle meşgul olamaz sanırdım,” dedi. Halbuki mutfak bezleri bile benim elimden geçer. <em>Frolayn</em>,<a class="si-noteref epub-type_noteref" href="#f521" id="ref_f521">521</a> Almanya’da zengin karılarının...</p>
		<p>Sabahat dik dik bakıyordu:</p>
		<p>— Bana, kızınızın çok iyi ev kadını olduğunu ve evi o idare ettiğini söylediler.</p>
		<p>— Yetiştirinceye kadar ne kadar zahmet çektim... Şimdi bana rahat ettiren bir o... Ben olmadığım zaman babasına da, kardeşine de beni aratmıyor.</p>
		<p>Hemen bütün Şişli kadınlarının ezbere bildiği bu cümleleri dudakları âdeta makine gibi tekrar ederken arkada Zehra ile Matlûbe Höyük’ün fısıltılarını işitebilmek için sarf ettiği dikkat ve gayret yüzüne garip bir gerginlik vermişti.</p>
		<p>Matlûbe Höyük’ün alçak sesle ve Fransızca olarak Zehra ile konuştuğu şey Mehlika’dan ziyade Fıtnat’a taallûk ediyordu.<a class="si-noteref epub-type_noteref" href="#f522" id="ref_f522">522</a></p>
		<p>— Kızını beraber taşıyamamasındaki sebebi bir türlü anlayamadım...</p>
		<p>Zehra’nın dudakları kısıldı:</p>
		<p>— Birbirlerini ikmal eden<a class="si-noteref epub-type_noteref" href="#f523" id="ref_f523">523</a> iki dünya güzeli... Bu kadar kalabalık yerde zevkler muhtelif olur...</p>
		<p>—<em> Meşan!</em><a class="si-noteref epub-type_noteref" href="#f524" id="ref_f524">524</a> Ben kızı Sungur Balta’ya peşkeş çektiğini işittimdi. Nasıl oldu da Suzan onları evine kabul etti?</p>
		<p>— Suzan’ın da herhalde bir oyunu vardır. Benim anladığım o kızını evlendirmek istiyor, onun için... Bak bak, Dürdane de salona giriyor. Yanında bizim genç gazeteci Saim... Aman Meliha görmesin.</p>
		<p>— Siz benden de<em> meşan</em>’sınız. Bir defa çocuk gazeteci değil. Sonra Meliha’nın yeğeni ve kızını vermek istediği söyleniyor, sonra Dürdane para arkasında...</p>

		<hr/>

		<p>Bahçede, salonda elektrikler birdenbire yandı. Alaturka, alafranga iki saz birden çalmaya başladı. Amerikan barındakiler de, verandadakiler de salona toplanıyordu. Bir taraftan bir dans havası çalınıyor, Fıtnat ve kızının gerdanları, omuzları, kalçaları oynuyor, bir taraftan da uzaklardan marşa benzer bir türkü işitiliyordu.</p>
		<p><em>Mehlika Sultan’a âşık yedi genç...</em></p>
		<p>— Bu da ne, Bay Sungur?</p>
		<p>— Bizim kamptaki üniversite gençleri...</p>
		<p>Meliha süzüldü:</p>
		<p>— Saim’i getirdiğime iyi etmişim, kendine arkadaş bulacak.</p>
		<p>— Saim üniversitede okudu mu?</p>
		<p>Başına külahını geçirmiş olan genç bir garson, salonun bahçe üstündeki verandasına açılan kapının önünden Sungur Balta’ya reverans yaptı. Misafirlerin isimlerini söylemek için açılan dudaklar birden sıkılmıştı. Belki isimleri unutmuş, belki de misafirleri tuhaf buluyor ve gülmemeye çalışıyordu. Arkasında Lâle iki eline iki çocuk sarılmış, yaylı bir oyuncak kutusundan fırlamış gibi salondan içeri girdi ve sert bir sesle kendini de, arkadaşlarını da takdim etti:</p>
		<p>Lâle, Hadiye, Hadi.</p>
		<p>Hadiye, Hadi, eskicinin ikizleri ve anaları lohusa olduğu için Lâle’nin himmetine kalmış iki küçüktü. Boy ve kıta<a class="si-noteref epub-type_noteref" href="#f525" id="ref_f525">525</a> itibarıyla birbirlerine eş olan bu iki çocuk, sima ve simalarındaki mâna itibarıyla birbirlerinden ne kadar mümkünse, o kadar başka görünüyordu. Hadiye sarışındı, tombulcaydı, açık mavi gözleri iki burgu gibi karşısındakilere pervasızca hatta biraz isyan ve biraz dürüstlükle bakan kendi kendine sahip çaçaron ve hatta arsız bir kızdı. Henüz sinema yıldızlarını dünya gözüyle –sinema perdesinde bile– görmemiş olmakla beraber, Poyraz Köyü’nün aristokrat çocuklarının, genç kızlarının tavırlarından, sözlerinden nasıl olduklarını pekâlâ biliyor, kendini onlara uydurmaya çalışıyordu. Oğlan esmer ve zayıftı. Küçük çeneli, hassas ağızlı, kansız ve koca kafalıydı. Kardeşinin aksi olarak gözleri daima önünde, sıkılgan bir çocuktu.</p>
		<p> Komşu teyzelerin “karabiber” tabiriyle gönlünü almak istemeleri çocukta acı bir tesir yapmış, çirkinliğini, sevimsizliğini –bilhassa sarışın ve göz alan Hadiye’nin yanında– içinde bir kurtyeniği gibi hissederdi. Onun için kardeşine hiç yüz vermeyen Lâle’ye kendiyle meşgul olan Lâle’ye putperestliğe yakın bir aşkla bağlıydı. Ve bugün, bu dramatik dakika Hadiye’nin gözleri salondaki grubu pervasızca tetkik ederken o, ikide birde başını kaldırıyor, Lâle’ye bakıyor, tekrar başını önüne eğiyordu.</p>
		<p>Lâle, Hadiye’ye Lâlezar Hanım’ın gençliğinden kalmış vişneçürüğü gron<a class="si-noteref epub-type_noteref" href="#f526" id="ref_f526">526</a> bir feracenin yakasından entari dikmiş, başına aynı grondan bir fiyango<a class="si-noteref epub-type_noteref" href="#f527" id="ref_f527">527</a> bağlamıştı. Tepesindeki kocaman bir kelebek gibi dimdik duran bu fiyangonun altında yuvarlak yüzü, pat burnu, fıldır fıldır dönen gözleri çok garip görünüyordu.</p>
		<p>Lâle, oğlana kendi dokuma entarisinden artmış bir parçadan pantolonu bluzuyla beraber bir nev’i şoför kostümü dikmişti. Kafasına garsonların kapıda her misafire uzattığı mor, kırmızı, sarı kâğıttan uzun külahlardan birini geçirmişti. Hadiye saçının üstündeki fiyango kapatmak istemediği için külahı boş kalan elinde sallayıp duruyordu. Çünkü ne olur ne olmaz diye Lâle bu iki küçüğün ellerini salonda bırakmamaya karar vermişti.</p>
		<p>Çocukların bilhassa en çok dikkat edilen yeri, ayaklarının çıplaklığı oldu. Çünkü sırtı, ayağı pek olanlar kadar çıplaklığa hakaretle, yahut mübalâğa ettikleri bir sefalet ölçüsü diye bakan yoktur. Tabiî plaj ve salon çıplaklığı bu tasnife dahil değildir.</p>
		<p>Erkeklerin hepsinin gözü Lâle’nin mermer sütuna benzeyen genç boynuna, uzun, sert ve yanık kollarının birer tunç sütun gibi canlı yuvarlaklığına, dar kalçalarının üstünde dimdik yükselen büstüne, bilhassa dokumanın sertliği arkasında belli belirsiz başları görünen genç göğsüne daldı. O da, bir taze buğday başağı gibi parlayan saçlarının üstüne kâğıt külahlardan birini geçirmiş, sol kulağına doğru yıkmıştı. Bu manzara alaturka musikiye ve şarkılara içlerinden çok müptela olan bütün erkeklerin aklına “Beni baştan çıkardı genç külahı” mısrasını hatırlattı ve bilhassa Talât gözüne monoklunu<a class="si-noteref epub-type_noteref" href="#f528" id="ref_f528">528</a> taktı, dudakları bu şarkıyı yavaş yavaş fısıldamaya başladı.</p>
		<p>Erkeklerin hepsi müşterek bir his altında kapıya doğru mültefit<a class="si-noteref epub-type_noteref" href="#f529" id="ref_f529">529</a> simalarla ilerlerken, kadınlar durdukları yerde kaldılar, hatta biraz geri bile gittiler. Yarım saat evvel aralarında birbirini ima ile, bakışla didikleyen grubu, Lâle bir tehlike işaretiymiş gibi birbirine yaklaştırdı. Şimdi müşterek tehlike karşısında cephe alan, menfaatlerine halel gelmiş bir sınıf hissiyle birbirine sokulmaya mecbur olan bir vak’a karşısında idiler.</p>
		<p>Öyle ya, hepsi boyanmanın, giyinmenin en mükemmelini, en Hollywoodvarisini bulmak için gecesini gündüzüne katmış, başvurmadık güzellik müessesesi kalmamış, hepsi ayrı ayrı ne meşakkatlere<a class="si-noteref epub-type_noteref" href="#f530" id="ref_f530">530</a> katlanmıştı. Halbuki hepsinin koca yahut beğendirmek istediği erkek, koku, boya, elmas, ipek içinde yüzen kadınları bırakmış, ham, kadınlıktan hiç nasibi olmayan, dokuma giyecek kadar zevksiz, Tatar suratlı kıza yılışıyordu.</p>
		<p>Fakat aralarında bu kibar kadın cephesine Suzan içinden hiç de iltihak etmemişti.<a class="si-noteref epub-type_noteref" href="#f531" id="ref_f531">531</a> Buna sebep, kısmen Lâle’de kendi gençliğini, daha doğrusu iptidai hocası doğmuş, kadınların merak ve istidadını<a class="si-noteref epub-type_noteref" href="#f532" id="ref_f532">532</a> sezdiği ve her kısır kadında olduğu gibi kendindeki çocuk zaafını Lâle’de de hissettiği içindi.</p>
		<p>Hadiye’nin keskin gözleri salondaki erkeklerin ve zümrüt küpelerine hayran olduğu kadının kendisiyle alâkasını derhal anladı. Hatta, erkeklerdeki alâkanın bir kısmı Lâle’ye ait olduğunu bile sezdi. Fakat Lâle ile kardeşi ve kendisinin teşkil ettiği üçler, bir düşman kaleyi zapt etmek için atılan üç müthiş kahramandı.</p>
		<p>Bu süslü, bu masala benzeyen zengin salona Poyraz Köyü’nden gelen ilk çocuk kendisiydi. Bu kaleyi içten zaptetmek lâzımdı. Kendisine o kadar rikkatle bakan zümrüt küpeli kadının, yanındaki şişman erkeğin bu yalının sahibi olduklarını biliyordu. Mesela onlar Hadiye’yi dünya ahret evlât ediniverseler. Fakat bu kalede Hadiye grubuna muhalif bir kadın kalabalığı var... Onlar başlarını bile çevirip bakmadılar... Onlar müthiş şeyler... Bilhassa sırtı kalçalarının bittiği yere kadar çıplak, kafası siyah, küçük kıvırcık saçlarla gözü alan mahlûk hep denize bakıyor. Yanındaki Çelebizade Yalısı’nın evde kalmış kızına da ne oluyor? Köyün: “Ayol<a class="si-noteref epub-type_noteref" href="#f533" id="ref_f533">533</a> hak kuran kafesi vücudunu açmaya utanmıyor,” diye, mayo ile gördükleri zaman eğlendikleri kibirli Zehra, neden Hadiye’yi tanımamazlığa geliyor? Öteki, o sırtı çıplak esrarlı mahlûk, hiç olmazsa Hadiye’nin duvar ilanlarında gördüğü masallardaki peri padişahı kızlarına benzettiği, sinema yıldızlarına benziyor...</p>
		<p>Lâle, onları bu salona, Poyraz Köyü çocukları namına ev sahiplerine teşekkür etmek için getirmiş, bir de kısa nutuk ezberletmişti. Hadiye bu nutku hiç beğenmemişti. Çünkü her millî bayramda Poyraz Köyü namına Fırka Binası önünde nutuk söyleyen çocuk Hadiye’ydi. Bazan da bir şiir söyletirler ve çocuk onu, ispazmoza<a class="si-noteref epub-type_noteref" href="#f534" id="ref_f534">534</a> tutulmuş gibi kolunu, kafasını, bacağını sallayarak, bangır bangır bağırarak söylerdi. Kelimelerinin mânasını anlayamadığı bu nutukları onun küçük muhayyilesi âdeta bir afsun<a class="si-noteref epub-type_noteref" href="#f535" id="ref_f535">535</a> kadar müthiş ve müessir bulurdu. Çünkü Poyraz Köyü halkı dinlerken: “Ayol maşallah neler de söylüyor...” diye iftihardan ağlamalı olur. Fırkadaki baylar ve bayanlar ona iltifat ederlerdi. Neden Lâle ona mânası anlaşılan, kol, bacak sallatmadan sesi yükseltmeden söylenecek alelâde laflar öğretmişti? Halbuki Hadiye bu kaleyi, bilhassa zümrüt küpeli ev sahibini, o kadar hayran edecek ki, kadın onu kollarının içine alacak: “Dünya ahret evlâdım ol,” diyecek, küçük Hadiye bu sihirli yalıya yerleşecek, Poyraz Köyü çocuklarının yüzüne bakmayacak; kardeşi Hadi tabiî başka...</p>
		<p>Dışarıda bir gürültü hâsıl oldu, çocuk sesleri, genç kahkahalar, bir uğultu... Kadın grubu arasında bir heyecan hâsıl oldu, hepsi birden kapıya bakıyor... Ev sahibi şişman adam Lâle’ye bir şeyler söylüyor, karısı zümrüt küpeli kadın gülüyor... Çabuk çabuk bir şeyler yapmalı, Hadiye kendisinden uzaklaşan alâkayı tekrar elde etmeli. Evet, bu, Lâle’nin öğrettiği kısa, sade ve mânası anlaşılan laflarla olamaz...</p>
		<p>Hadiye elini Lâle’nin elinden kurtardı, Shirley Temple’ı hatırlatan bir reverans yaptıktan sonra “Al bayrak, şafaklar, yurt, bucak” kelimelerini birbirine münasebetli münasebetsiz katarak, feci bir sesle avazı çıktığı kadar bağırarak, iki sene evvel Abdülgaffar Efendi’nin ezberlettiği bir şiiri başını gözünü yararak tekrara başladı. Kafiyeleri unutmuş, kelime sıralarını hatırlamıyordu. Kadınlar gülüyor, erkekler biraz hayrete, hatta inkisara<a class="si-noteref epub-type_noteref" href="#f536" id="ref_f536">536</a> uğramış gibiydi. Saim, Dürdane’ye:</p>
		<p>— Mehmet Akif artık bugün ağza alınır mı, diyordu.</p>
		<p>Fıtnat kulaklarını tıkamış:</p>
		<p>— Susturun, Allahaşkına canlı çıngırağı susturun... diye bağırıyordu.</p>
		<p>Hadiye’nin yüzü, ıslıkla sahneden kovulan bir sanatkâr gibi hezimetle, yeisle sarardı, dudakları büküldü, gözlerine yaş doldu. Neden Lâle’nin öğrettiği şeyi söylememişti? Birdenbire iki zayıf kol Hadiye’ye sarıldı, yerden kaldırdı, yanaklarından öpen yüzle beraber iki zümrüt küpenin serin, sert temasını boynunda hissetti. Suzan, mütemadiyen artan bir hararetle küçük Hadiye’yi göğsünün üstüne bastırıyor, bastırıyor, çocuk bu kuru kadın göğsündeki kalbin attığını duyuyor. Artık o Suzan değil, Safinaz. Kurtuluş Mücadelesi zamanında bütün bir milletin “bayrak, yurt, bucak” kelimelerini duyar duymaz bir tek kalp gibi attığı günlerdeki iptidai hocası... Artık Safinaz’ın gençliğinde okuttuğu halk çocuklarıyla kendi arasında servet, imtiyaz, kudret mâniaları<a class="si-noteref epub-type_noteref" href="#f537" id="ref_f537">537</a> yok... Ve Safinaz aynı zamanda çocuğu olmayan bir kadın. O, çocuk istiyor... O, kocasının halkın sırtından kazandığı serveti öldükten sonra bırakmak için bu küçük, acayip Hadiye’yi kendine evlât edecek...</p>

		<hr/>

		<p>— Merhaba, Bay Balta!</p>
		<p>— Merhaba, baylar...</p>
		<p>Salona yedi genç girdi. Hepsinin ellerinde bir çocuk, hatta Recep ile Hasan’ın omuzlarında da iki çocuk... Dışarıda tek çocuk kalmamıştı.</p>
		<p>— Baylar, görüyorsunuz ya, Türk zengini ne kadar lütufkâr, ne kadar demokrattır. Görüyorsunuz ya, Türk zengini...</p>
		<p>Bay Balta, kısmen Yediler’e tesir, kısmen de şimdi kapıya yığılmış olan Poyraz Köyü’nün fukara davetlilerine kendinin ne kadar halkçı olduğunu göstermek için bir nutuk irat etmeyi faydalı bulmuştu.</p>
		<p>— Baylar, bayanlar... Görüyorsunuz ya...</p>
		<p>Kapının önünde yığılan Poyraz Köylülerin önünde hotoza benzeyen siyah kadife ev mamulâtı kasketiyle Abdülgaffar Efendi vardı. O gün için bilhassa itina ile giyinmiş, siyah pantolonunun kahverengi yamasına mürekkep sürmüş, altları tutmaz hale gelen potinlerini köyün eskicisi yamamak için saatlerce uğraşmıştı. Kör İsmail de o günün şerefine tıraş olmuş, en temiz mintanını giymişti. Kadın erkek yirmi kadar Poyraz Köylü gözlerini açmış, salondaki pandomimayı seyrediyordu.</p>
		<p>Recep nutku dinlemiyordu. Çünkü gözleri yavaş yavaş elden çıkan Poyraz Köy çocuklarının salonda dolaştıklarını endişe ile takip ediyor, kulakları onların fısıltı hâlinde başlayan mütalaalarını işitiyordu. Bahçe kapısında çocuk alayının iki talihli arkadaşlarının girdiği salonu görebilmek için birbirinin tepesine çıktığını görünce hepsini birden salona sokmayı o teklif etmişti. Ve biraz evvel süt dökmüş kedi gibi oradaki huzuzları<a class="si-noteref epub-type_noteref" href="#f538" id="ref_f538">538</a> bir kabahat telâkki eden çocuklar, şimdi yedi gencin himayesinden şımarmıştı, kendilerini unutmuştu.</p>
		<p>Kız çocuklar nisbeten usluydu, fakat en sıkılgan erkek çocuk bile ele başları küçük Refet’in etrafında kadınların kıyafeti hakkında çok açık mütalaalar beyan ediyordu. Bir tanesi Dürdane’nin çıplak sırtını göstererek gülüyordu. Kızlardan biri Hadiye’nin, Suzan’ın kucağında olmasından cesaret alarak Fıtnat’ın kucağına çıkmaya çalışmış, fakat esasen Suzan’ın isim gecesinin fazla amiyane bir şekil aldığına kızan Fıtnat, çocuğu yere fırlatmıştı.</p>
		<p>— Nutkunuzu sonradan yaparsınız... Şu yalınayak afacan alayını hocaları hanım alıp götürse de biz misafirlerimizle birer kokteyl içelim, diye seslendi ve Tatarcık’a yarı müstehzî,<a class="si-noteref epub-type_noteref" href="#f539" id="ref_f539">539</a> yarı düşman baktı.</p>
		<p>Recep, yanakları nar çiçeği gibi kızaran Tatarcık’ın yanına yaklaştı. Afacan Refet, Fıtnat’a bakarak herkesin işiteceği bir fısıltıyla: “Kabaramazsın kel Fatma!” diyordu. Çünkü onun tavrını, tuvaletini nedense her gün tazip ettiği<a class="si-noteref epub-type_noteref" href="#f540" id="ref_f540">540</a> bahçelerindeki baba hindiye benzetmişti. Suzan Hadiye’yi yere bıraktı, Refet’e doğru gitti:</p>
		<p>— Sen manzume bilir misin?</p>
		<p>— Hayır, türkü bilirim.</p>
		<p>— Söyle...</p>
		<p>— Ötekiler söylerse...</p>
		<p>— Bayan Suzan, siz açıktan açığa ayaktakımına yüz veriyorsunuz.</p>
		<p>— Siz de Sungur’un nutkunu inadınıza kesiyorsunuz.</p>
		<p>Sungur Balta, komedi haline gelmek istidadını gösteren sahneyi değiştirmek istiyor, fakat ne yapacağını bilemiyordu. O aralık dışarıda ortalığı altüst eden cazband, en oynak bir dans havası çalmaya başladı.</p>
		<p>— Yemekten evvel hepimiz birden bahçede bir dans etsek, iştahımız açılır... Ama ben bir yenilik teklif ediyorum: Kadınlar erkekleri dansa kaldırsın...</p>
		<p>Esasen kadınlarda gerdan, omuz, erkeklerde göbek oynamaya başlamıştı.</p>
		<p>— Hayır, böyle yenilik olmaz... Ben bu demokrat akşamı, bize bu mesut günleri idrak ettiren eski günlerin kahramanlarından Osman Kaptan’ın kızıyla dans ederek açacağım.</p>
		<p>Cazbandın saksafonu alabildiğine havayı yırtıyor, garsonlar başlarında külah, ellerinde tepsi, kokteyl dağıtıyor, çocuklar tepsilerin etrafında dolaşıyordu.</p>
		<p>Lâle kendisiyle konuşan Sungur Balta’ya:</p>
		<p>— Dansı bahçede yapsanız iyi olur, o vesile ile çocuklar da sizin sinirli misafiriniz ihtiyar hanımı rahatsız etmez, diyordu.</p>
		<p>Sungur Balta’nın kaşları hafifçe çatıldı. İhtiyar hanım, içine ok gibi saplanmıştı. Demek bu kendi dünyalarında bir afet gibi can yakan Fıtnat, gençlik âleminde köhne bir ihtiyar kadından başka bir şey değildi.</p>
		<p>— Kabul, fakat ilk dansı ben sizinle yapacağım...</p>
		<p>— O da kabul...</p>
		<p>Lâle salonu süzdükten sonra çocuklara seslendi:</p>
		<p>— Bahçede oyun var; haydi hepiniz gidin, bekleyin.</p>
		<p>Beş dakika sonra Sungur Balta’nın bahçesinde hakikat görülecek bir hayat sahnesi başladı. Orta yerde misafirler dans ediyor, sağda çocuk, solda büyük Poyraz Köylüler ayakta seyrediyorlardı. Dürdane, Şinasi’yi yakalamış, Haşim, Zehra’ya sarılmış, gençler gelişigüzel buldukları kadını yakalamıştı.</p>
		<p>Ortalarında Lâle ile Sungur Balta dönüyor, yalnız Recep dansa iştirak etmiyordu. O, çocukların başında, gözleri sıra ile elektrikler altında dönen süslü, göbekli, gerdanlı zenginlerle, bahçe duvarının dibine sıkışmış onları seyreden Poyraz Köyü büyüklerini tetkik ediyordu.</p>
		<p>Ancak çelik, Zehra’yı saran kol kadar kuvvetli olabilir; rüya göllerinde, şafakta dalgalanan sazlar, ancak Haşim’in sert vücuduna bu kadar tatlı ve ani yaslanabilir. Haşim’in kalbi yüz beygirlik bir motor gibi işliyor, Zehra’nın kalbi zaman zaman duracakmış gibi atıyor. Haşim’in profili yine yeni bilenmiş bir balta gibi keskin, dudakları her vakitten ziyade bir kapan gibi sımsıkı, siyah gözleri iki projektör gibi Zehra’nın yüzünde dolaşıyor. Fakat Zehra’nın firuze rengi gözleri, kirpikleri arasından ona bakınca tepeden tırnağa kadar sarsılıyor, eriyor. Dans temposu ağır. Şişman ve yaşlılar memnun; öne, arkaya yavaş yavaş yürüyorlar, biraz soluk alıyorlar.</p>
		<p>Genç çiftler birbiriyle konuşmaya, birbirini tetkike zaman buluyor. Ve hem Haşim, hem Zehra, göğüslerinde rahat durmayan, bütün vücutlarını saran kalplerindeki çarpıntıya rağmen düşünüyor ve birbirini şimşek süratiyle ölçüyor, bütün hayatlarına şekil ve istikamet verecek kararı alıyorlar...</p>
		<p>Haşim içinden diyor ki:</p>
		<p>— Ben mutlak, mutlak Zehra’yı alacağım. Bu dudaklara benden başka kimse sahip olmayacak. Boyalı, fakat biliyorum, gül yaprağı gibi yumuşak, tatlı... Kalbim fazla atıyor... Ya bu kadın beni fazla kılıbık bir koca yaparsa? Yapamaz, çünkü kusurlarını biliyorum, çünkü hiç meydan vermeyeceğim. Tabiî koruda yaşamak istemeyecek, fakat bizimkileri ben ikna ederim. İlk sene Şişli’deki apartmanımızın bir katını kiraya vermezler, biz otururuz. Şişli onun lüks hayata karşı zaafını artırabilir. Sungur Balta cinsinden bir sosyeteye düşebiliriz. Fakat ben siyasete gireceğim, mebus olacağım, böyle bir sosyete siyasi hedefime vasıl oluncaya kadar Sungur Balta’lar bana birer basamak olur, faydalı unsurlar olur...</p>
		<p>Haşim’in zihni burada Zehra’yı bıraktı, siyasî hayatta muvaffak olmak için lâzım gelen taktikleri düşündü.</p>
		<p>Zehra içinden diyor ki:</p>
		<p>— Galiba... Hayır, muhakkak, Haşim buradakilerin bana koca olmaya en elverişlisi. Hem ondan başkası beni istediğine dair kuvvetli bir emare yok. Şinasi’yi cebimde farz ediyorum. Onun yaşatabileceği hayat benim mizacıma daha uygun. Fakat şimdilik Fıtnat’ın kızının peşinde görünüyor. O şişman, o aptal kız tamamen aklını almış gibi. Şinasi’yi onun elinden koparmak müşkül olacak... Haşim, mutlak bu akşam bana ciddi bir teklifte bulunacak; ben de o zaman ona şartlarımı bildireceğim. Birincisi, koruda yaşamam... Şimdilik Şişli’deki meşhur apartmanlarının bir katından kiracıları çıkarabilirler. (Zehra zihninde apartmanı döşedi, vereceği ziyafetleri tespit etti.) Evet, Haşim mutlak mebus olacak, belki de vekil olacak. Evimize vükela<a class="si-noteref epub-type_noteref" href="#f541" id="ref_f541">541</a> gelecek, sefirler gelecek... Haşim mutlak hariciye vekili olmalı... Niçin olmasın?</p>
		<p> Haşim’in kolu Zehra’nın belini biraz daha sıkıyor; Zehra gözlerini kaldırıyor, dudakları açık, bir şey söylemek istiyor gibi...</p>
		<p>Sungur Balta’nın viski kokan nefesinden uzak kalmak için Lâle, mümkün olduğu kadar başını uzak tutuyordu.</p>
		<p>— Ben sizi hocalıktan çıkaracağım, size lâyık bir mevki, bir iş bulacağım.</p>
		<p>— O ne biçim iş?</p>
		<p>— Benim hususi kâtibim.</p>
		<p>— Ben kimsenin hususi kâtibi olamam Bay Balta... Ben hocayım.</p>
		<p>— O halde bana İngilizce öğretirsiniz.</p>
		<p>— Ne yaşınız ne de işiniz lisan öğrenmeye müsait.</p>
		<p>— Beni çok ihtiyar mı sanıyorsunuz?</p>
		<p>— Yaşınızı düşünmedim. Fakat benim ticaret ve işe ait İngilizce ile münasebetim yok. Miralay Nihat’ın yazdığı eser için İngilizce’den alınacak şeyleri tercüme ediyorum, ama o bambaşka bir mevzu...</p>
		<p>— Ben sizin babanızın...</p>
		<p>— Biliyorum... O sizi takada kaçırmış; siz ona aylık bağlatmışsınız. (Güldü.)</p>
		<p>— Fakat Osman Kaptan’ın kızına bir iyilik yapmak isterim.</p>
		<p>— O zaman Kaptan’ın kızının iyiliğe ihtiyacı yok. Fakat siz hakikat iyilik yapmak istiyorsanız, Poyraz Köyü’nde öyle bir saha var ki...</p>
		<p>— Söyleyin, derhal yaparım.</p>
		<p>— Esasen bir listesini hazırladım, Bayan Suzan’a getireceğim. Poyraz Köyü’nde yapılacak şeyler için ona müracaatı daha doğru buldum... Rica ederim elinizi kolumdan çekin, bizim aramızda kol okşamak âdeti yoktur.</p>
		<p>— Fakat ben sizin babanızım.</p>
		<p>— Evet, biliyorum; fakat babam bile benim kolumu okşamazdı.</p>
		<p>Bir tarafa eğik kâğıt külahın altından şiş kapaklı ela gözler Osman Kaptan’ın Karadeniz fırtınalarındaki şimşekleri hatırlatan bir dehşetle çaktı. Kim demiş para ve kudret her şeyi satın alabilir? Sungu Balta’nın kalın dudakları haristi, o kadar gürültüyle teşhir ettiği kudret çalımı, demek gençlerin gözünü boyayamıyor. Fakat o, elde etmek istediği şeyi kolaylıkla terke razı olacak takımdan değildi. Fıtnat gibi bir kadın bile onun ayağına düşmüştü. Herhalde bu toy kızın da gözlerini kamaştıracak.</p>
		<p>Taktik değiştirmeli; Poyraz Köyü’nü dibinden yıkıp yapmaya kadir olduğunu kıza ispat etmeli... Ve şimdilik Fıtnat’la iktifa etmeli...<a class="si-noteref epub-type_noteref" href="#f542" id="ref_f542">542</a></p>
		<p>— Siz bu akşam sofrada benim yanımda oturacaksınız.</p>
		<p>— Hayır, ben köyün çocuklarıyla yemek yiyeceğim. Onlar bu akşam bana emanet.</p>
		<p>Mızıka durdu. Herkes el çırptı. Dansı seyreden Poyraz Köylülerin önünde duran Abdülgaffar Efendi, Kör İsmail’in kulağına:</p>
		<p>— Neuzübillah, bunların raks dediği nesnenin eski Rüfaî dervişlerinin zikretmeleriyle çok müşabeheti<a class="si-noteref epub-type_noteref" href="#f543" id="ref_f543">543</a> var, diye fısıldadı.</p>
		<p> Kör İsmail’in köhne vücudu, göbeği, kalın boynu caz mızıkasıyla mütemadiyen hareket hâlindeydi. Mızıka durunca o da durdu. Abdülgaffar Efendi’nin kulağına eğilerek cevap verdi:</p>
		<p>— Daha ziyade babası tutmuş Araplar gibi tepiniyorlar. Hele şu şişman karı, çıplak kız!</p>
		<p>— Neuzübillah, bir ışık söndürmek kalıyor...</p>
		<p>— Yemeğe buyurun.</p>
		<p>İki garson, Poyraz Köylüleri sofralarına götürdü. Lâle, Sungur Balta’ya başıyla soğuk bir selâm verdikten sonra çocukların grubuna koştu.</p>
		<p>Recep, çocukların ortasında, biraz ötede ayakta duran Suzan’la konuşuyordu.</p>
		<p>— Bayan Lâle, ben de çocuklarla yemek yiyeceğim.</p>
		<p>Sofra yuvarlaktı. Yalnız çocuklar ve Lâle için yer vardı. Recep’in mütemadiyen kırptığı tek gözden maksadını anlamış olan Suzan, Hadiye’yi kendi sofrasına götürdü ve ayrılırken Lâle’nin yanındaki boş yeri gülerek Recep’e ikram etti. Fakat Lâle birdenbire aralarına, kardeşinin imtiyazlı sofraya gitmesiyle boynu bükülen küçük Hadi’yi sıkıştırdı. Zahiren küçüğe bir taviz, hakikatte Lâle’nin Recep’le arasında bir tampon vaziyeti ihdas etmek<a class="si-noteref epub-type_noteref" href="#f544" id="ref_f544">544</a> arzusu vardı. Çünkü onun şimdiye kadar engin denizlerle muhat<a class="si-noteref epub-type_noteref" href="#f545" id="ref_f545">545</a> bir buz parçası masuniyetiyle<a class="si-noteref epub-type_noteref" href="#f546" id="ref_f546">546</a> yapayalnız duran varlığı, Recep isminde bir ateşle sarılıyor, eriyordu.</p>
		<p>Bol yemek, yemiş, mızıka, aydınlık, bunların hepsi Poyraz Köyü çocuklarının hayatına birdenbire sahi oluvermiş bir masal tesirini yapıyordu. Alaturka mızıka çaldığı zaman susuyorlar, çünkü en eski peşrev, klasik saz semaileri çalınıyor ve bundan en çok Abdülgaffar Efendi haz duyuyor, ancak o, bu ağır ahenge, ağır tempoya içini uydurabiliyordu.</p>
		<p>Sungur Balta, alaturka saz takımına: “Cenaze marşı lâzım değil, neşeli tarafından, zeybek havası filan çalın!” diye emir verince, yalnız Poyraz Köyü çocukları değil, hatta büyükleri bile memnun oldu. Hele caz, herkesten ziyade küçükleri neşelendiriyor, hemen cıvıldamaya başlıyorlardı. Esasen onların rıhtımdan teneke çalarak, yalandan düdük çalarak düzdükleri havalardan bu caz pek başka bir şey değildi. Temposu onların içindeki tempo...</p>
		<p>— Ulan Hadi, bak perdenin arkasından ne çıkacak?</p>
		<p>— Karagöz.</p>
		<p>— Hayır, kukla.</p>
		<p>Yemekten sonra kukla, Karagöz, hemen birbiri ardınca birer saat oynayacak, ondan sonra çocuklar dağılacaktı. Ve bu kukla, Karagöz saati esnasında Sungur Balta’nın has davetlileri deniz üstünde bir yat gezisi yapacak ve asıl bahçe sefası çocuklar gittikten sonra başlayacak, sabaha kadar dans edilecek, aralarında varyete numaraları seyrederek dinleneceklerdi.</p>
		<p>Karagöz başladığı zaman Sungur Balta’nın misafirleri yata yerleşmiş, Boğaz’a açılmıştı. Sungur Balta’nın o kadar itina ile hazırladığı nutkun yat gezisinden sonra verilmesi kararlaştırılmıştı. Ondan dolayı bahçede kalan irili ufaklı Poyraz Köyü halkı, fukara saadetinin münhasıran<a class="si-noteref epub-type_noteref" href="#f547" id="ref_f547">547</a> büyük zenginli bir cemaatte mümkün olabileceğini henüz öğrenememişti.</p>
		<p>Işık ve gecenin emsalsiz güzelliği, Sungur Balta’nın gündüzleri bir yeni zengin zevkinin çığırtkanlığıyla göze batan yalısını ancak bir şair hülyasından çıkabilecek sihirli bir hava ile sarmıştı. Halk, sırtını kıyılara, ışıl ışıl yanan Boğaz’a çevirmiş, mor, sarı, kırmızı ve yer yer yeşil bir nur ahengine bürünmüş bahçede top olmuş oturmuş, gözlerini Karagöz perdesine çevirmiş, eğleniyordu.</p>
		<p>Recep’le Lâle bahçede kaldı. Bayan Suzan, Hadiye’ yi yata aldı. Küçük Hadiye’nin kendisine verilen bu imtiyazı kimse kıskanmadı, hatta Karagöz’den mahrum kalacak, acayip kılıklı, sıkıntılı adamlar arasında uslu oturmaya mecbur kalacak diye çocuklar ona azıcık acıdı bile. Hatta, Hadiye’nin ikiz kardeşi Hadi, Recep’le Lâle’nin arasına sıkıştı, kardeşini unuttu gitti...</p>
		<p>Karagözcü, Sungur Balta’nın modern misafirlerine oynayacağım diye icat ettiği alafrangalıkların Poyraz Köyü’ne göstermeye değmeyeceğine derhal karar verdi; onun için, tam eski biçim bir oyun oynadı. Abdülgaffar Efendi de dahil olduğu hâlde, yarı hüzünlü, yarı mesut günleri yâd ettiren eski sahneyi âdeta huşuyla seyrettiler.</p>
		<p>Çocuklar evvelâ yüksek sesle, sonra fısıltı hâlinde cıvıldıyor, mütemadiyen kımıldıyorlardı. İşte bu kımıltı esnasında küçük Hadi’nin ilerlemesi, Recep’i hemen Lâle’ye sımsıkı yanaştırdı. Bahçenin elektrikleri sönmüş, ışık yalnız kolunu sallayarak, külahı ileri geri giderek yerinde sayan Karagöz’ün üstünde kalmıştı.</p>
		<p>— Annemi mutlak tanımalısız.</p>
		<p>— Yarından tezi yok.</p>
		<p>Biraz sükût.</p>
		<p>— Neden annenizi tanıtmak istiyorsunuz?</p>
		<p>— Çünkü onu görünce benim size ne kadar yakın olduğumu anlayacaksınız ve...</p>
		<p>— Bana şimdi rahatımı bozacak kadar fazla yakınsınız... Azıcık öteye gitseniz nasıl olur?</p>
		<p>Recep biraz daha yaklaştı.</p>
		<p>— Afedersiniz, yanımdan itiyorlar.</p>
		<p>— Sizin hiç yanılıp da doğruyu söylediğiniz zaman olmaz mı?</p>
		<p>— Olur, şimdi işte o zamandır. Dinleyin...</p>
		<p>— Susun; ben hayatımı Poyraz Köyü’ne hasredeceğim;<a class="si-noteref epub-type_noteref" href="#f548" id="ref_f548">548</a> bu köyü medenileştirmek, bu köye inkılabımızın ruhunu sokmak için evlenmemeye karar verdim. Onun için Feridun Paşa Köşkü’nde söylediğinizi nafile tekrar etmeyin.</p>
		<p>— Bilakis, yüz defa tekrar edeceğim. Bir defa, iki kişinin kudreti bir kişiden fazladır... Beni, bu köyü modernleştirmek için yapmak...</p>
		<p>— Sizin hiç ciddi olduğunuz zaman olmaz mı?</p>
		<p>— Olur... Şimdi işte benim için ölüm dirim dakikası, hayatımın dönüm noktası...</p>
		<p>— Kaç defa böyle dakikalar geçirdiniz?</p>
		<p>Bu defa Recep’in sesi, gülerek söylemesine rağmen Lâle’nin içini kurguladı; o kadar derindi, o kadar Lâle’nin henüz mânasını anlayamadığı bir yeisle<a class="si-noteref epub-type_noteref" href="#f549" id="ref_f549">549</a> doluydu:</p>
		<p>— Birkaç defa geçirdim.</p>
		<p>— Birincisi?</p>
		<p>— Uzun bir dönüm; çocukken başladı, Londra’ya tahsile gidinceye kadar sürdü.</p>
		<p>— İkincisi, daha doğrusu buçuk dediğiniz dönüm?</p>
		<p>— O, burada oldu; eğer sizi görmeseydim belki tam ve son dönüm olacaktı.</p>
		<p>— Kim? Kim?</p>
		<p>— Afedersiniz; size bunu yalnız evlendiğimiz zaman söyleyebilirim.</p>
		<p>— Ben biliyorum...</p>
		<p>— Lakırdıyı başka tarafa çevireyim: Poyraz Köyü’nü nasıl beraber modernleştireceğiz!</p>
		<p>— Susun, yine alay ediyorsunuz.</p>
		<p>Perdenin üstünde, elinde gül Narçin Bey, feraceli bir dilbere ilan-ı aşk ediyordu.</p>
		<p>— Tende canım, gonca dehânım...</p>
		<p>— Anamın başına yemin ederim ki, perdedeki zavallı genç kadar samimiyim...</p>
		<p>— Üniversite bitince ne yapacaksınız?</p>
		<p>— Avukat olacağım.</p>
		<p>— Çok para kazanacağınıza eminim.</p>
		<p>— Ben de... Fakat para kısmı sırf bakkala, kasaba ait, asıl maksadım başka...</p>
		<p>Bu defa Lâle yaklaştı:</p>
		<p>— Demek maksadınız var.</p>
		<p>— Var. Halkın avukatı olacağım. Avukat tutmaya muktedir olmayanların haklarını müdafaa edeceğm. Bilseniz... (Burada Recep, uzun bir izahat verdi. O kadar uzun ki, Karagöz bitmiş, kukla başlamıştı.)</p>
		<p>— Sizin o halde köye sarf edecek zamanınız olmayacak?</p>
		<p>— Nasıl olmayacak? Bütün zamanım onlar için. Siz onları modernleştirirken, birer Sungur Balta ve avanesi misali tiplere benzetirken, ben de onlara nereden geldiklerini, köklerini, benliklerini, yaşamak ne demek olduğunu öğreteceğim.</p>
		<p>— Nasıl öğreteceksiniz?</p>
		<p>— Bu, benim sırrım... Çok mu merak ediyorsunuz? O halde azıcık söyleyeyim: Haftada bir, çocuklara kukla oynatacağım.</p>
		<p>— Yine alay...</p>
		<p>— Hâşâ...</p>
		<p>— Nerede oturacağız?</p>
		<p>— Demek muvafakat ediyorsunuz? Lâle... Lâle...</p>
		<p>Elektrikler birdenbire yandı.</p>
		<p>Yat, ipekli bir kumaş yırtar gibi suları yararak, rıhtıma doğru geliyordu. Artık Poyraz Köyü’ne ait olan fukara programı bitmişti. Halk ve çocuklar rıhtıma yakın bir yerde toplanmış, Sungur Balta’nın çıkmasını bekliyordu. Çıkacak, halka mevut<a class="si-noteref epub-type_noteref" href="#f550" id="ref_f550">550</a> nutkunu söyleyecek ve onlar dağılacaktı. Ve ondan sonra Suzan’ın isim gecesinin ikinci kısım eğlencesi başlayacaktı. Onlar bahçeden ayrılır ayrılmaz yalının barında dinlenen cazbant, şimdi onları en gürültülü bir hava ile karşılıyordu. En evvel daktilo Saffet’le Safa el ele rıhtıma atladı. En az sarhoş onlardı. Fakat yine ikisinin de külahları çarpık, gözleri ışıldıyordu. Yatın barında tek dolu şişe kalmamıştı. Her kadın bir erkeği sımsıkı yakalamış: “Aman Allahaşkına dikkat, başım dönüyor,” diyordu.</p>
		<p>En çok gülen, bağıran, Meliha Akhöyük’tü. Yeğenim dediği genç Saim’in koluna asılmış, sinirli sinirli bir şeyler anlatıyordu. En son Şinasi, Fıtnat’la Dürdane’nin arasında, çıktı. Sarhoştu... Haşim’le Zehra’yı iterek öne geçmeye, bahçeden kendisine bakan Recep’in yanına gitmeye çalışıyordu.</p>
		<p>Sungur Balta, karısıyla Tarzan’ın arasında çıktı. Garsonların toplayıp temizledikleri yemek masasına dayandı, nutkuna başladı.</p>

		<hr/>

		<p>O gece kampta şafak sökerken, Haso, Salim ve Ahmet masanın etrafına oturmuş, gözleri yolda, kalabalıkta kaybettikleri arkadaşlarını bekliyorlardı. Üçünün de yüzünde âdeta ihtiyarlık alâmetleri vardı. Üçü de hayat kıymetlerini, ölçülerini esaslı surette değiştirmiş adamlar gibi, gözleri dalgın, dudakları acıydı.</p>
		<p>— Son defa Haşim’i Zehra ile gördüm... Korkarım...</p>
		<p>— Korkma, Salim. Emin ol. Bundan sonra Zehra Yediler’i içinden yakacak, dağıtacak bir kezzap damlası  gibi...</p>
		<p>— Sus Haso; Haşim’in, Zehra’nın zehirlerini eritecek bir panzehir olma ihtimali de vardır.</p>
		<p>— Sen daima Zehra’yı müdafaa edersin...</p>
		<p>— Zehra bir hiç... Asıl aramızdan Şinasi’yi kaybettik.</p>
		<p>— Niçin Ahmet?</p>
		<p>— Fıtnat’la Dürdane’nin eline düştü; herkes vapurdan çıkarken onlar, Şinasi’yi kamaraya kapamış, bir kâğıt imza ettiriyordu. (Sustu) İşte teselli tarafı: Dürdane’nin daima mezatta, daima en çok artıranın üstünde kalan bir meta olması...</p>
		<p>— Yani bir gün Şinasi’den fazla artıran olur demek istiyorsun...</p>
		<p>— Ya Safa’ya ne dersin?</p>
		<p>— Daktilo kız ona biçilmiş kaftan... Hem ben memnun oldum; Yediler için Saffet bir kazanç değil mi?</p>
		<p>— Recep ne oldu ya?</p>
		<p>— Lâle ile nişanlandık. Lâle artık bizden oluyor; size takdime getirdim...</p>
		<p>Recep’in ekseriyetle ağzını bir tarafa açarak çarpıtan tebessümü yerine, şimdi, gözlerini aydınlatan, dudaklarını açan, beyaz dişlerini parlatan bir saadet vardı.</p>
		<p>— Yaşa, Lâle...</p>
		<p>Lâle hepsinin elini sıktı.</p>
		<p>— Zehra ile nişanlandık; size takdime getirdim. Henüz bizden değil ama, yakında o da bizden olacak!</p>
		<p>— Yaşa Zehra!</p>
		<p>— Saffet’le nişanlandık; Yediler’in fahri daktiloluğuna talip... Kayınlarıyla mutlak el sıkmak, tanışmak istedi; getirdim.</p>
		<p>Haşim, Zehra ile, Safa, Saffet’le birdenbire çalıları tiyatro perdesi gibi yarmış, kampa girmişti. Biraz evvel arpacı kumrusu gibi düşünen üçler, üç arkadaşlarının yanında gelen üç kıza, bu nişanlanma şerefine bir şey ikram etmek için yemek çadırına girip çıkıyordu.</p>
		<p>— Şinasi, ya Şinasi nerede? O ne zaman eşiyle gelecek?</p>
		<p>— Şinasi galiba kayboldu.</p>
		<p>Kimse cevap vemedi. O dakika Şinasi yalıda, yatın kamarasında imza ettiği kâğıdın pullu kopyasını Sungur Balta ile Tarzan’ın huzurunda tekrar imza ediyordu. Şahitler de imza attığı zaman herkese veda etti, yola çıktı. Fıtnat, küçük kızını büyüğünden daha parlak, daha kârlı bir ticaret ameliyatıyla nişanlamıştı. Gerçi Suzan’ın tavrından Sungur Balta faslının kendisi için kapandığını, ertesi gün yalıyı terk etmek mecburiyetinde olduğunu biliyordu. Çünkü Şinasi salondan çıkar çıkmaz Suzan girmiş, ortada mürekkebi kurumayan kâğıda bakmış, sonra gözlerini Fıtnat’a kaldırarak:</p>
		<p>— Biz tüccar adamlarız, servetimizi ticaretle yaptık. Fakat alıp sattığımız metalar arasında insan eti yoktur... Esef ederim, kocamın bu kâğıda bastığı imza, bence tek şerefsiz imzası, demişti.</p>

		<hr/>

		<p> Şinasi, kampa ayağının ucuna basarak çıktı. Kızlar gitmişti; herkes çadırına çekilmişti. Yalnız Haşim’le Recep, biraz ötede ayakta, yüzleri denizde, alçak sesle konuşuyorlardı:</p>
		<p>— Artık sizin Tatarcık’la aranızdaki husumet bitti, değil mi Haşim?</p>
		<p>— Dünya ve ahiret kardeşim... Sen de Zehra ile öyle değil mi?</p>
		<p>Recep bu suale cevap vermedi.</p>
		<p>— Şinasi nerede dersin?</p>
		<p>— Bana, bizim için kayboldu gibi geliyor; çünkü...</p>
	</div>
	
	<div class="si-footnotes html5_section epub-type_footnote">
		<div class="si-footnote html5_aside epub-type_footnote" id="f482"><a class="si-backref" href="#ref_f482">482</a><span class="si-footnote-text"> Sarsılma.</span></div>
		<div class="si-footnote html5_aside epub-type_footnote" id="f483"><a class="si-backref" href="#ref_f483">483</a><span class="si-footnote-text"> Geleceği.</span></div>
		<div class="si-footnote html5_aside epub-type_footnote" id="f484"><a class="si-backref" href="#ref_f484">484</a><span class="si-footnote-text"> Seçmede.</span></div>
		<div class="si-footnote html5_aside epub-type_footnote" id="f485"><a class="si-backref" href="#ref_f485">485</a><span class="si-footnote-text"> Kolsuz gömlek.</span></div>
		<div class="si-footnote html5_aside epub-type_footnote" id="f486"><a class="si-backref" href="#ref_f486">486</a><span class="si-footnote-text"> Her zamanki.</span></div>
		<div class="si-footnote html5_aside epub-type_footnote" id="f487"><a class="si-backref" href="#ref_f487">487</a><span class="si-footnote-text"> Dolmakalem.</span></div>
		<div class="si-footnote html5_aside epub-type_footnote" id="f488"><a class="si-backref" href="#ref_f488">488</a><span class="si-footnote-text"> Görünürde.</span></div>
		<div class="si-footnote html5_aside epub-type_footnote" id="f489"><a class="si-backref" href="#ref_f489">489</a><span class="si-footnote-text"> Zorluk.</span></div>
		<div class="si-footnote html5_aside epub-type_footnote" id="f490"><a class="si-backref" href="#ref_f490">490</a><span class="si-footnote-text"> Kuruntularla.</span></div>
		<div class="si-footnote html5_aside epub-type_footnote" id="f491"><a class="si-backref" href="#ref_f491">491</a><span class="si-footnote-text"> Emekli.</span></div>
		<div class="si-footnote html5_aside epub-type_footnote" id="f492"><a class="si-backref" href="#ref_f492">492</a><span class="si-footnote-text"> Beyitin tamamı: Milyonla çalan mesned-i izzetle ser-efrâz / Birkaç (üç beş) kuruşu mürtekibi câyı kürektir. (Milyonla çalan saygı gösterilen bir makamda boy gösterir, birkaç kuruş rüşvet yiyense kürek cezasına çarptırılır.)</span></div>
		<div class="si-footnote html5_aside epub-type_footnote" id="f493"><a class="si-backref" href="#ref_f493">493</a><span class="si-footnote-text"> Atmaya.</span></div>
		<div class="si-footnote html5_aside epub-type_footnote" id="f494"><a class="si-backref" href="#ref_f494">494</a><span class="si-footnote-text"> Emanet.</span></div>
		<div class="si-footnote html5_aside epub-type_footnote" id="f495"><a class="si-backref" href="#ref_f495">495</a><span class="si-footnote-text"> Yönetici.</span></div>
		<div class="si-footnote html5_aside epub-type_footnote" id="f496"><a class="si-backref" href="#ref_f496">496</a><span class="si-footnote-text"> Giderme.</span></div>
		<div class="si-footnote html5_aside epub-type_footnote" id="f497"><a class="si-backref" href="#ref_f497">497</a><span class="si-footnote-text"> Kristal.</span></div>


		<div class="si-footnote html5_aside epub-type_footnote" id="f498"><a class="si-backref" href="#ref_f498">498</a><span class="si-footnote-text"> Üstlenen.</span></div>


		<div class="si-footnote html5_aside epub-type_footnote" id="f499"><a class="si-backref" href="#ref_f499">499</a><span class="si-footnote-text"> Başarıya ulaşan.</span></div>


		<div class="si-footnote html5_aside epub-type_footnote" id="f500"><a class="si-backref" href="#ref_f500">500</a><span class="si-footnote-text"> Yakıştırmıştı.</span></div>


		<div class="si-footnote html5_aside epub-type_footnote" id="f501"><a class="si-backref" href="#ref_f501">501</a><span class="si-footnote-text"> Kanaviçe.</span></div>


		<div class="si-footnote html5_aside epub-type_footnote" id="f502"><a class="si-backref" href="#ref_f502">502</a><span class="si-footnote-text"> Sınırlamaya.</span></div>


		<div class="si-footnote html5_aside epub-type_footnote" id="f503"><a class="si-backref" href="#ref_f503">503</a><span class="si-footnote-text"> Seçerken.</span></div>


		<div class="si-footnote html5_aside epub-type_footnote" id="f504"><a class="si-backref" href="#ref_f504">504</a><span class="si-footnote-text"> Kararlaştırmıştı.</span></div>


		<div class="si-footnote html5_aside epub-type_footnote" id="f505"><a class="si-backref" href="#ref_f505">505</a><span class="si-footnote-text"> Düzeltme.</span></div>


		<div class="si-footnote html5_aside epub-type_footnote" id="f506"><a class="si-backref" href="#ref_f506">506</a><span class="si-footnote-text"> Operasyonunu, işini.</span></div>


		<div class="si-footnote html5_aside epub-type_footnote" id="f507"><a class="si-backref" href="#ref_f507">507</a><span class="si-footnote-text"> Genel görüntüsüne.</span></div>


		<div class="si-footnote html5_aside epub-type_footnote" id="f508"><a class="si-backref" href="#ref_f508">508</a><span class="si-footnote-text"> Uzak.</span></div>


		<div class="si-footnote html5_aside epub-type_footnote" id="f509"><a class="si-backref" href="#ref_f509">509</a><span class="si-footnote-text"> Koruyordu.</span></div>


		<div class="si-footnote html5_aside epub-type_footnote" id="f510"><a class="si-backref" href="#ref_f510">510</a><span class="si-footnote-text"> Bakanın.</span></div>


		<div class="si-footnote html5_aside epub-type_footnote" id="f511"><a class="si-backref" href="#ref_f511">511</a><span class="si-footnote-text"> Katılması.</span></div>


		<div class="si-footnote html5_aside epub-type_footnote" id="f512"><a class="si-backref" href="#ref_f512">512</a><span class="si-footnote-text"> Çevresinde.</span></div>


		<div class="si-footnote html5_aside epub-type_footnote" id="f513"><a class="si-backref" href="#ref_f513">513</a><span class="si-footnote-text"> Ortakları.</span></div>


		<div class="si-footnote html5_aside epub-type_footnote" id="f514"><a class="si-backref" href="#ref_f514">514</a><span class="si-footnote-text"> Özelliklerine.</span></div>


		<div class="si-footnote html5_aside epub-type_footnote" id="f515"><a class="si-backref" href="#ref_f515">515</a><span class="si-footnote-text"> Yeteneğini edinmişti.</span></div>


		<div class="si-footnote html5_aside epub-type_footnote" id="f516"><a class="si-backref" href="#ref_f516">516</a><span class="si-footnote-text"> Borçluydu.</span></div>


		<div class="si-footnote html5_aside epub-type_footnote" id="f517"><a class="si-backref" href="#ref_f517">517</a><span class="si-footnote-text"> (Fr.) Dürüst, sağlam, ahlâklı.</span></div>


		<div class="si-footnote html5_aside epub-type_footnote" id="f518"><a class="si-backref" href="#ref_f518">518</a><span class="si-footnote-text"> Üstünde.</span></div>


		<div class="si-footnote html5_aside epub-type_footnote" id="f519"><a class="si-backref" href="#ref_f519">519</a><span class="si-footnote-text"> Sürekli.</span></div>


		<div class="si-footnote html5_aside epub-type_footnote" id="f520"><a class="si-backref" href="#ref_f520">520</a><span class="si-footnote-text"> Kontrolü üstlenmesine.</span></div>


		<div class="si-footnote html5_aside epub-type_footnote" id="f521"><a class="si-backref" href="#ref_f521">521</a><span class="si-footnote-text"> (Alm.)<em> Fraulein. </em>Hanımefendi.</span></div>


		<div class="si-footnote html5_aside epub-type_footnote" id="f522"><a class="si-backref" href="#ref_f522">522</a><span class="si-footnote-text"> İlişkindi.</span></div>


		<div class="si-footnote html5_aside epub-type_footnote" id="f523"><a class="si-backref" href="#ref_f523">523</a><span class="si-footnote-text"> Tamamlayan.</span></div>


		<div class="si-footnote html5_aside epub-type_footnote" id="f524"><a class="si-backref" href="#ref_f524">524</a><span class="si-footnote-text"> (<em>Fr.</em>)<em> Mechant(e). </em>Hain, alçak.</span></div>


		<div class="si-footnote html5_aside epub-type_footnote" id="f525"><a class="si-backref" href="#ref_f525">525</a><span class="si-footnote-text"> Cüsse.</span></div>


		<div class="si-footnote html5_aside epub-type_footnote" id="f526"><a class="si-backref" href="#ref_f526">526</a><span class="si-footnote-text"> İpek.</span></div>


		<div class="si-footnote html5_aside epub-type_footnote" id="f527"><a class="si-backref" href="#ref_f527">527</a><span class="si-footnote-text"> Kelebek şeklinde bağlanmış kurdele.</span></div>


		<div class="si-footnote html5_aside epub-type_footnote" id="f528"><a class="si-backref" href="#ref_f528">528</a><span class="si-footnote-text"> Tek gözlüğünü.</span></div>


		<div class="si-footnote html5_aside epub-type_footnote" id="f529"><a class="si-backref" href="#ref_f529">529</a><span class="si-footnote-text"> İltifat eden.</span></div>


		<div class="si-footnote html5_aside epub-type_footnote" id="f530"><a class="si-backref" href="#ref_f530">530</a><span class="si-footnote-text"> Zorluklara.</span></div>


		<div class="si-footnote html5_aside epub-type_footnote" id="f531"><a class="si-backref" href="#ref_f531">531</a><span class="si-footnote-text"> Katılmamıştı.</span></div>


		<div class="si-footnote html5_aside epub-type_footnote" id="f532"><a class="si-backref" href="#ref_f532">532</a><span class="si-footnote-text"> Yeteneğini.</span></div>


		<div class="si-footnote html5_aside epub-type_footnote" id="f533"><a class="si-backref" href="#ref_f533">533</a><span class="si-footnote-text"> Genellikle kadınların kullandığı bir seslenme sözü.</span></div>


		<div class="si-footnote html5_aside epub-type_footnote" id="f534"><a class="si-backref" href="#ref_f534">534</a><span class="si-footnote-text"> Kasılma nöbetine.</span></div>


		<div class="si-footnote html5_aside epub-type_footnote" id="f535"><a class="si-backref" href="#ref_f535">535</a><span class="si-footnote-text"> Büyü.</span></div>


		<div class="si-footnote html5_aside epub-type_footnote" id="f536"><a class="si-backref" href="#ref_f536">536</a><span class="si-footnote-text"> Hayal kırıklığına.</span></div>


		<div class="si-footnote html5_aside epub-type_footnote" id="f537"><a class="si-backref" href="#ref_f537">537</a><span class="si-footnote-text"> Engelleri.</span></div>


		<div class="si-footnote html5_aside epub-type_footnote" id="f538"><a class="si-backref" href="#ref_f538">538</a><span class="si-footnote-text"> Bulunanları.</span></div>


		<div class="si-footnote html5_aside epub-type_footnote" id="f539"><a class="si-backref" href="#ref_f539">539</a><span class="si-footnote-text"> Alaycı.</span></div>


		<div class="si-footnote html5_aside epub-type_footnote" id="f540"><a class="si-backref" href="#ref_f540">540</a><span class="si-footnote-text"> Rahatsız ettiği.</span></div>


		<div class="si-footnote html5_aside epub-type_footnote" id="f541"><a class="si-backref" href="#ref_f541">541</a><span class="si-footnote-text"> Bakanlar.</span></div>


		<div class="si-footnote html5_aside epub-type_footnote" id="f542"><a class="si-backref" href="#ref_f542">542</a><span class="si-footnote-text"> Yetinmeli.</span></div>


		<div class="si-footnote html5_aside epub-type_footnote" id="f543"><a class="si-backref" href="#ref_f543">543</a><span class="si-footnote-text"> Benzerliği.</span></div>


		<div class="si-footnote html5_aside epub-type_footnote" id="f544"><a class="si-backref" href="#ref_f544">544</a><span class="si-footnote-text"> Sağlamak.</span></div>


		<div class="si-footnote html5_aside epub-type_footnote" id="f545"><a class="si-backref" href="#ref_f545">545</a><span class="si-footnote-text"> Çevrilmiş.</span></div>


		<div class="si-footnote html5_aside epub-type_footnote" id="f546"><a class="si-backref" href="#ref_f546">546</a><span class="si-footnote-text"> Korunmuşluğuyla.</span></div>


		<div class="si-footnote html5_aside epub-type_footnote" id="f547"><a class="si-backref" href="#ref_f547">547</a><span class="si-footnote-text"> Sadece.</span></div>


		<div class="si-footnote html5_aside epub-type_footnote" id="f548"><a class="si-backref" href="#ref_f548">548</a><span class="si-footnote-text"> Adayacağım.</span></div>


		<div class="si-footnote html5_aside epub-type_footnote" id="f549"><a class="si-backref" href="#ref_f549">549</a><span class="si-footnote-text"> Acıyla.</span></div>


		<div class="si-footnote html5_aside epub-type_footnote" id="f550"><a class="si-backref" href="#ref_f550">550</a><span class="si-footnote-text"> Vadedilen.</span></div>

	</div>
  </body>
</html>