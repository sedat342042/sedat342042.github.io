<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tatarcık</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1 class="chapter-header">TATARCIK’IN BİSİKLETİ</h1>
		<p>Tatarcık, hem de on sekiz yaşında Kandilli Kız Lisesi’ni birinci olarak bitirince kimse hayret etmedi. Bir kul, bu kadar iş arasında derslerine çalışmak için nerede ve nasıl vakit buldu, diye sormadı.</p>
		<p>O yaz, yalısını tamir ettirdi. Daha doğrusu etti. Çünkü bu işi o, bir tek dülgerle<a class="si-noteref epub-type_noteref" href="#f55" id="ref_f55">55</a> beraber yalnız başına başarmıştı. Evin içi badana edildi. Dışına iskele kurularak panjurlar yeşile, yalı beyaza boyandı. Tanrı’nın günü sabahtan akşama kadar Tatarcık pos bıyık bir kalfa ile beraber iskelenin üstünde görünüyordu. Bacağında boya lekeli bez pantolonu, sırtında eski fanilası, ayakları çıplak ve mütemadiyen sallanarak, bir taraftan da yorulmak bilmeyen sesi, ıslık çalarak kaplamalara boya sürer dururdu.</p>
		<p>Boyalar kurumadan yalnız üst tarafı kiraya verildi. Kiracı bir ayağı topal, yaşlı bir adam ile karısından ibaretti. Bir bankada veznedar olduğu söyleniyordu. Güya üç senelik kontrat edilmiş, bir seneliği peşin alınmıştı. Bu vesile ile mahalleli, Tatar Osman’ın vaktiyle o kadar çene yoran aylığının kaydı hayat suretiyle olduğunu ve kendisi öldüğü gün kesildiğini haber aldı. Tevekkeli kız beş yıl o kadar idare ile yaşamamıştı. Aşkolsun Tatarcık kıza!.. Ders vermiş, zerzevat yetiştirmiş, keçi otlatmış, balık tutmuş, değme ere nasip olmayan bir sebatla anasını namerde muhtaç etmemişti.</p>
		<p>Yaz bitince kız köyden kayboldu. Arnavutköy Kız Koleji’ne gittiği duyuldu. Hani İngilizce biliyordu ya... Yoksa âlemin evlâdına Tatarca’yı İngilizce diye mi yutturdu? Herhalde o sene nihayetinde İngilizce hocalığı müsabakasına girdi; kazandı ve Kandilli Lisesi’ne İngilizce hocası tayin edildi.</p>
		<p>Artık Tatar Osman ailesi refah yoluna girmiş bulunuyordu. Tatarcık ilk defa yepyeni bir kostümle meydana çıktı. Hem de en âlâ şayaktan. Usta terzi elinden çıkmış yumuşak lacivert tayyörün içinde kızın endamı olanca yakışıklığıyla kendini gösterdi. Ceketin devrik yakası içinden görünen, keten bluzların arasından yükselen genç boyun bir mermer direk gibi dimdikti. Başta ilk defa yana eğilen lacivert fötr bir şapka. Gerçi bunu sadece köyün haricinde giyiyor, fakat ne de olsa ilk adamakıllı şapkası. Fakat köyde ve denizde gezerken başı açık ve güneşte parlayan kısa saçlar bir avuç buğday başağı gibi.</p>
		<p>Tatarcık’ın boyu ortadan yüksek, vücudu yassı, fakat bir kaplan gövdesi gibi kudretli ve yumuşak adaleliydi. Hâlâ bir gemici gibi adımları ayrık, kollarını sallaya sallaya yürüyordu. Tıpkı babası gibi güvertelerde fırtınalar içinde muvazene<a class="si-noteref epub-type_noteref" href="#f56" id="ref_f56">56</a> bulmaya çalışan bir denizcinin ahengiyle hareket ediyordu. Fakat onda babasını hatırlatan yalnız yürüyüşü değildi. Yanak kemikleri çıkık, gözkapakları şiş, göz kuyrukları şakaklarına doğru uzanır ve incelirdi. Hulâsa,<a class="si-noteref epub-type_noteref" href="#f57" id="ref_f57">57</a> yapısında ve yüzünün azasında<a class="si-noteref epub-type_noteref" href="#f58" id="ref_f58">58</a> genç bir Moğol havası dolaşırdı.</p>
		<p>Tatarcık’ın teni anasının[ki] gibi bembeyaz. O kadar ki, deniz havasında, güneşte bütün sene açık duran derisi bir türlü tamamen esmerleşmez, olsa olsa açık bir kehribar rengini alır. Ağzı da biçim itibarıyla anasına benzer. Yalnız biraz daha büyük. Ve garip olarak kansız ve sıhhatsiz anasının dudakları ne kadar kırmızı ise, kanlı canlı kızın dudakları o kadar soluktur. Belki de saçının, teninin ve ağzının solgunluğu Tatarcık’ın ne kadar güzel bir kız olduğunu ilk bakışta etrafına sezdirmez.</p>
		<p>Kandilli’deki dersleri hep sabaha tesadüf ettiği için öğleden sonra köye dönüyor, hemen esvap değiştiriyor, şapkasını atıyor, sokağa fırlıyordu. Tatarcık’ın bu sene bisikleti vardı. Hem de hayatının saat gibi işleyen intizamını bozacak kadar ihtirasla bağlandığı bir bisiklet! O kadar ki, hatta keçi bile azıcık unutulmuş, tamamen Lâlezar Hanım’ın eline bırakılmıştı.</p>
		<p>Ve bisiklete yaman biner. Ne zaman talim etmiş? Bunu gerçi kimse kestiremiyor, yalnız bu makine parçasının, değil keçinin muhabbetine, hatta deniz aşkına biraz galebe çaldığını herkes anlıyor. Ve köydeki şöhreti ve her evde münakaşaya yol açan son maceralarının sebebi hep bu bisiklettir.</p>
		<p>. . .</p>
		<p>Neden mahalleli başka bisikletlere kulak asmıyor da Tatarcık kızınkine küfrediyor, tahammül edemiyor? Burasını biraz izah etmek lâzımdır.</p>
		<p>Evvelâ kızın nasıl bir mahrumiyet ve meşakkat<a class="si-noteref epub-type_noteref" href="#f59" id="ref_f59">59</a> içinde büyüdüğünü bilen herkes: “Varsın tazecik biraz ferahlasın, gönlünü eğlendirsin,” diyerek memnun olmuştu. Fakat bu masum gönül eğlencesi çarçabuk halkın rahatını, huzurunu kaçıran, âdetlerini altüst eden bir şekle girince herkes yavaş yavaş homurdanmaya başladı. Öyle ya, bu münzevi<a class="si-noteref epub-type_noteref" href="#f60" id="ref_f60">60</a> ve mütevazı<a class="si-noteref epub-type_noteref" href="#f61" id="ref_f61">61</a> köyün kendisine göre bir yaşayışı var, umumi kaideye sığmayan merakları var. Bunların biri yolun tam ortasından yürümektir. Çünkü bir tarafı yalıların arkası, bir tarafı Feridun Paşa Korusu duvarını teşkil eden bu yolun en güneşli noktası ortasıdır. Bu arka yoldan esasen seyrek geçen araba, bisiklet ve otomobil orada zaman zaman ağır ağır yürüyen köy halkının rahatını bozmaz, yavaşlar, yandan geçer.</p>
		<p>Halbuki Tatarcık, bir bisiklet edinir edinmez Allah’ın yolunu babasının malikânesi sandı, yayaların ananesine hiç riayet etmedi, hep ortadan geçti. Hem de peşinden şeytan kovalıyor gibi, eski padişahlara kelle götüren Tatarağası gibi ümmeti Muhammedi devirip geçti. Haddin varsa bisiklet çıngırağının sesini duyar duymaz duvar dibine sığınma!</p>
		<p>İlk çarpışma Kör İsmail’le oldu. İhtiyar balıkçı o günkü macerasını yatsıdan sonra kahvede anlatınca mahalle[li]yi düşünme aldı. Tatarcık’ın bisikleti bir gönül eğlencesi değil, halkın huzurunu tehdit eden, hakkına tecavüz eden, planla, hesapla hazırlanmış melun bir kasıt olduğunu anladılar. Vak’a şu idi ve Kör İsmail onu harfi harfine tekrar etti:</p>
		<p>Adamcağız o akşam başında balık tablasıyla yolun ortasından geçerken arkasından bir bisiklet çıngırağı duymuş, fakat istifini bozmamıştı. Çıngırak çalmakta devam etmişti, süvari<a class="si-noteref epub-type_noteref" href="#f62" id="ref_f62">62</a> arkasında zikzak yapmış, bir türlü yanda geniş yer olduğu halde önüne geçmemişti. Ve bundan Kör İsmail arkasındaki bisikletlinin Tatarcık olduğunu anlamıştı.</p>
		<p>— Arkamda ne çıngır mıngır edip duruyorsun be çocuk? Yanda dünya kadar yol var. Geçsene!</p>
		<p>— Seni yaya kaldırımında yürümeye alıştıracağım İsmail Ağa...</p>
		<p>— Burasını Divanyolu mu sandın? Burada yaya kaldırımı ne arar?</p>
		<p>— Sokağın yanları kaldırım olsun olmasın yayalara mahsustur, ortası araba, bisiklet, otomobil içindir.</p>
		<p>— Amma yaptın ha hanım abla! Dörtyol ağzına polis yazılsan nasıl olur? Orada âleme, burdan gel, şuradan git, diye yürümek talimi yapıyorlar.</p>
		<p>— Orada kâfi polis var. Oradan geçen halk esasen nereden geçeceğini bilir. Burada yolun neresinden yürüyeceğini bilmeyen yayalara yol öğreteceğim. Niçin mektebe, üniversiteye gittim zannediyorsun?</p>
		<p>— Ben de şimdi onu düşünüyordum.</p>
		<p>— Sizin gibi köhne kafaların içini gençleştirmek, sizi medenileştirmek için...</p>
		<p>İsmail Ağa dişlerinin arasından bir “Vay canına!” dedikten sonra alay etmeye başlamıştı:</p>
		<p>— Sen bizim Halkevi hatibini de geçtin be! Bu ne çene? Nafile ensemde sivrisinek gibi vızlayıp durma, yolun ortasında gideceğim vesselâm!.</p>
		<p>Çıngır mıngır vız... Şimdi bisiklet önde fakat ilerlemiyor. Mütemadiyen zikzak yapıyor, Kör İsmail’in yürümesine mâni oluyor. Başında tabla olan adam olduğu yerde saymaya mecbur olursa muvazenesini nasıl muhafaza eder? İster istemez ihtiyar balıkçı bir lâhavle çektikten sonra yolun kenarına çekilmişti. Çünkü balıkları Bay Balta’nın yalısına götürüyordu. Yağlı müşteriyi bekletmeye gelmez, yoksa koca İsmail, o Tatar piçine dünyanın kaç bucak olduğunu öğretecekti...</p>
		<p>Vuuu... Vuuu... Vuuu! Üç büyük düdük birbiri ardınca bütün köyün kulak tozunu patlatacak gibi öttü. Bay Balta’nın muşu<a class="si-noteref epub-type_noteref" href="#f63" id="ref_f63">63</a> Kübik Palas rıhtımına yaklaşıyordu. Birbirinden birer derece daha uzun ve tiz olan bu üç düdük her gün Bay Balta’nın geldiği anı halka ilan eder. Ve derhal erkek hizmetçiler rıhtıma seğirtir, iki keçeliye dizilir, divan durur.</p>
		<p>İşte bu Kübik Palas’ın şaşmaz olan merasimi arasındadır. Hatta aşçıbaşı bile –hatta ateşte tenceresi, ızgarada kızartması dahi olsa– bu istikbal<a class="si-noteref epub-type_noteref" href="#f64" id="ref_f64">64</a> merasiminden muaf değildir. Fazla olarak aşçıbaşı bu büyük adamın ilk görmek istediği yüz, ilk iltifat ettiği kuldur. Esasen Bay Balta’yı görüp de bunu anlamamak, bu surat ve karın sahibinin aşçı ve mutfakla münasebetini düşünmemek imkânı yoktur.</p>
		<p>Gerdan, gergedan boynu gibi kısa ve kat kat. Şiş yanakların içine gömülen gözlerde “Bu akşam ne yiyeceğiz?” diye soran bir ışık yanar. Karnı, bir yaban domuzu kızartmasını içine kolaylıkla sığdıracak kadar kocamandır. Şişman kollarını etrafına mehabet<a class="si-noteref epub-type_noteref" href="#f65" id="ref_f65">65</a> veren bir çalımla öne, arkaya sallayarak, karnını öne doğru çıkararak ağır ağır yürür.</p>
		<p>Rıhtımın beş taş basamağını çıkarken yardım için uzanan elleri istihfafla<a class="si-noteref epub-type_noteref" href="#f66" id="ref_f66">66</a> reddeder. Fakat rıhtıma ayak basar basmaz Galata Kulesi’ne tırmanmış gibi solur, ceketinin göğüs cebinden yarısı dışarıya fırlayan ipek mendilini çıkarır, silker, alnının terini siler, bir de “of” çeker.</p>
		<p>Arkasından koltuğunda deri bir çanta, başındaki bere yanpiri, yirmi yaş sularında bir daktilo,<a class="si-noteref epub-type_noteref" href="#f67" id="ref_f67">67</a> beş basamağı iki adımda geyik yavrusu gibi sıçrar. Ve keçeli hizmetçiler arasından ilerleyen Bay Balta sağa sola bakarak, aşçıbaşıyla konuşarak yürürken, daktilonun sabırsızlandığı hissedilir. Eğer keyifliyse, etrafına ağızları kulağına yapıştırılmış gibi mütemadiyen<a class="si-noteref epub-type_noteref" href="#f68" id="ref_f68">68</a> sırıtır, dalgınsa hepsinin evinden bir gün evvel cenaze çıkmış gibi yüzleri kederlidir. Bay Balta’nın, keder, yahut neşesine suratını akort etmeyen bir tek kişi genç daktilodur.</p>
		<p>O akşam keyifliydi.</p>
		<p>— Aşçıbaşı, akşama ne var bakalım?</p>
		<p>— Kör İsmail barbunya getirecek efendim.</p>
		<p>— Nerede kaldı kerata... Karnım zil çalıyor.</p>
		<p>O aralık bahçe kapısı açıldı, başında tablasıyla balıkçı İsmail içeri girdi.</p>
		<p>— Merhaba İsmail!</p>
		<p>— Merhaba paşam.</p>
		<p>— Paşa maşa kalktı artık... Sen de sen, ben de ben... Hâlâ belleyemedin mi?</p>
		<p>— Belledim... Allah ömürler versin paşam.</p>
		<p>— Bir daha ağzından paşa lafı işitmeyeyim, yoksa.</p>
		<p>— Baş üstüne paşam.</p>
		<p>— Vay kerata vay!</p>
		<p>İşin doğrusu Bay Balta’nın paşalık unvanına ezelî bir zaafı vardır. Bütün cakasına, çalımına, çenesine, mehabetine rağmen hiçbir zaman etrafına kendini saydıramamıştır. O ne kadar yüksekten atarsa atsın herkes sözlerini tuhaf bile olmayan bir palavra gibi dinler. Hatta milyoner olduktan sonra bile etrafındaki hürmet ve huşunun şahsına değil, servetine, gösterişine olduğunu anlayacak kadar zekâsı vardır. Buna rağmen etrafın gösterdiği hürmet ve korku sun’î<a class="si-noteref epub-type_noteref" href="#f69" id="ref_f69">69</a> dahi olsa yine onsuz yaşayamayacak kadar ona ihtiyacı da vardır. Bu adamın bir tek endişesi var: yaşamak için hava kadar kendini muhtaç bildiği bu tabasbusu<a class="si-noteref epub-type_noteref" href="#f70" id="ref_f70">70</a> kaybetmek... O kadar ki, bu endişe rüyasına bile girer, kendini fukara olmuş, etek ayak öpen hizmetkâr ve dalkavuk alayının etrafında onunla eğlendiklerini görür, kan ter içinde uyanır ve derhal çek defterini açar, servetinin milyondan yukarı olduğunu tespit ettikten sonra nefes alır.</p>
		<p>Servetten sonra onca insanı büyük yapan paşalık unvanıdır. Onu sihirli bir muska gibi taşıyanı derhal halk nazarında yükseltecek olduğuna iman etmiştir.<a class="si-noteref epub-type_noteref" href="#f71" id="ref_f71">71</a></p>
		<p>Zavallı Bay Balta Millî Mücadele esnasında kısa bir zaman için “başıbozuklar devresinde” yirmi kişilik bir çeteye kumanda etmişti. Onun çetesi bilfiil hiçbir zaman ateşe girmemiş olmasına rağmen, Ankara’da çeteleri kaldırmak, askerî kadro içine almak istenildiği zaman en çok itiraz edenlerden biri o olmuştu. “Vay efendim, ihtilal ve inkılap ordusu askerden olmaz, bizim gibi milis teşkilatından olur. Yalnız biz fikir ve inkılaptan çakarız,” diye hayli yüksekten atmıştı.</p>
		<p>Bunun sebebi –belki kendi de bilmeden– günün birinde böyle bir teşekkülden<a class="si-noteref epub-type_noteref" href="#f72" id="ref_f72">72</a> paşalık yakalamak emelinden doğuyordu. Fakat onu çetesiyle beraber orduya ve cepheye gönderdikleri zaman birdenbire askerliğin verdiği kudretin sırf unvana bağlı olmadığını sezdi. Eskişehir bozgununda kendini küçük parmağından yaralayarak Ankara’ya döndü. Kolunu bir sargıya astı, aylarca öyle dolaştı. Yalnız Sakarya esnasında üç yerinden yaralanarak koltuk değneğiyle gezen yirmi bir yaşındaki bir mülazım,<a class="si-noteref epub-type_noteref" href="#f73" id="ref_f73">73</a> arkadaşına, onu istasyonda görerek: “Bak Danyel... Şu herif cepheden kaçmak için kendini parmağından vurdu... Askerlik palavra ile olmadığını anladı ama, hâlâ caka satıyor,” dediğini duyar duymaz o akşam sargıyı çıkardı. Buna rağmen işin içyüzünü bilmeyen sivil anasır<a class="si-noteref epub-type_noteref" href="#f74" id="ref_f74">74</a> arasında –etrafta ordudan kimse olmadığına kanaat getirdikten sonra– “Bu dava uğrunda bizim gibi kan dökenler” cümlesini tekrar eder durur.</p>
		<p>Bu vak’adan sonra o, paşalık unvanının kalkmasına hararetle taraftar oldu. Mademki o paşa olmayacak, varsın kimse olmasın. Fakat unvanı general dahi olsa yine ateşe giren, ölüme giden adamın bambaşka hilkatte<a class="si-noteref epub-type_noteref" href="#f75" id="ref_f75">75</a> ve dünya durdukça etrafına manevî bir tesir yaptığını da biliyordu. Kendi bile bulunduğu mecliste hatta küçük rütbeli de olsa, bir asker bulunursa, serbest serbest övünmesine mâni oluyordu. Fakat bütün bunlara rağmen halk arasında ona birisi “paşam” diye hitap ederse kalbi sevincinden hop hop atıyordu.</p>
		<p>Bu akşam içinden Kör İsmail’e bir lira bahşiş bile vermeyi göze aldı. Fakat bunu kimseye belli etmeden yapacaktı. Tabiî olarak onun “kimse” dediği şey genç daktilodur. Yalnız o şeytan kız mantar yutmuyor, Bay Balta’nın içini ezberden biliyor. Şimdilik Kör İsmail’in arkasına bir yumruk indirerek iltifat etmek kâfi.</p>
		<p>Bu yumruğu yiyen İsmail hiç de onu iltifat telâkki etmedi. “Herifin eli ayı pençesi,” dedikten sonra tablayı başında yere indirdi. Ne olur ne olmaz, bir yumruk daha gelirse Tatarcık’ın elinden kurtardığı barbunyalar yere yuvarlanacak.</p>
		<p>— Öyle taze ki, paşam... Hey gözünü sevdiğim... Mübarekler tablada göbek atıyor. Bizim hanım abla bize yol talimine kalkıp alıkoymasaydı çiftetelli oynayacaklardı.</p>
		<p>— Hanım abla da kim ulan?</p>
		<p>Kör İsmail hemen yolda geçen macerayı anlattı. Hayli mukallit<a class="si-noteref epub-type_noteref" href="#f76" id="ref_f76">76</a> bir adamdı. Bay Balta’nın pek hoşuna gitti, göbeği aşağı yukarı sallana sallana güldü. Etraf ikinci perdeden ve bir koro heyeti gibi hafif şekilde kahkahayı tekrar etti.</p>
		<p>— Kimin kızı bu be?</p>
		<p>— Tatar Osman’ın paşam.</p>
		<p>— Bu köyden mi?</p>
		<p>— Böylesini başka toprak yetiştirmez.</p>
		<p>Kaşlarını çattı:</p>
		<p>— Böyle bir adam bana bayramda gelmedi.</p>
		<p>Demek bu miskin köyde bile ona bayramda etek öpmeye gelmeyecek kadar kafa tutanlar var. İsmail:</p>
		<p>— Herif altı yıla yakındır köyün mezarlığında... Kemikleri bile kalmadı, der demez yüzüne sükûn geldi:</p>
		<p>— Ya! Dur bakayım. Adı Tatar Osman demiştin, değil mi? Ben vaktiyle o isimde bir kaptan tanımıştım. Yaman herifti, taka ile Karadeniz’den silah kaçırmıştı. Acaba o mu?</p>
		<p>— Ta kendisi paşam.</p>
		<p>— Vay canına... Herife biz vaktiyle aylık bile bağlamıştık. Meclis’ten geçirinceye kadar göbeğim çatlamıştı.</p>
		<p>Küçük daktilonun kısık dudaklarında bir tebessüm hâsıl olduğunu, gözleri, “O göbek nasıl çatlar?” der gibi Balta’nın karnına müstehzî<a class="si-noteref epub-type_noteref" href="#f77" id="ref_f77">77</a> müstehzî baktığını sezince durdu. Yoksa, “Ben Meclis’te şöyle dedim, böyle dedim,” diye vak’ayı anlatmaya başlayacaktı.</p>
		<p>Esasen memleketin en kudretli adamlarına bile bütün yaptıklarını kendisi ilham etmiş gibi görünmek için her fırsatta imalı imalı sözler sarf eder dururdu. Bundan iyi vesile mi olur? Fakat hava kararıyor, aşçının gözleri balık tablasında, küçük daktilonun sesi soğuk soğuk:</p>
		<p>— Yemekten sonra İsveç grubunun dosyasını tetkik edeceğiz. Yarın cevap vereceğiz, der demez sustu.</p>
		<p>Kızın hakkı vardı. Şimdi öyle geçmiş hatıralarla uğraşılacak zaman değil. Pratik olmalı, zengin olmalı... Kazanmalı, memlekete refah getirmeli. Bay Balta’nın serveti ne kadar artarsa memleketin refahı da o kadar artar. İsveç grubu ile yapılacak kontrat, şöyle böyle yarım milyon getirebilir...</p>
		<p>— Tatar’ın kızı bari güzel mi İsmail?</p>
		<p>— Babasının burnundan düşmüş.</p>
		<p>Bay Balta yüzünü ekşitti:</p>
		<p>— Bari malumatlı mı?</p>
		<p>— Malumat da laf mı paşam... Kızın bilmediği dil yok.</p>
		<p>— İngilizce biliyor mu?</p>
		<p>— Su gibi.</p>
		<p>Eve doğru yürürken Tatar Osman’ın kızını aramayı düşünüyordu. Kendini derhal eski emektarlarını arayan lütufkâr ve vefakâr bir adam rolünde görmeye başladı. Bilhassa kızın çirkin olması, onun büyüklüğünü, insaniyetini halka ispat edecek. Belki de kızı daktilo diye almak münasip olur. Bu kız işini biliyor ama İngilizce bilmiyor. Bir Londra ticarethanesiyle muhabereye<a class="si-noteref epub-type_noteref" href="#f78" id="ref_f78">78</a> girmek icap etse kız işine yarayacak. Esasen bu kızı değiştirmek için bahane arıyor. Maskaranın kurumu çekilmez oldu. Kendini fasulye gibi nimetten sayıyor.</p>
		<p>Şimdi artık kafasında yalnız daktilo meselesi var. Ve bu onun başlıca kafasını yoran meselelerden biri. Çünkü Bay Balta, askerden sonra sıra ile daktilolardan ve üniversite muhitinden ürker. Bilhassa son iki senedir daktiloların elinden çekmediği kalmamıştı. Onları değiştirmek lâzım geldikçe ne hilelere başvuruyor, ne kadar tereddüt ediyor! Bundan evvelkini savmak için zavallı adam yok yere bir Avrupa seyahati icat etmeye mecbur olmuş ve karısına onu kendi gittikten sonra savmasını rica etmişti.</p>
		<p>Şimdi bu kızı hatırladıkça sıkınsıtısından ter döküyor, başına ateş çıkıyor, hatta uykusu bile kaçıyor. Tırnakları, dudakları kan kırmızısı, kaşları yoluk, bluzunun altında memeleri dimdik duran, Bay Balta’yı çok heyecana getiren bir mahlûktu. Belki kızın boyasından, süsünden, belki de bürosuna gelen arkadaşların kıza yanık yanık bakıp “Senin daktilo yaman be Balta... Turnayı gözünden vurmuşsun, vay çapkın vay,” demelerinden ve en ziyade daktilolar hakkında deveran eden<a class="si-noteref epub-type_noteref" href="#f79" id="ref_f79">79</a> umumi kanaatten cesaret alarak bir gün kız çalışırken ensesinden öpüvermişti.</p>
		<p>O, başını çevirmemiş, parmakları makinede soğuk bir sesle: “Beyefendi... Bu ihtisas<a class="si-noteref epub-type_noteref" href="#f80" id="ref_f80">80</a> devri. Benim ihtisasım daktiloluk... Tak tak tak, kontratımızda yalnız bu var. Sizin istediğiniz iş için mütehassıs<a class="si-noteref epub-type_noteref" href="#f81" id="ref_f81">81</a> arıyorsanız onu sizin işsiz sosyete hanımları arasında yahut Beyoğlu’nda bu işe mahsus ticarethanelerde bulursunuz,” demişti.</p>
		<p>İşte tırnakları makinede oynarken, tak tak tak sesleri arasında hiç şaşırmadan bu sözleri söyleyen kızı başından defedebilmek için iki ay Avrupa’da dolaşmıştı. Hâlbuki Bay Balta’ya göre, Avrupa’da eğlenmek, yaşamak hoşa gitmeyen bir şey.</p>
		<p>Bunu düşünürken daktilolarıyla lisana gelen<a class="si-noteref epub-type_noteref" href="#f82" id="ref_f82">82</a> müteahhit yahut yeni zengin arkadaşlarının şöhretleri esassız olduğuna inanıyor. Belki de onlar hakikat daha cesur adamlar. Bilhassa bir tanesi daktilo ile sevişmenin tekniği hakkında ona uzun uzadıya izahat vermişti. “Bu kızlara öyle sellemehüsselâm<a class="si-noteref epub-type_noteref" href="#f83" id="ref_f83">83</a> sataşılmaz. Evvelâ onlara karşı bir baba tavrı takınılır, onların hususi hayatlarına alâka gösterilir. Nişanlılarına, babalarına ticarethanede iş bulunur ve yavaş yavaş...”</p>
		<p>İşte Bay Balta’ya daktilo metresi olmayan milyonerin modern sayılamayacağını söylediklerinden beri gittikçe fazla karışık bir hâl alan dünya başına zindan oluyordu. Fakat bu hınzır kızların birine kendini saydıramıyordu ki. Belki bu Tatarcık, babasına iyilik ettiği için ona hürmet ve minnet gösterir. Belki de ona hayatını, muvaffakiyetlerini,<a class="si-noteref epub-type_noteref" href="#f84" id="ref_f84">84</a> sergüzeştlerini anlatırsa onu hayran eder. Öyle ya, Arnavutköy İskelesi’ndeki çımacının oğlu ve tahsili rüştiyeden ileri geçemediği halde beynelmilel<a class="si-noteref epub-type_noteref" href="#f85" id="ref_f85">85</a> pazarda isim sahibi olmak onun iktisat dünyasının bir dâhisi olduğunu ispat etmez mi? Hayır, dâhiden başka bir tabir bulmalı, çünkü bu artık çok müptezel<a class="si-noteref epub-type_noteref" href="#f86" id="ref_f86">86</a> oldu. İki satır tekerleme yazan bile dâhi...</p>
		<p>Bay Balta’nın zihni daktilo meselesine sapıp da içinde sonu gelmeyen, yılan masalı gibi uzayan binbir karışık vaziyet hâsıl olduğu zaman mahalle kahvesine köylü birer birer toplanıyordu. Ve o akşam ihtiyarlar kahvelerini sükûn içinde içerken, sigara dumanlarına dalan fersiz gözlerinde binbir eski hülya canlanırken, o gecenin nasıl fırtınalı bir münakaşaya yol açacağını kimse tahmin etmiyordu.</p>
		<p>Kör İsmail kahveye gelir gelmez hikâyesine başladı ve derhal musahabenin<a class="si-noteref epub-type_noteref" href="#f87" id="ref_f87">87</a> merkezi oldu. Ve onun anlattıklarından ilham alan mahallenin hepsi lafa karıştı, ortaya fikir attı.</p>
		<p>Kör İsmail’in birinci mevzusu Bay Balta idi. Halkı o fazla alâkadar etmedi. Oradaki ihtiyarlar, o cinsten türedi zenginlerden, onların sözlerinden, tavırlarından, kadın dedikodularından artık bıkmış usanmışlardı. Onlar ta Abdülhamit devrinden beri makineden çıkmış seri hâlinde, birbirini takip eden bir sürü gölgeydi. Onların divaneliği Binbir Gece masallarını geçmiş, onlara ait âdeta klişe hâlinde tabirler meydana çıkmıştı. En çok tedavül edenler,<a class="si-noteref epub-type_noteref" href="#f88" id="ref_f88">88</a> banknotla sigara yakar, metresine şampanya banyosu yaptırır, han, hamam, apartman sahibi, vesairedir. Bunların hatta eski padişahlar devrinde emsali olduğunu Abdülgaffar Efendi eski tarihlerden çıkarıp anlatmıyor muydu? Yalnız tabir değişiyor, han, hamam yerine kapı kulları deniliyor. Bunların hepsi halk için “Bir varmış bir yokmuş” kabilinden şeyler.</p>
		<p>Gerçi Büyük Harp’ten sonra meydana çıkmış zenginlerin bazılarından bahsedilirken “kapital, sermaye, millî servet, vesaire” birtakım yeni laflar ediliyor, umumun anlayamadığı bir felsefe yapılıyor. Ertesi günü unutuluyor. Hangisinin serveti bir hastaneye, bir mektebe, bir hayırlı işe verilmiş ki, halk onları yâd etsin!</p>
		<p>Lakırdı Tatarcık’a intikal edince<a class="si-noteref epub-type_noteref" href="#f89" id="ref_f89">89</a> halk kulak kesildi. İşte bu, öyle uzaktan gelen bir ses, bir hikâye değil, kendi günlük hayatlarına, kendilerinden birine taallûk eden<a class="si-noteref epub-type_noteref" href="#f90" id="ref_f90">90</a> canlı bir vak’a.</p>
		<p>Kör İsmail o günkü macerayı anlatınca hepsinin gözü faltaşı gibi açıldı. Birdenbire gündelik âdetlerini tehdit eden bir tehlike sezdiler. Çünkü bir ayakları çukurda olan bu fukara ihtiyarlara memlekete baştan başa yeni şekil veren, yeni düşünceler salan inkılap devri uzun müddet kuru bir laftan ibaret kalmıştı. Şimdi onun hakikat olduğunu büyüyen, mektebe giden torunlarından, onların çetrefil laflarından seziyorlar. Etraflarında ananeleri kıran, yarım uyku hâlinde geçen sakin hayatlarını bozan bir hava esiyor. Bu havayı küçük evlere, şimdi yavaş yavaş hâkim olmaya başlayan çoluk çocuk getiriyor. Analar, babalar çocuklarının elinde oyuncak, hizmetkâr, büyük baba, büyük ana birer sığıntı. Eskiden bir mahallede Ramazanlarda iftar vaktine yakın tiryakilerle eğlenmek için sadece bir iki haşarı teneke çalardı. Şimdi en fukara mahallede birkaç radyo var. En viran semtte birkaç evde tahtaları çökerterek gençler hora tepiyor. Haddin varsa itiraz et. “Efendi baba, sizleri ancak radyo ile medeni yapacağız,” diye torunlar yüzlerine haykırıyor.</p>
		<p>“Medeni yapacağız” tabirinden ihtiyarlar şimdi Azrail gibi korkuyor. Bu cümle söylendiği zaman hepsi, “Kefenine bürün, mezarına çekil... Arş!” diye kumanda veren bir kıyamet borusu işitmiş gibi ürküyorlar. Çok şükür şimdiye kadar Poyraz Köyü gençliği fazla ileri gitmedi. Kimsenin evlâdı saygısız değil, aykırı laf etmiyor, mahallede bir tek radyo yok, gençlerin biri tepelerinde hora tepmiyor. Fakat bu gibi şeyleri eşten dosttan işitiyorlar ve şimdi Poyraz Köylü bir kızın, yani Tatarcık’ın “Sizi medeni yapacağım” tabirini işitince hepsi birdenbire ürküyor. Bu nev’i bidatler,<a class="si-noteref epub-type_noteref" href="#f91" id="ref_f91">91</a> rahat bozan melun fikirler ne de olsa sâridir.<a class="si-noteref epub-type_noteref" href="#f92" id="ref_f92">92</a> Tatarcık’ı kimse pek sevmemekle beraber, gençler ona çok alâka gösteriyor. Ya onu taklide kalkarlarsa... Ya hep bir olur da ananeleri silip süpüren bir sel hâlini alırlarsa...</p>
		<p>Kahve kahve üstüne ısmarlandı, her kafadan bir türlü laf çıktı, nihayet döne dolaşa meselenin asıl kendisine geldiler. Bütün bu telaşı ve endişeyi uyandıran Tatarcık’ın halkın yolun güneşli ve ferah tarafını teşkil eden ortasından yürümekten menetmesinden ileri geliyordu. Kimse rutubetli ve loş olan duvar diplerinde yürümek istemiyor. İşte asıl müzakere edilen<a class="si-noteref epub-type_noteref" href="#f93" id="ref_f93">93</a> mesele bu.</p>
		<p>Eskici:</p>
		<p>— Yolun kenarından yürürsek kıyamet kopmaz ya, der demez ortalıkta bir velveledir koptu. Bugün yolda yürümelerine karışan bu kızın yarın evlerine nizam vermeye kalkışmayacağını kim temin eder? Hem o kim oluyor da bacak kadar boyuyla saçlı sakallı adamlara yol erkân öğretmeye kalkıyor? Hayır hayır, hepsi yolun ortasından yürüyecek.</p>
		<p>O günün hezimetini bir türlü hazmedemediği için halkı elinden geldiği kadar Tatarcık aleyhine kışkırtmaya çalışan Kör İsmail, hepsinin bir olup alay hâlinde, Tatarcık’ın geçeceği saatte, yolun ortasında piyasa etmelerini teklif etti. Ümmeti Muhammedi çiğneyip geçecek değil ya! Eskici sordu:</p>
		<p>— Ya çiğner geçerse ne yaparsın?</p>
		<p>Abdülgaffar Efendi öksürdü:</p>
		<p>— Çiğner geçer ya... der demez kiminin öksürüğü, kiminin göğüs illeti tuttu. Bir şeye karar vermeden “Geceler gebedir” gibi en derin farz ettikleri bir felsefe yaptıktan sonra ayrıldılar. Fakat kahveden çıkarken ekserisi kendi hesabına kararını vermişti: “Neme lâzım, elin zamane piçiyle bu yaştan sonra yarışa çıkacak değilim ya! O yoldan geçmem vesselâm.”</p>
		
	</div>
	<div class="si-footnotes html5_section epub-type_footnote">
		<div class="si-footnote html5_aside epub-type_footnote" id="f55"><a class="si-backref" href="#ref_f55">55</a><span class="si-footnote-text"> Marangozla.</span></div>


		<div class="si-footnote html5_aside epub-type_footnote" id="f56"><a class="si-backref" href="#ref_f56">56</a><span class="si-footnote-text"> Denge.</span></div>


		<div class="si-footnote html5_aside epub-type_footnote" id="f57"><a class="si-backref" href="#ref_f57">57</a><span class="si-footnote-text"> Özetle. </span></div>


		<div class="si-footnote html5_aside epub-type_footnote" id="f58"><a class="si-backref" href="#ref_f58">58</a><span class="si-footnote-text"> Organlarında.</span></div>


		<div class="si-footnote html5_aside epub-type_footnote" id="f59"><a class="si-backref" href="#ref_f59">59</a><span class="si-footnote-text"> Yokluk ve güçlük.</span></div>


		<div class="si-footnote html5_aside epub-type_footnote" id="f60"><a class="si-backref" href="#ref_f60">60</a><span class="si-footnote-text"> İçine dönük.</span></div>


		<div class="si-footnote html5_aside epub-type_footnote" id="f61"><a class="si-backref" href="#ref_f61">61</a><span class="si-footnote-text"> Alçakgönüllü.</span></div>


		<div class="si-footnote html5_aside epub-type_footnote" id="f62"><a class="si-backref" href="#ref_f62">62</a><span class="si-footnote-text"> Sürücü.</span></div>


		<div class="si-footnote html5_aside epub-type_footnote" id="f63"><a class="si-backref" href="#ref_f63">63</a><span class="si-footnote-text"> Teknesi.</span></div>


		<div class="si-footnote html5_aside epub-type_footnote" id="f64"><a class="si-backref" href="#ref_f64">64</a><span class="si-footnote-text"> Karşılama.</span></div>


		<div class="si-footnote html5_aside epub-type_footnote" id="f65"><a class="si-backref" href="#ref_f65">65</a><span class="si-footnote-text"> Korku.</span></div>


		<div class="si-footnote html5_aside epub-type_footnote" id="f66"><a class="si-backref" href="#ref_f66">66</a><span class="si-footnote-text"> Küçümsemeyle.</span></div>


		<div class="si-footnote html5_aside epub-type_footnote" id="f67"><a class="si-backref" href="#ref_f67">67</a><span class="si-footnote-text"> Sekreter.</span></div>


		<div class="si-footnote html5_aside epub-type_footnote" id="f68"><a class="si-backref" href="#ref_f68">68</a><span class="si-footnote-text"> Sürekli.</span></div>


		<div class="si-footnote html5_aside epub-type_footnote" id="f69"><a class="si-backref" href="#ref_f69">69</a><span class="si-footnote-text"> Yapmacık.</span></div>


		<div class="si-footnote html5_aside epub-type_footnote" id="f70"><a class="si-backref" href="#ref_f70">70</a><span class="si-footnote-text"> Yaltaklanmayı.</span></div>


		<div class="si-footnote html5_aside epub-type_footnote" id="f71"><a class="si-backref" href="#ref_f71">71</a><span class="si-footnote-text"> İnanmıştır. </span></div>


		<div class="si-footnote html5_aside epub-type_footnote" id="f72"><a class="si-backref" href="#ref_f72">72</a><span class="si-footnote-text"> Örgütten.</span></div>


		<div class="si-footnote html5_aside epub-type_footnote" id="f73"><a class="si-backref" href="#ref_f73">73</a><span class="si-footnote-text"> Teğmen.</span></div>


		<div class="si-footnote html5_aside epub-type_footnote" id="f74"><a class="si-backref" href="#ref_f74">74</a><span class="si-footnote-text"> Kişiler.</span></div>


		<div class="si-footnote html5_aside epub-type_footnote" id="f75"><a class="si-backref" href="#ref_f75">75</a><span class="si-footnote-text"> Yaradılışta.</span></div>


		<div class="si-footnote html5_aside epub-type_footnote" id="f76"><a class="si-backref" href="#ref_f76">76</a><span class="si-footnote-text"> Taklitçi.</span></div>


		<div class="si-footnote html5_aside epub-type_footnote" id="f77"><a class="si-backref" href="#ref_f77">77</a><span class="si-footnote-text"> Alaycı.</span></div>


		<div class="si-footnote html5_aside epub-type_footnote" id="f78"><a class="si-backref" href="#ref_f78">78</a><span class="si-footnote-text"> İletişime.</span></div>


		<div class="si-footnote html5_aside epub-type_footnote" id="f79"><a class="si-backref" href="#ref_f79">79</a><span class="si-footnote-text"> Dolaşan.</span></div>


		<div class="si-footnote html5_aside epub-type_footnote" id="f80"><a class="si-backref" href="#ref_f80">80</a><span class="si-footnote-text"> Uzmanlık.</span></div>


		<div class="si-footnote html5_aside epub-type_footnote" id="f81"><a class="si-backref" href="#ref_f81">81</a><span class="si-footnote-text"> Uzman.</span></div>


		<div class="si-footnote html5_aside epub-type_footnote" id="f82"><a class="si-backref" href="#ref_f82">82</a><span class="si-footnote-text"> Dile düşen.</span></div>


		<div class="si-footnote html5_aside epub-type_footnote" id="f83"><a class="si-backref" href="#ref_f83">83</a><span class="si-footnote-text"> Uluorta.</span></div>


		<div class="si-footnote html5_aside epub-type_footnote" id="f84"><a class="si-backref" href="#ref_f84">84</a><span class="si-footnote-text"> Başarılarını</span></div>


		<div class="si-footnote html5_aside epub-type_footnote" id="f85"><a class="si-backref" href="#ref_f85">85</a><span class="si-footnote-text"> Uluslararası.</span></div>


		<div class="si-footnote html5_aside epub-type_footnote" id="f86"><a class="si-backref" href="#ref_f86">86</a><span class="si-footnote-text"> Eskimiş.</span></div>


		<div class="si-footnote html5_aside epub-type_footnote" id="f87"><a class="si-backref" href="#ref_f87">87</a><span class="si-footnote-text"> Sohbetin.</span></div>


		<div class="si-footnote html5_aside epub-type_footnote" id="f88"><a class="si-backref" href="#ref_f88">88</a><span class="si-footnote-text"> Dilden dile dolaşanlar.</span></div>


		<div class="si-footnote html5_aside epub-type_footnote" id="f89"><a class="si-backref" href="#ref_f89">89</a><span class="si-footnote-text"> Gelince.</span></div>


		<div class="si-footnote html5_aside epub-type_footnote" id="f90"><a class="si-backref" href="#ref_f90">90</a><span class="si-footnote-text"> Ait.</span></div>


		<div class="si-footnote html5_aside epub-type_footnote" id="f91"><a class="si-backref" href="#ref_f91">91</a><span class="si-footnote-text"> Yoldan sapmalar.</span></div>


		<div class="si-footnote html5_aside epub-type_footnote" id="f92"><a class="si-backref" href="#ref_f92">92</a><span class="si-footnote-text"> Bulaşıcıdır.</span></div>


		<div class="si-footnote html5_aside epub-type_footnote" id="f93"><a class="si-backref" href="#ref_f93">93</a><span class="si-footnote-text"> Tartışılan.</span></div>

	</div>
  </body>
</html>