<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tatarcık</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1 class="chapter-header">TRALALLÂ... TRALALLÂ...</h1>
		<p>Gözü masanın üstündeki saate ilişti, elinden kalemi bıraktı. Onu beş geçiyor.</p>
		<p>Miralay Nihat saat altıda kalkar, kahvaltı eder etmez odasına çekilir, kitaplarının arasına gömülür. Tam onda karısı Saide Hanım elinde bir bardak sütle gelir, kocası sütünü içerken biraz konuşur, sonra o bastonlarını alır, bir saat kadar yavaş yavaş koruda dolaşır.</p>
		<p>Onun hayatı ve mesaisi kurulmuş saat gibi dakikasına kadar intizama sokulmuş, zamanları tespit edilmiştir. Bu hususta karısı Saide de ona uymuştur. Evinin işini aynı inzibatla idare eder, tam saat on olup da onun kapıdan içeri gelmemesi için mutlaka mühim bir sebep olması lâzımdır.</p>
		<p>Miralay Nihat sofadaki ayak seslerini, balkon tarafından gelen konuşmayı biraz dinledi. Saide ve Paşa Baba. Anlaşılan ihtiyarın tutaraklı<a class="si-noteref epub-type_noteref" href="#f122" id="ref_f122">122</a> günlerinden biri.</p>
		<p>Evet, Haşim arkadaşlarıyla koruda kamp kurmaya karar verdiği günden beri evin sükûnu bozulmuş, gözle görülmeyen, fakat hepsinin kuvvetle hissettiği bir değişiklik hâsıl olmuştu. Gerçi henüz, gündelik hayatlarının bütün itiyatları<a class="si-noteref epub-type_noteref" href="#f123" id="ref_f123">123</a> dakikası dakikasına intizamını muhafaza ediyor ama, yine de havada kuvvetli bir nabız gibi atan maşerî<a class="si-noteref epub-type_noteref" href="#f124" id="ref_f124">124</a> bir heyecan var. Paşa Baba bile bundan müteessir.<a class="si-noteref epub-type_noteref" href="#f125" id="ref_f125">125</a> İhtiyar, bir kaplumbağa gibi buruşuk ince boynunu uzatıyor, muşmula yüzündeki gözleri bir ayak sesi bekliyor gibi canlanıyor, intizarla<a class="si-noteref epub-type_noteref" href="#f126" id="ref_f126">126</a> parlıyor. Hatta, birkaç defa, geceleri yatağından kalkıyor, yanındaki odada yatan karısına sesleniyor:</p>
		<p>— Gülizar, hâlâ gelmediler mi?</p>
		<p>İhtiyarın bu heyecanını azıcık tabiî buluyorlar, çünkü o gençleri çok sever, kızlarından ve damadı Miralay Nihat’tan ziyade torunlarıyla konuşmak ister ve kamp kuracak gençlerin ekserisini tanıdığı için onları her gün görmek fırsatına seviniyor sanıyorlar.</p>
		<p>— Affedersiniz Nihat Bey, Saide Hanım’ı da alıkoydum. Paşa Efendi’yle bu sabah bir türlü başa çıkamadım. Oğlanları karşılayacağım... İskeleye ineceğim, üniformamı giyeceğim... diye tutturdu.</p>
		<p>Miralay Nihat kalktı, süt bardağını Gülizar Hanım’ın elinden aldı:</p>
		<p>— Oturun, dinlenin Gülizar Hanım.</p>
		<p>Arkasında beyaz bluzu, siyah eteği, kır saçları sımsıkı ensesinde toplu, yüzü hayli kırışık, fakat gözleri canlı, orta yaşlı bir kadındı. Sesindeki şikâyete rağmen havadaki intizar, gerginlik ona da sirayet etmişti. Esasen, çadırlar kurulurken, içleri hazırlanırken en çok o alâkadar olmuş, öteye beriye seğirtmişti. İki ay kendi yemeğini kendi pişirecek, kendi işini kendi görecek altı genç ona başka mahlûklar gibi geliyordu. Haydi beşi hariçten geliyor. Ya Haşim... O da çadırda yatacak. Gençlerin işine akıl ermiyor.</p>
		<p>— Haşim Bey rahatsız olacak... Siz izin vermemeliydiniz.</p>
		<p>— Zarar yok, açık hava fena değl.</p>
		<p>— Kendilerine nasıl bakacaklarına bir türlü aklım ermiyor.</p>
		<p>— Ekserisi askerliğini yapmış adamalar. Asker ocağı adamı becerikli yapar, Gülizar Hanım.</p>
		<p>Gülizar Hanım başını salladı. Miralay Nihat, Saide Hanım olmasa acaba ne olur? Paşa Baba’ya kendisi bir ana gibi bakmasa, pabuçlarını kendi başına giyecek kadar [bile] becerikli değil... Haşim de gerçi toplu, becerikli ama, o bile kampı hazırlarken günde kaç defa “Gülizar Anne, kaç tane tencere tabak lâzım?” diye bir düziye<a class="si-noteref epub-type_noteref" href="#f127" id="ref_f127">127</a> gelip sormuştu.</p>
		<p>Miralay Nihat sütünü içer içmez değneklerini aldı, kapıya doğru yürüdü. Yavaş yavaş merdivenleri indi, köşkün bütün Boğaz’a hâkim olan önündeki düzlükte durdu. Güneşli, berrak bir gün. Boğaz tabak gibi... Karadeniz Geçidi’ne kadar açık.</p>
		<p>— Haşim gideli çok oldu mu, enişte?</p>
		<p>Döndü, Salim, başı açık, keten pantolonu, kısa kollu mavi gömleğiyle küçük köşke giden yandaki yoldan geliyor.</p>
		<p>— Kaç vapuruyla geleceklerdi?</p>
		<p>— On buçuk vapuruyla...</p>
		<p>Salim bileğindeki saate baktı:</p>
		<p>— Bir çeyrek var.</p>
		<p>— Zarar yok, beş dakikada iskeleye inersin.</p>
		<p>Haşim’in teyzezadesi olan Salim, gelecek grubun bir ferdiydi. Onlara aralarında “Yediler” derlerdi. Altısı üniversite talebesi olan bu zümre arasında çadırlamayacak bir tek Salim vardı. Esasen o, yaşça Haşim’den büyük ve meslek hayatına girmiş bir gençti. Hocaydı. Biri kız, biri erkek iki lisede Fransızca okutuyordu. Fakat o da, yirmi sekiz yaşının hiç olmazsa sekizini üstünden atmış gibi neşeli ve heyecanlı görünüyordu.</p>
		<p>Kendi oğlundan ziyade anlaştığı ve konuşmasını sevdiği Salim’den [de] demek kamp devam ettikçe fayda yoktu. Maamafih, muhitinde bir genç alayı olduğunu hissetmek hoş bir şey. Saide şüphesiz onları sık sık yemeğe davet edecek... Hepsi yeni dünyadan açılmış bir pencere gibi, Miralay Nihat’a acayip bile gelse, yine alâkadar olacağı zihniyet manzaraları gösterecek. Mesela, bunca senedir tanıdığı Recep’le uzun konuşmak fırsatını bulacak.</p>
		<p>— İçlerinden benim tanımadığım iki tanesi hakkında bana biraz malumat verir misin Salim.</p>
		<p>— Birincisi Safa... Kendi başına bir tip! Pek Galatasaray’a uymaz. Müezzin oğlu. Hukuklu. Belki sizi en çok [o] enterese eder. Dinsizdir.</p>
		<p>— Ya!.</p>
		<p>— Öteki Ahmet. Riyaziye<a class="si-noteref epub-type_noteref" href="#f128" id="ref_f128">128</a> şubesinden... Daha çok Ticaret Mektebi’ne yaraşırdı. Bakkal oğlu... Haşim iskelede beni bekliyor. Pardon enişte.</p>
		<p>Salim koşmaya başladı. İki tarafı ağaçlı, dönemeçli yolda zaman zaman kayboluyor, sonra yine meydana çıkıyor, sarı saçları uçuşuyor... Bu dalgın, kitabi, hatta biraz mistik gencin Haşim’in grubunda olması azıcık garip. Herhalde bu, Miralay Nihat’a âdeta tabiî değil gibi geliyor. Haşim sade adale, sade hareket; kitaptan, fikir meselelerinden pek hoşlanmaz. Babasına, çok alâkalı bir genç gibi görünüyor. Gerçi ötekiler Haşim’den bu hususta ileride ama onlarda da yaşamayı, hareketi düşünmeye tercih eden bir hal vardır. Bunların arasına yaraşmayan bir Salim... Belki, belki de Recep...</p>
		<p>Salim ağırdır, durgundur, bu durgunluk bağa gözlüğü arkasındaki dalgın, tatlı miyop gözlerinde bile hissedilir. Ötekilerin hepsi sırım gibi, adaleleri oktan fırlamış birer yay gibi gergin. Salim şişman, iriyarı, fakat gevşek etli, sarışın, hülya içinde... Ötekilerin sözlerinde, gözlerinde ne istediğini bilen, istediği şeyi yakalamak için atılmaya hazır birer kartal hali vardır. Fakat Salim’in ne istediğini kimse pek bilmez. Bütün bunlara rağmen, o da varlığını etrafına hissettirir. Enli, kemikleri çıkık çenesinde, sımsıkı ince dudaklarında kuvvetli bir irade, hatta müfrit<a class="si-noteref epub-type_noteref" href="#f129" id="ref_f129">129</a> bir inat bile sezilir.</p>
		<p>Salim daima sınıfın birincisi olmasına rağmen, alelâde sınıf birincileri gibi ezberci değildi. Çocukluğundan beri eline geçen parayı kitaba verir, okuduklarıyla derinden derine alâkadar olurdu.</p>
		<p>Galatasaray’ı bitirir bitirmez annesini ikna etmiş, Paris’e gitmişti. Dört sene de orada felsefe ve edebiyattan hem lisans, hem de doktora yapmıştı. “İnkılapların psikolojik âmilleri”<a class="si-noteref epub-type_noteref" href="#f130" id="ref_f130">130</a> ismindeki Fransızca tezi, Sorbon hocaları ve talebesi arasında çok münakaşa edilmişti. Bu tez, Miralay Nihat’ı da düşündürmüştü. Fakat Salim’in görüşüne muterizdi.<a class="si-noteref epub-type_noteref" href="#f131" id="ref_f131">131</a> O, inkılapları daha çok ruhî âmillere<a class="si-noteref epub-type_noteref" href="#f132" id="ref_f132">132</a> yanaştırıyor, Miralay Nihat’a bu nev’i görüş yirminci asırda bir irtica gibi geliyor ve Avrupa’da bu nev’i görüşlerin, cereyanların mevcudiyeti<a class="si-noteref epub-type_noteref" href="#f133" id="ref_f133">133</a> âdeta onu üzüyordu. Mistikleri tekkeye yaraştırdığı için Miralay Nihat onlardan nefret ediyordu. Kendisi hiçbir zaman “akli” olmaktan vazgeçmemişti. Bundan dolayı bu kadar parlak diplomalarla dönen Salim’in liyakatine muvafık<a class="si-noteref epub-type_noteref" href="#f134" id="ref_f134">134</a> bir mevki alamamasından en az müteessir olan<a class="si-noteref epub-type_noteref" href="#f135" id="ref_f135">135</a> ailede bir Miralay Nihat vardı. Çünkü zihninin bir tarafında Salim onun için tehlikeli bir mahlûktu. Akli esaslara istinat etmeyen<a class="si-noteref epub-type_noteref" href="#f136" id="ref_f136">136</a> her felsefe ona göre çürüktü. Hatta, materyalizm bile Miralay Nihat için daha ehven bir şerdi. Fakat zavallı çocuk için bu muvaffakiyetsizlik nasıl elim<a class="si-noteref epub-type_noteref" href="#f137" id="ref_f137">137</a> bir darbe olmuştu... O, hiç olmazsa üniversitede felsefe şubesinde bir doçentlik beklemişti. Öyle ya, Fransızca hocalığını alelâde “frer”lerde<a class="si-noteref epub-type_noteref" href="#f138" id="ref_f138">138</a> okumuş herhangi bir adam yapamaz mıydı? Fakat bir defa boş doçentlik yoktu. Sonra Salim kendini satmasını bilmeyen, sükûnu, hatta mahcupluğu bazılarına gurur gibi görünen bir adamdı. Maarif Vekâleti’nde<a class="si-noteref epub-type_noteref" href="#f139" id="ref_f139">139</a> işini takip ederken küçük bir memur onu yukarıdan aşağı süzmüş:</p>
		<p>— Avrupa’dan gelince insanı baş köşeye çıkarmazlar ya... Merdivenin alt basamağından başlamalı. Almanya’dan doktoralı dönen gençler kum gibi kaynıyor. Onlara bile yer bulamıyoruz, demişti.</p>
		<p>Zavallı Salim, Almanya’da doktora yapmak ecnebiler için ne kadar kolay olduğunu, onun Sorbon’da felsefeden doktora yapmaktan çok başka bir şey olduğunu uzun uzadıya anlatmaya çalıştıkça memur gülüyor:</p>
		<p>— Herkes kendi mektebini methediyor... Bana kalırsa iş talih meselesi... Yani intisap...<a class="si-noteref epub-type_noteref" href="#f140" id="ref_f140">140</a> Var mı arkan? Korkma... İptidaiden<a class="si-noteref epub-type_noteref" href="#f141" id="ref_f141">141</a> bile çıksan işini yürütürsün. Hem sana söyleyeyim ki, öyleleri daha iyi oluyor, daha çok işe yarıyor. Avrupa’dan gelenler kılı kırk yarıyor... Doktora falan adamın kafasını sulandırıyor, diyordu.</p>
		<p>Salim’in arkasından bakarken Miralay Nihat bunları zihninden geçirdi. Çok yazık, o kadar dürüst, o kadar iyi bir genç bu mistik temayülü<a class="si-noteref epub-type_noteref" href="#f142" id="ref_f142">142</a> olmasa ne kadar faydalı bir unsur olabilir. Belki birkaç senedir azıcık seyrek gördüğü genç arkadaşlarıyla bu yaz her gün temas ederse değişebilir. Herhalde bu mesele ile Miralay Nihat bilhassa meşgul olacak.</p>
		<p>İskele tarafından sesler gelmeye başladı. Uğultu, bağrışma, üst üste öten vapur düdüğü. Değneklerine dayanarak yokuşu yavaş yavaş inmeye başlayan Miralay Nihat bu gecikmeden âdeta sabırsızlanıyor. Bu uğultu ne kadar devam etti? Bunu tahmin etmek müşküldü. Çünkü bekleyenler için zaman bir türlü geçmez.</p>
		<p>“Tralallâ... Tralallâ...” Yedi genç göğüsten fırlayan, Poyraz Köyü’nün havasında çınlayan neşeli, canlı bir şarkı.</p>
		<p>Bu beste malul,<a class="si-noteref epub-type_noteref" href="#f143" id="ref_f143">143</a> orta yaşlı eski askerin hafızasını birdenbire karıştırdı. İçinde yılların biriktirdiği, soldurduğu atılmış hatırlardan birini, bir an için bir sihirbaz eli sinema perdesine akseden sesli bir temaşa<a class="si-noteref epub-type_noteref" href="#f144" id="ref_f144">144</a> gibi gösterdi. Duman içinde salaş bir sahne. Üstünde uzun ince bir kadın, sırtında bir köylü entarisi, başında pembe yemeni, eteklerini sallayarak, sağa sola gidip gelerek bir türkü söylüyor. Kel Hasan’ın tiyatrosu, kız kantocu eski bir aktris. Söylediği hava bir köylü kantosu. Pembe yemeninin uçlarını çekiyor, seyircilere eğiliyor, gözünü kırpıyor. En önde bir sıra mektepli oturuyor. Her biri bu iltifatı kendi üstüne alıyor. Bunların arasında Nihat adlı belki on beş yaşında sıkı üniformalı bir çocuk var. Göz kırpılır kırpılmaz ceketinin düğmeleri kopacakmış gibi kalbi atıyor. Saf, gülünç bir çocuk. Bütün hafta rüyasında bu göz kırpan kantocu kızla uğraşıyor. Bütün hafta cumayı iple çekiyor. Kırk sene sonra hâlâ sert, yaşlı Miralay Nihat kendi kendine o çocuğun rüyasına giren havayı mırıldanıyor:</p>
		<div class="poem html5_section">
			<span>Dere boyu düz gider, balam,</span>
			<span>Bir kınalı kız gider, balam,</span>
			<span>Hoy nereye?</span>
			<span>Kınalı kız şimdi nerede?</span>
		</div>
		<p>Yedi gencin yamaçları, denizi, koruyu inleten “Tralallâ”sında, onu dirilten şey yalnız bir beste münasebeti değil... Nesilden nesle gençlerin yüreğine çarpıntı veren “Kınalı Kız” hülyası.</p>
		<p>“Tralallâ”lı hava, yedi arkadaşın keyifli zamanlarında, yürüyüşlerinde bir ağızdan söyledikleri bir türküdür. Bu hâdiseye sebep olan şey, bütün talebe dünyasında malumdur.</p>
		<p>Haşim’le arkadaşlarını daima beraber görmeye alışan üniversite muhiti onlara “Mehlika Sultan’a âşık yedi genç” derdi. Hakikat onları iyi ifade eden bir beyit.</p>
		<p>Dışarıdan bakanlara hepsi bir tek gözle âşık, hepsi aynı emel ve fikir peşinde dolaşır gibi birbirine bağlı. Herhangi birine sataşırsan arkasında yumruklarını sıkmış yedi delikanlı görürsün. Fakat hakikat acaba dilekleri, aşkları, idealleri, birbirinin aynı mı? Hayır... Bunu Yediler’in kendisi de pekâlâ bilir. Hepsinin Mehlika Sultan’ı başka başkadır.</p>
		<p>Bir yılbaşı akşamı kafalar tütsülü, Tokatlıyan’da eğlenirlerken gençler bu “Mehlika Sultan” münakaşasını açmış, Recep alay olsun diye hepsinin “Mehlika Sultan”ın ne kadar başka olduğunu ifade eden alaylı bir destan düzmüştü. Bunu babasına okur okumaz, vaktiyle İstanbul’da çok meşhur olan musiki hocası, şimdi Sineklibakkal’daki evine çekilmiş olan piyanist Osman derhal Yediler destanına bir beste uydurmuştu. Eski halk türküsünden alınmış olan bu havanın sadece temposunu yürük<a class="si-noteref epub-type_noteref" href="#f145" id="ref_f145">145</a> yapmış, alafrangalaştırmıştı. Ve “Dere boyu düz gider” türküsünün “Hoy nereye?” nakaratını “Tralallâ”ya çevirerek, azıcık çapkınlaştırarak ortaya bu neşeli ve canlı “Yediler Türküsü”nü atmıştı. Hatta ihtiyar, Yediler’i evine çağırmış, kendi piyano başında bu şarkıyı onlara talim etmişti.<a class="si-noteref epub-type_noteref" href="#f146" id="ref_f146">146</a> Ondan sonra bu hava İstanbul’un gençlik muhitinde sık sık işitilmeye başlamıştı. Ve ekseri buna iştirak eden üniversite talebesi kendi kendine: “Bizim Yediler burada olacak” derdi.</p>
		<p>Bunu, Miralay Nihat ilk defa işitiyordu. Yediler, grubundan tanıdığı gençleri o, şimdiye kadar fazla ciddi görmüştü. Aralarında çok musikiye düşkün olan Recep bazan köşklerinde piyano çalarsa “Beethoven” ve “Bach”tan seçerdi. Bu hava onların bambaşka bir tarafını gösteriyor, gençliğin altın dairesinde kalan taht, tatlı sırlardan birini ifşa ediyor. Miralay Nihat bu defa bu gizli taraflarını keşfetmeye çalışacak.</p>
		<p>Rap rap, rap rap... “Tralallâ... Tralallâ”, Yediler yaklaşıyor.</p>
		<div class="poem html5_section">
			<span>Mehlika’nın adı tek,</span>
			<span>Ama yüzü yedi renk,</span>
			<span>Yaşı on beş, gönlü pek,</span>
			<span>Avcunda yedi yürek,</span>
			<span>Tralallâ... Tralallâ...</span>
		</div>
		<p>Gafiller... Mehlika Sultan’ın avucunda yedi değil, yedi milyon yürek var...</p>
		<p>“Tralallâ” şimdi karayel dalgaları gibi bir emektar askerin kulaklarına sert sert çarpıyor. Yedi genç ağaçların arasında görünüp kayboluyor. Recep en önde... Hepsinden bir baş uzun. Arkasında ötekiler ikişer ikişer yürüyor. Recep elindeki izci sopasını sallayarak şarkıyı idare ediyor. Hepsinin başı açık, hepsinin saçları uçuşuyor, hepsinin arkasında birer izci torbası. Şimdi dönüyorlar. Kamplarının olduğu düzlüğe giriyorlar. Bir tek ses, Recep’in pürüzsüz bariton sesi son parçayı söylüyor:</p>
		<div class="poem html5_section">
			<span>Recep’in içi acı,</span>
			<span>Sevdiği Nevres Bacı,</span>
			<span>Onun gönül köşkünde</span>
			<span>Oturur bir umacı.</span>
		</div>
		<p>Yedi ses birden:</p>
		<div class="poem html5_section">
			<span>“Tralallâ... Tralallâ...”</span>
		</div>
		<p>Şarkı bitti. Fakat hâlâ “Tralallâ” koronun uykulu havasında gümbür gümbür işleyen bir dinamo gibi Miralay Nihat’ın kafasında. Tahta bacağını sürüklemek ne kadar yorucu olduğunu artık duymuyor. “Tralallâ”nın temposuna ayaklarını uydurarak köşke dönüyor.</p>
		<p>Balkonda Paşa Baba, takkesini atmış, beyaz saçları perişan, düşecekmiş gibi sarkmış dinliyor. Kolu babasının omzunda Saide ona bir şeyler söylüyor. İhtiyar ince, titrek sesinde Miralay Nihat’a âdeta çarpıntı veren bir tehalükle<a class="si-noteref epub-type_noteref" href="#f147" id="ref_f147">147</a> soruyor:</p>
		<p>— Oğlanlar niçin sustu?</p>
		<p>— Yerleşiyorlar Paşa Baba.</p>
		<p>— Kaç kişi?</p>
		<p>— Yedi Paşa Baba.</p>
		<p>Yüzü tokat yemiş, ağlamaya hazırlanan bir çocuk gibi buruştu, gözleri dumanlandı, geri çekildi.</p>
		<p>— İyi saydın mı? Sekiz olacak.</p>
		<p>— Saydım, yedi.</p>
		<p>Birden döndü, omuzları içine çöktü, Saide’yi eliyle iterek içeri girdi.</p>
		<p>Neden sekiz olduklarını istiyor? Türkiye topraklarının sayısız cenk meydanlarında toprağa düşen yiğit evlâtlarının sayısı sekiz olduğu için mi? Adlarını bile unuttuğu sekiz genç evlâdı hâlâ şuurunun altında yaşıyor, zaman zaman mezarlarından kalkıp rap rap hazıfasında dolaşıyor mu? Ah Türkiye, vah Türkiye... Kaç ihtiyar kafada, kaç kırık gönülde taze mezarlar, içlerinde zaman zaman kalkan taze civanlar var!</p>

		<hr/>

		<p>Yediler Poyraz Köyü’ne geldiği sabah iskelede fevkalâde denilecek bir kalabalık ve heyecan vardı. Pazardı. Mektepler kapalı, çocuklar sokaklarda. Haşim’in iskeleye doğru gittiğini gören her erkek çocuk arkasından koşmuş, iskeleye yığılmıştı. O, erkek çocukların ideali. Başı açık vapura yetişmek için jimnastik adımı koşmasını taklit ederler. Fok balığı gibi sert saçları havada, kafası suyun yüzünde, sağa sola sallanarak yürüyüşünü taklit ederler...</p>
		<p>O, kahvenin önünden sandala bineceği zaman bir sürü küçük el ona yardım için uzanır. Her hangisiyle o, biraz fazla konuşur, her hangisine bir iş buyurursa, o günün kahramanıdır. Fakat bu sabah birine iltifat etmiyor, yanına sokulan, kulağında vızıldayan küçük alayı eliyle itiyor, yanından uzaklaştırıyor.</p>
		<p>Tam iskelenin bilet alınan yerinde durdu, aşağı yukarı gezinmeye başladı. Anlaşılan birini bekliyordu. Biraz sonra Salim nefes nefese iskeleye varır varmaz onun koluna girdi, iskeleye ayak bastı. Omuz vurarak kalabalıkta yer açtı. Yalnız çocuklar değil, büyüklerden de birçoğu iskelede, kimi misafir bekliyor, kimi pazarları on buçuk postasıyla gelen gazate müvezzisini...<a class="si-noteref epub-type_noteref" href="#f148" id="ref_f148">148</a> Hatta sırf vapurdan çıkanları seyir için gelenler bile var.</p>
		<p>— Merhaba beyoğlum... Bu vapurdan çıkacaklar değil mi?</p>
		<p>— Merhaba beyamca... Evet, bu vapurla gelecekler.</p>
		<p>Bu, gazetesini almaya gelen Abdülgaffar Efendi’ydi. Paşa Baba’nın muasırı<a class="si-noteref epub-type_noteref" href="#f149" id="ref_f149">149</a> olan son dostu. Fakat biraz daha az yaşlı olacak ki, daha dinç ve hele Poyraz Köyü’nde olup bitenle herkesten fazla alâkadar. Ve köyün bu haftaki büyük hâdisesi koruda kurulan kamp, oraya gelecekleri söylenen gençler. Dört çadır, on dört oluvermiş, oraya geleceklerin sayısı en aşağı otuz olmalı...</p>
		<p>Haşim’le Salim, Abdülgaffar Efendi’den kurtulur kurtulmaz gözlerine iskelenin ucunda duran bir levha ilişti. Yüzünü kalabalığa –fotoğraf makinesine poz verir gibi– çevirmiş, canlı renkli bir kız resmi... Çelebizade Yalısı’ndan Zehra. O da misafir bekliyor. Kardeşi bilmem hangi bankada şube şefi olalı Çelebizade Yalısı’na gelen giden hayli çoğaldı. Abdülgaffar Efendi onun misafir beklemeye geldiğine inanmıyor. “Mutlaka vapurdan çıkacak delikanlılara boy göstermek için geldi,” diyor. Gelinlik çağı gelmiş bir kız. Kimin ayıplamaya hakkı var?</p>
		<p>Bugün çok şık. Mavi krepdöşin<a class="si-noteref epub-type_noteref" href="#f150" id="ref_f150">150</a> entarisi içinde endamı en hafif rüzgârla dalgalanan ince bir saz gibi daima tatlı bir temevvüç<a class="si-noteref epub-type_noteref" href="#f151" id="ref_f151">151</a> içinde. Başında yana eğilmiş bir Panama. Uzun ökçeli beyaz podösüet<a class="si-noteref epub-type_noteref" href="#f152" id="ref_f152">152</a> iskarpinleri içinde narin ayaklarını sabırsızlıkla yere vuruyor.</p>
		<p>Boğaz’ın mavi hava zemini üstüne konulan bu kız resminden bütün iskeleye bir yasemin kokusu yayılıyor. Yaşlısı, genci Poyraz Köyü’nün aşina bir siması olmasına rağmen yine ondan gözünü ayıramıyor. Çünkü endamını zevkine göre fazla hafif bulanlar bile, simasında bir limonluk çiçeğini hatırlatan başkalık olduğunu itiraf ederler.</p>
		<p>Yüzü avuç içi kadar küçük, daima en koyu “Raşel” pudra ile şairane bir şekilde sarartılmıştır. Erguvan renkli dudak boyasını, ağzını olduğundan çok fazla küçük gösterecek bir sanatla kullanır. Bunun için, iki koyu firuze taşı gibi mavi gözleri, siyah uzun kirpikleri arasında ağzından daha büyükmüş hissini verir. Surat bütün mânasıyla Ömer Hayyam rübaiyatından alınmış bir kadını hatırlatır. Hulâsa, billur köşklerde yaşayan, gün görmemiş masal sultanlarına benzer. Bugün bilhassa kokusu, boyası, dudakları ve gözleri her erkeğin içini karıştıran cinsî bir cazibe neşrediyor.<a class="si-noteref epub-type_noteref" href="#f153" id="ref_f153">153</a></p>
		<p>Abdülgaffar Efendi’den ayrılır ayrılmaz Salim’le Haşim hemen ona doğru ilerlediler. Fakat Haşim her nedense iki üç adım atar atmaz vazgeçti, Salim’in kolunu yakaladı, ikisi birden uzaktan selâm verdi ve Haşim teyzezadesini âdeta zorla çımacının durduğu yere çekti.</p>
		<p>— Niçin Zehra’nın yanına gitmiyoruz, Haşim?</p>
		<p>Haşim yan gözle uzaktan kendisine gülümseyen çiçek yüze baktı. Gözleri ateşe dokunmuş iki çocuk eli gibi kaçtı. Kaşları –daha doğrusu kaşı, çünkü bir hattır–<a class="si-noteref epub-type_noteref" href="#f154" id="ref_f154">154</a> heyecan dakikalarındaki vaziyetini aldı. Harekete geçen bir kobra yılanı gibi dalgalandı, uçları, ortası ayakta, mütemadiyen<a class="si-noteref epub-type_noteref" href="#f155" id="ref_f155">155</a> hareket eden canlı bir helezon oldu.</p>
		<p>Onu, Zehra’dan bu sabah kaçıran şey, kendinde ummadığı bir anda hâsıl olan arzu idi. Yoksa o, Zehra ile teklifsizdi. Yaz geceleri Çelebizade Yalısı müdavimleriyle oturur alay eder. Onca Zehra sadece flört etmeyi seven azıcık yapmacıklı, hayli ukalâ bir kadın tipidir. Zaman zaman kokusu, gözleri, bilhassa dudakları asabını sarstığı olmuştur. Fakat bugün haziranın altın ışığında, hatta Zehra’nın bakışı, hesaplı olduğunu bildiği halde, gene arka kemiğini eritmiş, dizini titretmiş, yanık yüzüne kiremit rengi vermiş, arzu ateşiyle altüst olmuştu. Bereket versin serin kafası zamanında ona “tehlike” işareti vermişti.</p>
		<p>Kendi çelik kalbine bu tesiri yapan bu genç kız, kadın hususunda âdeta sulu denilecek kadar zayıf olan Şinasi’yle, toy Hasan’a, görgüleri kıt olan Safa ve Ahmet’e kim bilir ne tesir yapar? İçlerinde bir Recep’e güvenilebilir, fakat o da kadınlara karşı nazik davranır... Sonra Recep’in olduğu yeri, bal etrafını saran arılar gibi kadınlar sarar. Recep’i Zehra’ya bu sabah takdim ederse Poyraz Köyü yalıları hanımları onlara kamplarında rahat yüzü vermez. Gerçi Çelebizade Yalısı’yla münasebette bulunmak zaruridir. Fakat biraz zaman geçsin. Kamp demek erkek demek! Bilhassa Yediler, kadın meselelerinde normal olmakla beraber, aralarında kadın istemezler.</p>
		<p>Zehra bu sabah Haşim’e fazla tehlikeli görünüyor, ilk gününden onu arkadaşlarına tanıtırsa kafaları dumanlanabilir, muhakemeleri<a class="si-noteref epub-type_noteref" href="#f156" id="ref_f156">156</a> değişebilir. Hâlbuki onlar bu yaz buraya yalnız açık hava ve spor için değil, ciddi konuşmak, istikballeri<a class="si-noteref epub-type_noteref" href="#f157" id="ref_f157">157</a> hakkında bazı kararlar almak için geliyorlar. Bilhassa kadın meselesinde Haşim onlara kendi sabit fikrini telkin etmek istiyor.</p>
		<p>— Haşim, neden Zehra’nın yanına gitmedik?</p>
		<p>— Cız... Yanarsın...</p>
		<p>— Deli misin Haşim? Bak Tatarcık geliyor... Selâm vermeyecek miyiz?</p>
		<p>— Gelmez olsun! Görmemezliğe gel... O tarafa gidersen alimallah seni denize atar âleme maskara ederim, Salim.</p>
		<p>Haşim’e, Zehra yalnız bu sabah erkek iradesini içinden yiyecek, çürütecek bir zaaf mikrobu gibi gelmişti. Hâlbuki Tatarcık onun hayli zamandan beri harp ilan etmeye verdiği bir örnekti.</p>
		<p>Zehra bir zehir olabilir, Tatarcık açıktan açığa rakibi, can düşmanı! Genç erkekler mekteplerde dirsek çürütüp Avrupalarda bir harf öğreneceğim diye senelerce kafa patlattıktan sonra memlekete gelip de iş için bir yere başvurdular mı: “Filan bayan tayin edildi,” cevabını alıyor. Tatarcık erkeğin ağzından lokmasını alan, erliğiyle meşhur olan bir cemiyete kadın tahakkümü<a class="si-noteref epub-type_noteref" href="#f158" id="ref_f158">158</a> sokan tip. Haşim onu yere vurmak için bütün bir ömür bile sürse –hatta ona eski kafa bile deseler– yine amansız bir mücadele planı hazırlayacak.</p>
		<p>— <em>Good morning </em>Lâle... Beni görmedin mi?</p>
		<p>Bunu, Zehra’nın yorgun sesi söylüyor. Lâle ona vaktiyle İngilizce okutmuş olduğu için nerede onu görse mutlak birkaç İngilizce kelime kullanır.</p>
		<p>Haşim’in ta ensesinden kalın ve soğuk bir ses cevap veriyor:</p>
		<p>— Merhaba Zehra...</p>
		<p>— Ben misafir bekliyorum.</p>
		<p>— Ben de...</p>
		<p>— Buraya gelsene...</p>
		<p>— Kalabalık basar da misafirim beni göremez diye burada duruyorum. Hem gazete alacağım.</p>
		<p>Haşim’le Salim arkalarını döndüler. Lâle’nin elleri keten etekliğinin cebinde, sırtında boynu açık, kolları kısa beyaz bluzu, çıplak ve sandallı ayakları bir erkek çocuk gibi muvazene<a class="si-noteref epub-type_noteref" href="#f159" id="ref_f159">159</a> için birbirinden ayrık, saçları bir demet buğday başağı gibi güneşte parlıyor. Yüzünde ne allık ne pudra, dudakları boyasız. Renkli, boyalı, binbir cilveli Zehra, Haşim’i ne kadar korkuttuysa erkeklerin dikkatini celbetmek<a class="si-noteref epub-type_noteref" href="#f160" id="ref_f160">160</a> için bir tek hileye müracaat etmeyen, erkek teveccühüne<a class="si-noteref epub-type_noteref" href="#f161" id="ref_f161">161</a> beş paralık ehemmiyet<a class="si-noteref epub-type_noteref" href="#f162" id="ref_f162">162</a> vermeyen Tatarcık onu o kadar kızdırdı: Belki bir oğlan çocuk gibi sadeliği sırf “snop”luktan ibaret. Tatarcık çımacıya:</p>
		<p>— Vapur galiba geç kaldı, derken bu kalın sesle bluzun içinden yükselen mermer gibi dik ve beyaz, genç boynu, Abdülgaffar Efendi birbirine çok zıt iki şey olarak telâkki etmiş<a class="si-noteref epub-type_noteref" href="#f163" id="ref_f163">163</a> olacak ki, kendi kendine: “Kız mısın, oğlan mısın, kâfir?” diye sordu.</p>
		<p>Salim, Haşim’i daha fazla kızdırmamak için yüzünü Boğaz’a çevirdi. Sağı solu olmayan azılı bir oğlan, Salim, Tatarcık’a selâm verirse belki bir kabalık eder. Salim’i utandırır. Fakat Haşim kendisi selâm verdi. Çünkü kalabalığın tazyikiyle<a class="si-noteref epub-type_noteref" href="#f164" id="ref_f164">164</a> Tatarcık itilmiş, istemeyerek Haşim’e dokunmuştu. Delikanlı başını çevirince Tatarcık’la göz göze gelivermişti. Evvelâ kendisini görmemiş gibi bakan bu ela gözlerin lâkaydîsinde<a class="si-noteref epub-type_noteref" href="#f165" id="ref_f165">165</a> rahatsız olmuş, sonra istemeyerek başıyla selâm vermişti. Fakat Tatarcık’ın mukabele etmediğini görünce bütün bütün kendinden geçmişti.</p>
		<p>Tatarcık, koru halkıyla münasebette değildi. Kadınlarıyla yalnız vapurda görüşür, Salim’le Haşim’e de bir defa Zehra’nın bahçesinde takdim edilmişti. O günden beri tesadüf ettikleri zaman bazan selâmlaşır, bazan selâmlaşmazlardı. Salim miyop olduğu için hakikat uzaktan onu tanımaz, Haşim de selâm verdiği zamanlarda bile suratını asardı.</p>
		<p>Tatarcık’a gelince; o, iki gençten de hoşlanmaz, lâkaydîlerine faiziyle mukabele ederdi. Hatta Poyraz Köyü halkını medenileştirme programına bu iki kendini beğenmiş genci ithal edip etmemekte tereddüt ediyordu. Fakat bugün onlarla hakikat hiç meşgul olmayacak kadar zihni meşguldü.</p>
		<p>Amerikan Kolej’den dostu olan ve Poyraz Köyü’nde halka medeniyet getirme fikrini, Amerika’daki içtimaî hareketler cereyanını anlatırken Tatarcık’a telkin etmiş olan Miss Barkley bugün ona misafir geliyordu.</p>
		<p>Bu aralık Boğaz tarafından gelen şık, beyaz bir yat sahile yakın geçmeye başladı. Güvertesinin parmaklığında beyaz kostümlü, bahriye kasketli, şişman bir adam elinde dürbünle iskeleyi tetkik ediyordu. Yanında yat yarışı kıyafetlerini moda gazetelerinden kopya etmiş bir sürü koca karınlı, kat kat çeneli adam. Hepsi dürbünlerini iskeleye çevirdi.</p>
		<p>— Kübik Palas’ın yatı... Kübik Palas’ın yatı...</p>
		<p>İskelede bir fısıltı, bir merak. Zehra derhal yüzünü denize çevirdi. Tatarcık kımıldamadı. Fakat yat sahibinin arkasında duran Daktilo Saffet Kandilli Lisesi’nde beraber okudukları Tatarcık’ı tanıdı. İnce bir ses,</p>
		<p>— <em>Bonjour</em> Lâle, diye haykırdı.</p>
		<p>Tatarcık yine kımıldamadı, selâma sadece eliyle mukabele etti.<a class="si-noteref epub-type_noteref" href="#f166" id="ref_f166">166</a> Bu aralık Sungur Balta daktiloya bir şeyler sordu, aldığı cevap onu alâkadar etmiş olacak ki, arkasında birisine bir emir verdi, yat iskeleye daha çok yaklaştı. Haşim’le Lâle yan yana kalabalığın tazyikinden iskelenin tam son tabakasına kadar itildiler. Sungur Balta ile Lâle arasında iskele halkından bekledikleri kampçı gençleri unutturacak kadar alâka uyandıran bir muhavere<a class="si-noteref epub-type_noteref" href="#f167" id="ref_f167">167</a> başladı.</p>
		<p>— Osman Kaptan’ın kızı Lâle Hanım siz misiniz?</p>
		<p>— Evet benim...</p>
		<p>— Ben babanızın eski bir dostuyum... Beni o Anadolu’ya kaçırmıştı... Ben Sungur Balta’yım... Sizi yatıma davet ediyorum.</p>
		<p>— Teşekkür ederim. Başka vakit... Şimdi misafir bekliyorum.</p>
		<p>— Misafirinizi de davet ediyorum.</p>
		<p>Çımacı dişlerini sıktı. Vapur gözükmüş, süratle geliyor.</p>
		<p>— Vapur yanaşacak paşam... Küçük bayan yalıya yayan gelse olmaz mı?</p>
		<p>— Vapur beklesin. Haydi kızım gayret...</p>
		<p>Sungur Balta’nın şişman elleri Lâle’ye uzanmış, Lâle’nin yüzü kıpkırmızı. Haşim hafif hafif öksürüyor. Arkada Abdülgaffar Efendi kendi kendine: “Balta kıza balta olmak istiyor. Tatar Osman’ın Anadolu’ya kaçırdığı demek, buymuş... Kız kızdı. Kalkar mısın Poyraz Köyü ihtiyarlarına yol talimi yaptırmaya... Marifet Balta’yı yola getirmek!” diye söylenirken Lâle’nin kalın sesi sert sert Abdülgaffar Efendi’nin arzusunu yerine getiriyor, yani Balta’yı tekdir ediyordu:<a class="si-noteref epub-type_noteref" href="#f168" id="ref_f168">168</a></p>
		<p>— Vapur yanaşacak, halkı izaç<a class="si-noteref epub-type_noteref" href="#f169" id="ref_f169">169</a> ediyorsunuz efendim, halkın hakkına tecavüz ediyorsunuz... Burası demokratik memleket.</p>
		<p>— Vay, bana demokratlık dersi mi veriliyor? Aferin kızım, işte böyle olmalı.</p>
		<p>Bu dil dalaşı arasında Tatarcık’a muavenet<a class="si-noteref epub-type_noteref" href="#f170" id="ref_f170">170</a> beklenilmeyen bir yerden geldi. Yatın arka tarafında hasır koltuklarda oturan süslü bayanlardan birinin tiz sesi işitildi:</p>
		<p>— Küçük bayanın hakkı var. Ahbaplık sonraya kalsın. Kaptan çek...</p>
		<p>Yat uzaklaşırken Sungur Balta elini sallayarak iskele halkına iltifat etti. Ne kadar modern olduğunu ispat ve vapurun üst üste çaldığı düdüklerin arasından sesini işittirmek için: “Yaşasın bize demokratlık dersi veren kadınlık!” diye haykırdı. Ve yat ayrılır ayrılmaz yanaşan vapurun üstündeki genç kalabalık: “Şa... Şa...” diye alkışlıyordu. Ve bütün bu hengâme arasında burnundan gelen sesiyle bir Amerikalı kadın: “<em>Hello </em>Lâle!” diye bar bar bağırıyordu.</p>
		<p>Nihayet iskele atıldı, çımacının “Savulun” diye geriye ittiği halk arasında yolcular boşalmaya başladı. Artık sesler türlü türlü...</p>
		<p>— Merhaba Haşim, merhaba Şinasi, merhaba Recep...</p>
		<p>Sonra genç bir ses:</p>
		<p>— Sizin iskele ama da alaylı ha. Âdeta tiyatro sahnesi, diyordu.</p>
		<p>Halkın bir kısmı gazete müvezzisinin etrafını almış, bir kısmı yat vak’ası geçer geçmez tekrar kamp gençleriyle alâkadar olduğu için birbirine giren izdiham içinde kaç tane olduklarını tahmine çalışıyor:</p>
		<p>— On kişi...</p>
		<p>— Yok, yirmi kadar var...  Yok canım onlar Çelebizade Yalısı misafirleri, gibi sesler işitiliyor ve arkasında Abdülgaffar Efendi hem öksürüyor hem de,</p>
		<p>— Bana bir<em> Cumhuriyet</em>, diye müvezzisine sesini duyurmaya çalışıyor.</p>
		<p>Bir türlü Lâle’ye iltihak edemeyen,<a class="si-noteref epub-type_noteref" href="#f171" id="ref_f171">171</a> kalabalığın içinde Recep’in yardımıyla geçirilen genç bir Amerikalı kadın iskeledeki sahneyi, Amerikanvari bulmuş olacak ki, kahkaha kahkaha üstüne atıyor, bir düziye, “<em>Oh how jolly!</em>” diye haykırıyordu. Nihayet Miss Barkley “İşte dostum,” der demez Recep gülerek:</p>
		<p>— Sağ salim teslim ediyorum... Şapkam olmadığı için selâmlayamıyorum, affedin bayan, demişti.</p>
		<p>Kalabalık nihayet dağılmıştı. Haşim arkadaşlarını almış yola düzülmüş, Miss Barkley Tatarcık’a vapurda kendisine yardım eden gençten bahsediyordu:</p>
		<p>— Türk gençleri hep bu kadar yakışıklı, bu kadar terbiyeli mi, Lâle?</p>
		<p>— Her türlüsü var.</p>
		<p>— Ama bunun kadar Gary Cooper’e benzeyen bir erkek görmedim...</p>
		<p>Rap, rap, rap...</p>
		<p>İskeleden rıhtıma çıkan dar yolun sonunda Yediler durdu. Recep öne geçti. Sopasını kaldırdı. Şarkı başladı:</p>
		<div class="poem html5_section">
			<span>Mehlika’nın adı tek,</span>
			<span>Ama yüzü yedi renk,</span>
			<span>Yaşı on beş, gönlü pek,</span>
			<span>Avcunda yedi yürek,</span>
			<span>Tralallâ, tralallâ!</span>
		</div>
		<p>Bütün köy çocukları arkalarında saf hâlinde, “Tralallâ”ya yirmi çocuk sesi iştirak ediyor. Rap, rap, rap gidiyorlar. Köyün havasında görülmemiş bir neşe, bir hayat akıyor. Miss Barkley, Tatarcık’ın koluna giriyor, şarkıya adım uydurarak yürüyor. Ve Tatarcık da ister istemez ıslıkla “Tralallâ”yı tekrar ederek talime giden genç bir Harbiyeli gibi serbest kolunu sallaya sallaya yürüyor.</p>

	</div>
	<div class="si-footnotes html5_section epub-type_footnote">
		<div class="si-footnote html5_aside epub-type_footnote" id="f122"><a class="si-backref" href="#ref_f122">122</a><span class="si-footnote-text"> Huysuzluk.</span></div>


		<div class="si-footnote html5_aside epub-type_footnote" id="f123"><a class="si-backref" href="#ref_f123">123</a><span class="si-footnote-text"> Alışkanlıkları.</span></div>


		<div class="si-footnote html5_aside epub-type_footnote" id="f124"><a class="si-backref" href="#ref_f124">124</a><span class="si-footnote-text"> Kolektif.</span></div>


		<div class="si-footnote html5_aside epub-type_footnote" id="f125"><a class="si-backref" href="#ref_f125">125</a><span class="si-footnote-text"> Etkilenmiş.</span></div>


		<div class="si-footnote html5_aside epub-type_footnote" id="f126"><a class="si-backref" href="#ref_f126">126</a><span class="si-footnote-text"> Bekleyişle.</span></div>


		<div class="si-footnote html5_aside epub-type_footnote" id="f127"><a class="si-backref" href="#ref_f127">127</a><span class="si-footnote-text"> Durmadan.</span></div>


		<div class="si-footnote html5_aside epub-type_footnote" id="f128"><a class="si-backref" href="#ref_f128">128</a><span class="si-footnote-text"> Matematik.</span></div>


		<div class="si-footnote html5_aside epub-type_footnote" id="f129"><a class="si-backref" href="#ref_f129">129</a><span class="si-footnote-text"> Aşırı.</span></div>


		<div class="si-footnote html5_aside epub-type_footnote" id="f130"><a class="si-backref" href="#ref_f130">130</a><span class="si-footnote-text"> Etkileri.</span></div>


		<div class="si-footnote html5_aside epub-type_footnote" id="f131"><a class="si-backref" href="#ref_f131">131</a><span class="si-footnote-text"> Karşıydı.</span></div>


		<div class="si-footnote html5_aside epub-type_footnote" id="f132"><a class="si-backref" href="#ref_f132">132</a><span class="si-footnote-text"> Ruhsal etmenlere.</span></div>


		<div class="si-footnote html5_aside epub-type_footnote" id="f133"><a class="si-backref" href="#ref_f133">133</a><span class="si-footnote-text"> Varlığı.</span></div>


		<div class="si-footnote html5_aside epub-type_footnote" id="f134"><a class="si-backref" href="#ref_f134">134</a><span class="si-footnote-text"> Yeteneğine uygun.</span></div>


		<div class="si-footnote html5_aside epub-type_footnote" id="f135"><a class="si-backref" href="#ref_f135">135</a><span class="si-footnote-text"> Üzülen.</span></div>


		<div class="si-footnote html5_aside epub-type_footnote" id="f136"><a class="si-backref" href="#ref_f136">136</a><span class="si-footnote-text"> Dayanmayan.</span></div>


		<div class="si-footnote html5_aside epub-type_footnote" id="f137"><a class="si-backref" href="#ref_f137">137</a><span class="si-footnote-text"> Acı.</span></div>


		<div class="si-footnote html5_aside epub-type_footnote" id="f138"><a class="si-backref" href="#ref_f138">138</a><span class="si-footnote-text"> Frère Okulları: İstanbul’daki Fransız Katolik erkek okulları.</span></div>


		<div class="si-footnote html5_aside epub-type_footnote" id="f139"><a class="si-backref" href="#ref_f139">139</a><span class="si-footnote-text"> Eğitim Bakanlığı’nda.</span></div>


		<div class="si-footnote html5_aside epub-type_footnote" id="f140"><a class="si-backref" href="#ref_f140">140</a><span class="si-footnote-text"> Çevre.</span></div>


		<div class="si-footnote html5_aside epub-type_footnote" id="f141"><a class="si-backref" href="#ref_f141">141</a><span class="si-footnote-text"> İlkokuldan.</span></div>


		<div class="si-footnote html5_aside epub-type_footnote" id="f142"><a class="si-backref" href="#ref_f142">142</a><span class="si-footnote-text"> Eğilimi.</span></div>


		<div class="si-footnote html5_aside epub-type_footnote" id="f143"><a class="si-backref" href="#ref_f143">143</a><span class="si-footnote-text"> Engelli.</span></div>


		<div class="si-footnote html5_aside epub-type_footnote" id="f144"><a class="si-backref" href="#ref_f144">144</a><span class="si-footnote-text"> Görüntü.</span></div>


		<div class="si-footnote html5_aside epub-type_footnote" id="f145"><a class="si-backref" href="#ref_f145">145</a><span class="si-footnote-text"> Hızlı.</span></div>


		<div class="si-footnote html5_aside epub-type_footnote" id="f146"><a class="si-backref" href="#ref_f146">146</a><span class="si-footnote-text"> Öğretmişti.</span></div>


		<div class="si-footnote html5_aside epub-type_footnote" id="f147"><a class="si-backref" href="#ref_f147">147</a><span class="si-footnote-text"> Heyecanla.</span></div>


		<div class="si-footnote html5_aside epub-type_footnote" id="f148"><a class="si-backref" href="#ref_f148">148</a><span class="si-footnote-text"> Dağıtıcısını.</span></div>


		<div class="si-footnote html5_aside epub-type_footnote" id="f149"><a class="si-backref" href="#ref_f149">149</a><span class="si-footnote-text"> Yaşıtı.</span></div>


		<div class="si-footnote html5_aside epub-type_footnote" id="f150"><a class="si-backref" href="#ref_f150">150</a><span class="si-footnote-text"> (Fr.)<em> Crêpe de Chine.</em> Bürümcük türü ipekli kumaş.</span></div>


		<div class="si-footnote html5_aside epub-type_footnote" id="f151"><a class="si-backref" href="#ref_f151">151</a><span class="si-footnote-text"> Dalgalanma.</span></div>


		<div class="si-footnote html5_aside epub-type_footnote" id="f152"><a class="si-backref" href="#ref_f152">152</a><span class="si-footnote-text"> (Fr.)<em> Peau de suede.</em> Yumuşak yüzlü, ince ve havlı deri.</span></div>


		<div class="si-footnote html5_aside epub-type_footnote" id="f153"><a class="si-backref" href="#ref_f153">153</a><span class="si-footnote-text"> Yayıyor.</span></div>


		<div class="si-footnote html5_aside epub-type_footnote" id="f154"><a class="si-backref" href="#ref_f154">154</a><span class="si-footnote-text"> Çizgidir.</span></div>


		<div class="si-footnote html5_aside epub-type_footnote" id="f155"><a class="si-backref" href="#ref_f155">155</a><span class="si-footnote-text"> Sürekli.</span></div>


		<div class="si-footnote html5_aside epub-type_footnote" id="f156"><a class="si-backref" href="#ref_f156">156</a><span class="si-footnote-text"> Yargıları.</span></div>


		<div class="si-footnote html5_aside epub-type_footnote" id="f157"><a class="si-backref" href="#ref_f157">157</a><span class="si-footnote-text"> Gelecekleri.</span></div>


		<div class="si-footnote html5_aside epub-type_footnote" id="f158"><a class="si-backref" href="#ref_f158">158</a><span class="si-footnote-text"> Baskısı.</span></div>


		<div class="si-footnote html5_aside epub-type_footnote" id="f159"><a class="si-backref" href="#ref_f159">159</a><span class="si-footnote-text"> Uyum.</span></div>


		<div class="si-footnote html5_aside epub-type_footnote" id="f160"><a class="si-backref" href="#ref_f160">160</a><span class="si-footnote-text"> Çekmek.</span></div>


		<div class="si-footnote html5_aside epub-type_footnote" id="f161"><a class="si-backref" href="#ref_f161">161</a><span class="si-footnote-text"> İltifatına.</span></div>


		<div class="si-footnote html5_aside epub-type_footnote" id="f162"><a class="si-backref" href="#ref_f162">162</a><span class="si-footnote-text"> Önem.</span></div>


		<div class="si-footnote html5_aside epub-type_footnote" id="f163"><a class="si-backref" href="#ref_f163">163</a><span class="si-footnote-text"> Düşünmüş.</span></div>


		<div class="si-footnote html5_aside epub-type_footnote" id="f164"><a class="si-backref" href="#ref_f164">164</a><span class="si-footnote-text"> Zorlamasıyla.</span></div>


		<div class="si-footnote html5_aside epub-type_footnote" id="f165"><a class="si-backref" href="#ref_f165">165</a><span class="si-footnote-text"> Kayıtsızlığında.</span></div>


		<div class="si-footnote html5_aside epub-type_footnote" id="f166"><a class="si-backref" href="#ref_f166">166</a><span class="si-footnote-text"> Karşılık verdi.</span></div>


		<div class="si-footnote html5_aside epub-type_footnote" id="f167"><a class="si-backref" href="#ref_f167">167</a><span class="si-footnote-text"> Konuşma.</span></div>


		<div class="si-footnote html5_aside epub-type_footnote" id="f168"><a class="si-backref" href="#ref_f168">168</a><span class="si-footnote-text"> Azarlıyordu.</span></div>


		<div class="si-footnote html5_aside epub-type_footnote" id="f169"><a class="si-backref" href="#ref_f169">169</a><span class="si-footnote-text"> Rahatsız.</span></div>


		<div class="si-footnote html5_aside epub-type_footnote" id="f170"><a class="si-backref" href="#ref_f170">170</a><span class="si-footnote-text"> Yardım.</span></div>


		<div class="si-footnote html5_aside epub-type_footnote" id="f171"><a class="si-backref" href="#ref_f171">171</a><span class="si-footnote-text"> Buluşamayan.</span></div>

	</div>
  </body>
</html>