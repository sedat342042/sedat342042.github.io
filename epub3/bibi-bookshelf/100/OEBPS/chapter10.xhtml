<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tatarcık</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1 class="chapter-header">KRAMP MESELESİ</h1>
		<p>Yediler, Miralay Nihat’ın davetine geldikleri akşam Zehra’yı Bayan Saide ile kanepede karşı karşıya, Lâle’yi pencerenin önünde Miralay’ın koltuğunun yanında ayakta buldular. Elektrikler yanmamıştı. Odanın cephe pencereleri neftî yeşil sarmaşıklı, taflanlı sırta açıldığı için odaya kadife gibi yumuşak bir loşluk yayılmıştı. Yalnız yan pencere açıklara baktığı için oradan sarı altın renkli bir ışık ayakta duran kızı karaltıların, gölgelerin ortasında profilden karanlık bir müze salonunda üzerine elektrik çevrilmiş bir statüye<a class="si-noteref epub-type_noteref" href="#f418" id="ref_f418">418</a> benzetmişti.</p>
		<p>Kolları açık, yakası V şeklinde, kırmızı, mavi, sarı, satrançlı yerli dokuma bir entari giymiş, beline kalın kırmızı bir kayış kemer takmıştı. Zehra’nın derhal içinden “kaplumbağa kabuğu” diye katılığı ve örneği ile eğlendiği bu kumaşı Helen Kapalıçarşı’da Lâle ile dolaşırken görmüş, “ne orijinal, ne kadar modern” diye bayılmıştı ve bu kumaştan yapılmış bir entarinin Amerikan plajlarında, geceleri dans ederken ne kadar göz alacağını, bütün snopların derhal taklit etmek isteyeceklerini düşünerek hemen bir top almıştı.</p>
		<p>Biçimini iki kız baş başa vererek kâğıt üstünde çizmişler ve beraberce dikmişlerdi. Lâle de kısmen ucuz, kısmen de Poyraz Köyü snop kızlarını, bilhassa Zehra’yı düşünerek, kendine aynı biçim ve kumaştan esvap dikmişti. Hele kemerin kumaştaki sarı, kırmızı, yeşil renklere göre değiştikçe âdeta başka bir tuvalet olması muktesit<a class="si-noteref epub-type_noteref" href="#f419" id="ref_f419">419</a> Lâle’nin bütün bütün işine gelmişti.</p>
		<p>Zehra bu tuvaleti görür görmez gözleri parladı. Lâle’nin bayağılığını, zevksizliğini artık Zehra’nın teşhir etmesine hacet yok... Yediler, bunu bu akşam derhal görecekler, Cambridge gibi zevki yüksek bir yerde tahsilini gören bir genç tabiî olarak Lâle’nin dokuma kostümüyle Zehra’nın baştan aşağı siyah tül tuvaleti arasındaki farkı görecek. Ve Şinasi...</p>
		<p>Zehra, Lâle’nin sıra ile hepsinin üstünde yapacağı tesiri tahayyül etti ve zihninden ne yapıp yapıp Yediler’e kendisini Lâle’den sonra göstermeye karar verdi. Bunda azıcık talih de kendisine yardım etti. Bayan Saide pencerelerin karşısındaki loş bir köşede oturuyordu, Zehra derhal onun karşısına geçti. Yavaş sesle ona Poyraz Köyü dedikodusu anlatmaya başladı.</p>
		<p>Ve gözünün kuyruğuyla Miralay Nihat’ın koltuğunun yanında ayakta bir şeyler anlatan Lâle’yi de zaman zaman tetkik etti. Ne haşin bir ziya<a class="si-noteref epub-type_noteref" href="#f420" id="ref_f420">420</a> içinde, ne haşin bir kıyafeti ve kafası var! Gerçi Miralay Nihat başını kaldırdıkça gözlerinde takdir, hatta hayranlığa benzer bir şey var. Zehra içini çekti. Elinde büyüdüğü, hakiki bir amca şefkati ile sevdiği Miralay Nihat, Lâle’den İngilizce dersi almaya başlayalı kendisine karşı alâkası azalmış görünüyor. Bazan da sürmelerine, dudaklarının boyasına tenkide<a class="si-noteref epub-type_noteref" href="#f421" id="ref_f421">421</a> benzeyen bir tavır takınıyor. Ne kadar olsa yaşın tesiri erkekler üzerinde kuvvetli oluyor, bilhassa yaşlı erkekler üzerinde. Büyük anası ona büyük babasının körpe halayıklara olan zaafını kaç defa anlatmıştı.</p>
		<p>Recep’le Hasan en evvel geldiler, Lâle’nin başını ve vücudunu o altın ışık lekesi içinden profilden gördüler.</p>
		<p>Buğday başağını her zamandan fazla hatırlatan kısa saçları azıcık karışıktı. Kafasının yandan çizgileri bu sert sarı ışık içinde iki gence ilk defa klasik kusursuzluğu ile göründü. Odaya kendileri de farkında olmayarak ayaklarının ucuna basarak girdiler. Yavaş yavaş profili gözlerini teshir eden<a class="si-noteref epub-type_noteref" href="#f422" id="ref_f422">422</a> kızı yüzünden görüyorlardı. Dudakları hareket ediyor, Miralay’a yavaş yavaş bir şey anlatıyor. Gerçi yüz, şiş kapaklı gözleri, elmacık kemikleri ile o kadar klasik değil. Fakat bir çocuk tenini hatırlatan düz ve genç boynu V şeklindeki yakanın arasında kehribardan yavaş yavaş mermer beyazlığını hatırlatan göğsüne doğru iniyor... Kolları ne kadar kudretli, entarinin altında aşağı doğru sürahi gibi incelen uzun bacaklar, sandalları içindeki parmakları muntazaman, tabanı kemerli, ökçe ve sıkı kundura bilmeyen tabiî ve güzel ayaklar...</p>
		<p>Bu levha Hasan’ı çocukluğuna, Diyarbakır günlerine götürdü. Ne kadar orak biçen genç köylü kadının sağlamlığı, hatta güzelliği vardı. Fakat bu satrançlı entari ve kırmızı kemer... Hasan bunu Kapalıçarşı’dan alınmış bir dokuma olduğunu hiç aklına getirmedi. O kadar biçiminde, renklerinde yeni dünya sanatını hatırlatan bir şey vardı.</p>
		<p>Recep, Lâle’nin açık değil, kapalı olan yerlerini muhayyilesinin<a class="si-noteref epub-type_noteref" href="#f423" id="ref_f423">423</a> gözü ile görüyordu. Biraz bol entarinin altındaki yassı kalçaları, uzun bacakların madenî düzlüğü altındaki yumuşak, fakat sağlam adalelerini kendi vücudunun bir parçası gibi hissettiği anı hatırlıyor. Lâle ile beraber âdeta kuçak kucağa Boğaz’ı yüzmüşlerdi, bu serin kollar ona bir ana şefkati ve himayesiyle sarılmıştı.</p>
		<p>Hasan’ın yalnız orak biçen, tabiat kadar kuvvetli gördüğü bu kız, Recep’e kadın tarafından görünüyor ve Lâle’yi kendisinin bir parçası, vücudunun ve gönlünün eşi hissettiği anı bütün teferruatıyla<a class="si-noteref epub-type_noteref" href="#f424" id="ref_f424">424</a> yaşıyordu. Nasıl yassı kalçaların, uzun bacakların temasıyla kendinde ebediyen söndü zannettiği heyecan uyanmış, nasıl ağzına, gözüne tuzlu sular dolmuş, kulakları uğuldamış, nasıl vücutlarını saran denizin yenilmez kudretini beraber duymuşlardı!</p>
		<p>— Modern... Olanca mânasıyla modern değil mi?</p>
		<p>Bunu Hasan’ın kulağına fısıldadı. Hasan gülerek lalası Şaban Ağa’nın Suadiye Plajı’nda kardeşi Muazzez yüzerken her defa tekrar ettiği cümleyi hatırladı:</p>
		<p>— Soyha emme de moderen...</p>
		<p>— Ötekiler nerede kaldı?</p>
		<p>Miralay Nihat bastonuna dayanarak kalkmış, Recep’e sesleniyordu:</p>
		<p>— Kapının önünde Safa ile Şinasi bir münakaşa tutturdular, Salim herhalde vaktinde gelir, hepsini vaktinde yetiştirir.</p>
		<p>— Haşim nerede?</p>
		<p>— Ahmet’le kampta biraz işleri vardı, onlar da neredeyse gelir... Merhaba Bayan Lâle... Ne güzel, ne orjinal kostüm, Hasan’la deminden beri sizi seyrediyorduk.</p>
		<p>Işıklar birdenbire yandı. Odanın öbür tarafından nazlanır gibi, sitem eder gibi bir ses:</p>
		<p>— Yemek hazır aşçıbaşı geç kaldınız...</p>
		<p>— Vay siz burada mısınız? Merhaba teyze...</p>
		<p>Recep evvelâ Bayan Saide’nin elini öptü. Zehra’nın bileğinde büzülmüş bol siyah tül kolu arasından beni öp der gibi uzanan eli uçları kırmızı, beş ayaklı, beyaz bir örümcek gibi Recep’e uzandı. Yasemin kokusu, siyah tül yığını, üstünde omuzlarına gömülmüş küçük bir baş, saçları yarasa kanadı gibi gerilmiş, gözlerde garip bir ışıltı var, çökük yanaklar her zamandan fazla solgun, ağız bir kan damlası... Recep’e bu levha geceleri insanın kanını emen bir yarasa hurafesi gibi geldi. Ne kadar birkaç dakika evvelki hatırladığı, deniz, yaz ve kır çiçeği kokusundan başka. Gözler sabit, Recep’in gözlerinin bebeğine bakmış gibi. Arkasında bir ürperme hâsıl oldu. Kendi kendine “Sakınmalı, çok sakınmalı,” diyordu.</p>
		<p>— Uyuşmuşum... Lütfen çekin.</p>
		<p>Ürpermeyi veren beş ince parmak sıcak, sıtmalı ve Recep’in elini bir ahtapot gibi sarmış.</p>
		<p>Çekti. Azıcık dürüst bir tavırla olacak ki, uzun siyah esvabıyla kalkan vücut ileriye doğru atıldı, Recep’e çarptı. Yanaklarına dokunan yarasa kanadı saçlar ne kadar kuvvetli kokuyor, kolunun destek olduğu ince vücut yalpa vuruyor, yüzüne değen nefes alev gibi. Recep geri çekildi. Boşta kalan siyah vücut muvazenesini bulmak için divan edebiyatındaki genç serviler gibi nazlı nazlı sallandı. Sonra yine Recep’e yaklaştı, fısıldadı:</p>
		<p>— Bizim Lâle’nin esvabını gördünüz mü?</p>
		<p>— ..............</p>
		<p>— Ben doğrusu dokuma entariyi Lâle’nin tipine çok yaraştırdım.</p>
		<p>— Recep’in de senin fikrinde olup olmadığını bilmem ama, herhalde Yediler’in ekseriyeti öyle düşünüyor.</p>
		<p>Zehra, Recep’in Lâle’yi onunla münakaşa etmeyeceğini hissedince bozulmuş, ikinci cümlesini Bayan Saide’ye hitap etmişti. Onun esvabının ifade ettiği mânayı düşünmedi, biraz müstehzî bir tebessümle baktığı yere başını çevirdi. Miralay Nihat başka<a class="si-noteref epub-type_noteref" href="#f425" id="ref_f425">425</a> misafirlerin hepsini Lâle’nin etrafında gördü.</p>
		<p>— Haşim.</p>
		<p>— Merhaba anne. Esvabın çok şık, Zehra.</p>
		<p>— Yemek odasına geçelim, ötekiler gitti.</p>
		<p>Recep’le Bayan Saide gitti. Haşim, Zehra’ya:</p>
		<p>— Recep’in Tatarcık’a âşık olduğunun farkında mısın?</p>
		<p>— Zannetmiyorum. Dokuma entarili bir kıza...</p>
		<p>— Entariye değil, içindekine âşık.</p>
		<p>— Zannetmiyorum...</p>
		<p>— Kıskanıyor musun?</p>
		<p>— Aptallık etme.</p>
		<p>Yemek odasına acele ile geçtiler.</p>

		<hr/>
		
		<p>Miralay Nihat’ın sağında Zehra, solunda Lâle oturuyordu. Sandalyeler hayli birbirine yakındı ve Recep kımıldadıkça Lâle’nin çıplak koluna dokunuyor, uzun boynundan gelen kırçiçeği kokusunu alıyordu. Gençlik, sıhhat ve tabiat kokusu. Lâle’ye tuz verirken, suyunu korken, ona bir şey anlatmak için eğilirken biraz evvel Zehra’nın uyandırdığı tehlikeli sıtma anını tamamen unutmuştu.</p>
		<p>Sofrada tek tük başlayıp şimdi tamamıyla umumileşen, birbirine karışan sesler yavaş yavaş yükseldi. Hasan, Recep’in kulağına eğildi:</p>
		<p> — Zehra hep sana bakıyor, görmüyor musun?</p>
		<p>Evet, Zehra sofraya oturdukları andan beri mütemadiyen eğilip Recep’e bakıyordu. Fakat Recep sade Lâle ile meşgul, hatta Miralay’ın arada kendine sorduğu suallere bile garip garip cevaplar veriyordu. İki kızın yedi oğlanda uyandırdığı emellerin çarpışmasını, odanın havasında hisseden Miralay, bu akşam az konuşuyor, sakin gözleri etrafı tetkik ediyordu. Bu emellerin en barizi, Recep’in Lâle’ye, Zehra’nın Recep’e, Haşim’in Zehra’ya bakan gözlerinden okunuyordu.</p>
		<p>— İngiliz terbiyesi de, tahsili de hep günü geçmiş şeyler. İdeolojileri olmayan, yalnız adaleleri işleyen bir millet.</p>
		<p>Sofrada herkesin, hatta Miralay Nihat’ın bile ciddi mevzulardan kaçtığını gören Safa, nihayet Bayan Saide’yi herhangi mevzuyu dinleyecek kadar nazik bulmuştu. Kendisinin Şinasi’den daha yüksek bir yere, Bayan Saide’nin yanına konulduğunu görmek, onda her zamandan fazla kendi kendisine itimadını artırmıştı.</p>
		<p>— Fransa için ne düşünüyorsun?</p>
		<p>— Onların ne adalesi ne kafası var. Bütün mânasıyla köhnelenmiş.</p>
		<p>— Herhalde bu iki memlekete de talebe göndermek beyhude.</p>
		<p>— Hemen hemen öyle bayan. Müstenaları olabilir. Fakat ben dikkat ettim, bu iki memleketten gelen talebenin bize getirdiği yarım yamalak Paris Fransızcasıyla tenis raketlerinden ibaret. Ben kendi hesabıma bu iki memlekette de tahsil etmek istemem.</p>
		<p>— Sen o halde ya Almanya’ya ya Amerika’ya gitmelisin.</p>
		<p>Nihayet Şinasi de lakırdıya karışıyor, Safa başını çevirdi baktı. Efendinin oğlu diye senelerce aşağıdan yukarıya baktığı Şinasi’nin onun alt tarafında olması çok tatlı bir şey.</p>
		<p>— Almanya faşist, Amerika kapitalist... Hayır, bir Karl Marx ideolojisine iman edilen<a class="si-noteref epub-type_noteref" href="#f426" id="ref_f426">426</a> yerde tahsilimi bitirmek isterim.</p>
		<p>Miralay, Safa’nın sesindeki ihtirastan azıcık ürktü. Esasen o, zaman zaman kendisiyle tamamen bir fikirde zannettiği gençlerin bile düşüncesini yadırgıyordu. Safa’yı dinsiz demişlerdi, ciddi görünüyordu. Bundan dolayı ona kendini yakın farz etmişti. Halbuki Miralay’ın dinsizliği on dokuzuncu asrın sakin, liberal, heyecan karışmayan, kitaplar arasında esasları tespit edilen bir din, Safa’nınki daha karanlık ve azgın bir insiyakın,<a class="si-noteref epub-type_noteref" href="#f427" id="ref_f427">427</a> isyanın, tahakküm<a class="si-noteref epub-type_noteref" href="#f428" id="ref_f428">428</a> arzusunun, cidalin<a class="si-noteref epub-type_noteref" href="#f429" id="ref_f429">429</a> doğurduğu karanlık ve iptidai bir din! Safa, Karl Marx’tan, dinsizlikten bahsederken, gözleri herhangi iptidai bir puta insan kurban edenlerin vahşi ihtirasıyla ışıldıyordu.</p>
		<p>— Ben faşizm ile komünizm arasında fikir farkı olsa bile, tatbik için kullandıkları vasıtalarda bir fark bulmuyorum. Biri içtimaî tesviye...<a class="si-noteref epub-type_noteref" href="#f430" id="ref_f430">430</a></p>
		<p>Safa, Miralay’ın ilk cümlesinden o kadar ateşlendi ki, arkasını dinlemeden sözünü kesti:</p>
		<p>— Yanılıyorsunuz. Aralarında dağlar kadar fark var. Müsaadenizle ben size bu farkları birer birer sayayım. Evvelâ...</p>
		<p>— Bayanları sıkıyorsun, Safa.</p>
		<p>— O halde baylara söylerim, Şinasi.</p>
		<p>Yediler birbirine baktı. Haşim Hasan’a göz kırptı. Safa’nın kampta faşizm ve komünizm mübahasesi<a class="si-noteref epub-type_noteref" href="#f431" id="ref_f431">431</a> o kadar hepsini bıktırmıştı ki, ondan hiç olmazsa sofrada bahsetmemesini rica etmişlerdi: “İstediğim şeyden bahsederim” diye meydan okumasını, Haşim o kadar aralarındaki inzibata mugayir<a class="si-noteref epub-type_noteref" href="#f432" id="ref_f432">432</a> bulmuştu ki, Safa sofrada herkese gına gelen bu münakaşayı açarsa, susturmak için bir plan yapmıştı. Hasan, Haşim’e işaret verir vermez başladı:</p>
		<p>— Ateh<a class="si-noteref epub-type_noteref" href="#f433" id="ref_f433">433</a> geldi Yediler’e bu mevzuyu dinlemekten...</p>
		<p>— Dinlemekten ateh geldi bu mevzuyu Yediler’e...</p>
		<p>— Yediler’e ateh geldi...</p>
		<p>Bütün sofra gülüyordu ve Safa o kadar kızıyordu ki, nihayet bu cümleyi altısının da tekrarlamasına Bayan Saide mâni oldu:</p>
		<p>— Susun, ben İngiliz, Fransız terbiyesi hakkında arkadaşınızı dinlemek istiyorum.</p>
		<p>Safa arkadaşlarını süzdü. O akşam içindeki muadeleler<a class="si-noteref epub-type_noteref" href="#f434" id="ref_f434">434</a> şiddetle faaliyetteydi. Fakirdi, zenginlerin sofrasında yemek yiyor, ister istemez şuurunun altında bu sofrayı evdeki muşamba örtülü yuvarlak masa ile, Miralay Nihat’ın medeni tavrını babasının ağız şapırtısı ile mukayese ediyordu. Çirkindi, karşısında birbirinden güzel iki kız oturuyor, ikisi de bir defa ona bakmamış, ona bu akşam bir kelime söylememişti. İçinde kendine göre vazıh<a class="si-noteref epub-type_noteref" href="#f435" id="ref_f435">435</a> bir yanardağ gibi gümbürdeyen bir emel vardı. Onu ağzına tıkıyorlar, çok mağrur olduğu, her zaman tesir yapan tantanalı kalın sesini dinlemiyorlar, eski cami vaizleri kadar renkli ve korkunç bir üslupla, ecdadının kâfirleri gönderdiği cehennemi tarif ettiği kudretle, kendisinin dindarları, burjuvaları göndermek istediği cehennemi tarife müsaade etmiyorlar. Yalnız erkekler arasında olsa ısrar edecek... O, ısrarın, tekrarın nasıl müthiş bir kuvvet olduğunu biliyor. Fazla olarak Yediler arasında ne de olsa bir erkek tenasüdü<a class="si-noteref epub-type_noteref" href="#f436" id="ref_f436">436</a> var. Kadınlar bilhassa kızlar bu tenasüdü eritecek birer kezzap damlası.</p>
		<p>Zehra’nın süpürge çöpü kadar ince boynu Recep’e eğilmekten kopacak. Sanki Recep’te ne var? Doğrusunu itiraf etmek lâzım gelirse, Lâle hiç kimseye fazla yüz vermiyor. Hatta, Recep’in pek bariz yılışıklığına karşı tebessüm bile etmiyor. Kadın var, kadıncık var. Lâle, komünizmin yetiştirdiği tip, yeni dünya kadını. İnsan onunla el ele dünyayı komünist yapabilir, din denilen zehirden dünyaya şifa verebilir. Fakat kıza Yediler arasında tek ciddi, tek kendisine arkadaş olacak erkeğin Safa olduğunu anlatmalı. Bilhassa Recep’le Salim gibi Yediler arasında Avrupa tahsillerinden dolayı kadınların ehemmiyet verdiği tiplere vurmalı. Hazır Bayan Saide müsait bulunuyor.</p>
		<p>— Bilhassa İngiliz tahsilindeki mahzuru anlamak için bir mesele üzerinde durmak lâzım. Spora verilen mübalâğalı ehemmiyet. Benim okuduğuma göre, herhangi sporda şampiyon olan bir adam başka mevzuları bilsin bilmesin...</p>
		<p>— İki göz bir ağız, iki oku bir söyle...</p>
		<p>Lâle Recep’e dik dik baktı:</p>
		<p>— Neden bu adamı söyletmek istemiyorsunuz?</p>
		<p>— Sizi sıkmasın diye...</p>
		<p>— Benim sıkıldığımı neden anladınız?</p>
		<p>Safa’nın gözleri minnetle parladı:</p>
		<p>— Teşekkür ederim bayan. Beni söyletmezler, çünkü bana çıkışamazlar. Bilhassa İngiltere’de tahsil etmişleri bir anda haptetmekte<a class="si-noteref epub-type_noteref" href="#f437" id="ref_f437">437</a> azim bir muvaffakiyetim<a class="si-noteref epub-type_noteref" href="#f438" id="ref_f438">438</a> var. Mesela bizim Recep’in Cambridge...</p>
		<p>— Recep’i bırak, azizim. Zavallı iddiasız, mahcup bir genci misal diye almakta ne mâna var? Hayvanı bilafayda tazip<a class="si-noteref epub-type_noteref" href="#f439" id="ref_f439">439</a> edenler...</p>
		<p>— Umumi hükümlere varmak için hususi müşahedeler<a class="si-noteref epub-type_noteref" href="#f440" id="ref_f440">440</a> lâzım. Mesela senin yüzme şampiyonluğun...</p>
		<p>Safa’nın bacağına sofranın altından bir tekme indi ve aynı zamanda Recep’in genzine yemek kaçtı. Yüzü horoz ibiği gibi kıpkırmızı, gözleri evlerinden dışarı uğramış, nefes almak isterken gırtlağından ipince bir düdük sesi çıkıyor. Kimi su uzatıyor, kimi tavana bak, diyordu. Lâle evvelâ telaş etti, sonra etrafındakilerin Recep’e yardım için takayyüt<a class="si-noteref epub-type_noteref" href="#f441" id="ref_f441">441</a> ve alâkalarında garip bir sun’îlik<a class="si-noteref epub-type_noteref" href="#f442" id="ref_f442">442</a> hissetti. Bilhassa Bayan Saide’nin gülmemek için öyle bir önüne bakışı vardı ki, Recep’in boğazından çıkan düdük sesinin o kadar muntazam bir devam edişi vardı ki, Lâle, Recep’in oyun yaptığına kani oldu. Hiddetle döndü, Recep’in arkasına güm diye bir yumruk indirdi ve Recep’in ötmesi derhal durdu.</p>
		<p>— Teşekkür ederim Bayan Lâle, az daha boğuluyordum.</p>
		<p>— Anladım. Biz kolejde genzine su kaçan arkadaşın arkasına hep birden vururduk. Derhal geçerdi.</p>
		<p>— Bir daha genzine bir şey kaçarsa, hep birden vururuz, Recep.</p>
		<p>— Teşekkür ederim Miralayım, kaçmayacağıma emin olabilirsiniz.</p>
		<p>— Şimdi Bay Recep’in şampiyonluğu hakkında başladığınız bahiste devam edebilirsiniz.</p>
		<p>Safa hâlâ bacağını ovuyordu. Ve içinden artık bu bahse girmemeye karar vermişti. Recep herhalde bu yüzme şampiyonluğundan bahsedilmemesini istiyordu. Fakat Lâle’nin ela gözlerindeki teşvik ona cesaret verdi:</p>
		<p>— Yani Recep’in Cambridge’de derece alması, biraz da yüzme şampiyonu olmasının tesiriyle olmuştur, demek istiyorum.</p>
		<p>— Beni mahcup ediyorsun, Safa. Fakat şampiyonluk meselesi yalan değil, yanlıştır. Az daha olacaktım, fakat bana bir kramp arız oldu, olamadım. Maamafih, bu kramp sade vücuduma arız olsa razıyım. Herhangi marifetimi göstermeme mâni olan manevî bir kramp var... Buna mahcubiyet, mahviyet de diyebilirsin.</p>
		<p>— Mahviyet, mahcubiyet... Bunların modern lehçede mânası[na] irade felci, derler; dünyada muvaffak olanlarla olmayanlar, kudretliler, kudretsizler...</p>
		<p>Safa’nın böğrüne bu defa Şinasi’nin dirseği battı, cümlesi yarıda kaldı, kulağına Şinasi fısıldıyordu: “Âlemi tıraş edenlerle, tıraş edilenler...”</p>
		<p>Safa’nın Şinasi ile fısıldaşmasından Recep derhal istifade etti, bir sürü kramp sergüzeşti anlattı ve anlattıkça muhayyilesi coştu. Gerçi etraftaki kahkahalar arasında Lâle’nin sesi yoktu, fakat dudaklarının uçlarında öyle zorla tuttuğunu gösteren cazip buruşukluklar vardı ki, Recep’in cesareti muhayyilesinden eline intikal etti. Lâle’nin o aralık çantasından mendilini çıkarmak için dizlerinin üstünde olan elini yakalamaya çalıştı. Kızın derhal kaşları çatıldı, ela gözleri Recep’e öyle bir gazapla baktı ki, cür’etini birdenbire sıfıra indirdi. Elini dayak yemiş bir kedi gibi çekti. Demek henüz daha yumuşamamış. Taktik değişmeli. Yalvarmak olmuyor, korkutmalı, şantaj yapmalı. Aşkta ve harpte her hile meşru değil mi?</p>
		<p>— Beni en son kramp esnasında boğulmaktan kurtaran bir kadındı.</p>
		<p>— Aman işitelim, hangi plajda, sarışın mı, esmer mi?</p>
		<p>— Teessüf ederim, Bayan Zehra, biz bu cins kadınların saçının, teninin rengine, Arap atının dişine bakar gibi bakmayız.</p>
		<p>— Bu cins kahraman kadına bu pek de kompliman değil. Her cins kadın tenine, gözüne bakılmayı ister.</p>
		<p>— Bu, bambaşka bir hatun kişi... Timurleng’in kızı. Cengiz’in anası, Hülâgu’nun teyzesi...</p>
		<p>— Yani Tatar bozuntusu.</p>
		<p>— Pardon. Bunların hepsi halis Türk’tür. Sizin malumatınız eksik.</p>
		<p>Recep’le Zehra arasında, biri müstehzî,<a class="si-noteref epub-type_noteref" href="#f443" id="ref_f443">443</a> öteki mütecessis<a class="si-noteref epub-type_noteref" href="#f444" id="ref_f444">444</a> sualli cevaplı bir münakaşa başlamıştı. Zehra yalnız Recep’in yanaklarındaki çukuru, fındıki rengi gözlerinin alayını görüyor, Recep Zehra’yı görebilmek için eğilirken Lâle’nin omzuna bir düziye dokunuyor.</p>
		<p>— Ne uzatıp duruyorsunuz. Kim olduğunu söyleyin de Zehra meraktan kurtulsun.</p>
		<p>Altı genç birden Recep’in ağzına bakarken Bayan Saide güldü:</p>
		<p>— Bana bu kramp geçmiş bir macera gibi geliyor. Herhalde hepiniz biliyorsunuz?</p>
		<p>Gözleri oğlundan başlayarak hepsinin yüzünü dolaştı. Oyun harici kalmış gibi duran Zehra’dan başka hepsinin bir bildiği olduğuna şüphe yok. Hatta Lâle’nin bile bir şeyler bildiği anlaşılıyordu.</p>
		<p>Zehra Haşim’e en tatlı, en cazip tebessümü ile baktı. Erguvani dudaklar bir çocuk gibi büzülmüş... Haşim’in mukavemet etmesi<a class="si-noteref epub-type_noteref" href="#f445" id="ref_f445">445</a> imkânı yok. Recep öksürdü, sonra Haşim’e göz kırptı:</p>
		<p>— Neden göz kırptığınızı anlayabilir miyim?</p>
		<p>— Farkında değilim, Bayan Lâle. Bu kramp mevzusu beni sinirlendiriyor. Çocukluğumda yüzümde bir tik vardı, sinirlenince derhal başlıyor.</p>
		<p>Gözleri, yüzü, yanakları, burnunun ucu, dudakları hulâsa, bütün yüzü birbiri ardınca üstlerinde muhtelif zamanlarda elektrik cereyanı geçer gibi kımıldıyor, o kadar tabiî ki, eğer bu seğirmek konserine kulağı da arada iştirak etmese, Miralay Nihat bile hakikat Recep’te bir tik olduğuna inanacaktı. Maskara, büyük babasının meşhur tiryaki rolündeki yüz seğirmesini taklit ediyor...</p>
		<p>— Neden bu kadar merak ediyorsun, çocuk sinirleniyor.</p>
		<p>— Merak etmiyorum. Kim olduğunu anladım.</p>
		<p>— Anladınızsa söyleyin.</p>
		<p>Lâle’nin eli sofranın altında Recep’in elini aradı buldu. On parmak birbirine sarıldı.</p>
		<p>— Bu mesele fazla uzadı. Anlatayım. Kadın Fransa’ya <em>vakans</em><a class="si-noteref epub-type_noteref" href="#f446" id="ref_f446">446</a> yapmak için gelen Norveçli bir kızdı. Ben Oise Nehri üzerinde yüzme talimi yapıyordum. Bir mehtaplı gecede uzun yüzerken melun kramp geldi, boğuluyordum. Kız da sahilde mehtap seyrediyormuş. Atladı, beni kurtardı. Orada duran bir kereste mavnasına götürdü. Sahipleri kamaralarına aldılar. Tam üç saat kendime gelmedim.</p>
		<p>Her cümlesinde parmakları Lâle’nin eline daha sıkı sarılıyor.</p>
		<p>— Tabiî dost ayrıldınız.</p>
		<p>— Evvelâ dost olduk. Fakat ben soytarılığıma kurban oldum. Beraber yüzerken birkaç defa kramp gelmiş adamların taklidini yaptım. Bizim Norveçli güzel arkadaş nasılsa benim ilk krampı da kendini aldatmak için yapılmış bir oyun telâkki etti. (Sustu.) Dostluk şüphe havası içinde yaşayamaz. (Lâle’nin eli şiddetle sıkılıyor.) Ayrıldık. Hikâyem bitti.</p>
		<p>— Bizim yalının önünde kramp gelirse bizi haberdar edin.</p>
		<p>— Hiç şüphe etmeyin.</p>
		<p>Miralay Nihat’la Bayan Saide birbirine baktı. Sandalyelerini çektiler.</p>
		<p>— Kahvelerimizi salonda içelim, yemek bitti.</p>
		<p>Kalktılar.</p>

	</div>
	<div class="si-footnotes html5_section epub-type_footnote">
		<div class="si-footnote html5_aside epub-type_footnote" id="f418"><a class="si-backref" href="#ref_f418">418</a><span class="si-footnote-text"> Heykele.</span></div>


		<div class="si-footnote html5_aside epub-type_footnote" id="f419"><a class="si-backref" href="#ref_f419">419</a><span class="si-footnote-text"> Tutumlu.</span></div>


		<div class="si-footnote html5_aside epub-type_footnote" id="f420"><a class="si-backref" href="#ref_f420">420</a><span class="si-footnote-text"> Işık.</span></div>


		<div class="si-footnote html5_aside epub-type_footnote" id="f421"><a class="si-backref" href="#ref_f421">421</a><span class="si-footnote-text"> Eleştiriye.</span></div>


		<div class="si-footnote html5_aside epub-type_footnote" id="f422"><a class="si-backref" href="#ref_f422">422</a><span class="si-footnote-text"> Büyüleyen.</span></div>


		<div class="si-footnote html5_aside epub-type_footnote" id="f423"><a class="si-backref" href="#ref_f423">423</a><span class="si-footnote-text"> Hayal gücünün.</span></div>


		<div class="si-footnote html5_aside epub-type_footnote" id="f424"><a class="si-backref" href="#ref_f424">424</a><span class="si-footnote-text"> Ayrıntısıyla.</span></div>


		<div class="si-footnote html5_aside epub-type_footnote" id="f425"><a class="si-backref" href="#ref_f425">425</a><span class="si-footnote-text"> Dışında.</span></div>


		<div class="si-footnote html5_aside epub-type_footnote" id="f426"><a class="si-backref" href="#ref_f426">426</a><span class="si-footnote-text"> İnanılan.</span></div>


		<div class="si-footnote html5_aside epub-type_footnote" id="f427"><a class="si-backref" href="#ref_f427">427</a><span class="si-footnote-text"> İçgüdünün.</span></div>


		<div class="si-footnote html5_aside epub-type_footnote" id="f428"><a class="si-backref" href="#ref_f428">428</a><span class="si-footnote-text"> Hükmetme.</span></div>


		<div class="si-footnote html5_aside epub-type_footnote" id="f429"><a class="si-backref" href="#ref_f429">429</a><span class="si-footnote-text"> Savaşın.</span></div>


		<div class="si-footnote html5_aside epub-type_footnote" id="f430"><a class="si-backref" href="#ref_f430">430</a><span class="si-footnote-text"> Sosyal düzenleme.</span></div>


		<div class="si-footnote html5_aside epub-type_footnote" id="f431"><a class="si-backref" href="#ref_f431">431</a><span class="si-footnote-text"> Sohbeti.</span></div>


		<div class="si-footnote html5_aside epub-type_footnote" id="f432"><a class="si-backref" href="#ref_f432">432</a><span class="si-footnote-text"> Disipline aykırı.</span></div>


		<div class="si-footnote html5_aside epub-type_footnote" id="f433"><a class="si-backref" href="#ref_f433">433</a><span class="si-footnote-text"> Bunama.</span></div>


		<div class="si-footnote html5_aside epub-type_footnote" id="f434"><a class="si-backref" href="#ref_f434">434</a><span class="si-footnote-text"> Sorunlar.</span></div>


		<div class="si-footnote html5_aside epub-type_footnote" id="f435"><a class="si-backref" href="#ref_f435">435</a><span class="si-footnote-text"> Açıkça.</span></div>


		<div class="si-footnote html5_aside epub-type_footnote" id="f436"><a class="si-backref" href="#ref_f436">436</a><span class="si-footnote-text"> Dayanışması.</span></div>


		<div class="si-footnote html5_aside epub-type_footnote" id="f437"><a class="si-backref" href="#ref_f437">437</a><span class="si-footnote-text"> Susturmakta.</span></div>


		<div class="si-footnote html5_aside epub-type_footnote" id="f438"><a class="si-backref" href="#ref_f438">438</a><span class="si-footnote-text"> Büyük bir başarım.</span></div>


		<div class="si-footnote html5_aside epub-type_footnote" id="f439"><a class="si-backref" href="#ref_f439">439</a><span class="si-footnote-text"> Faydasız yere eziyet.</span></div>


		<div class="si-footnote html5_aside epub-type_footnote" id="f440"><a class="si-backref" href="#ref_f440">440</a><span class="si-footnote-text"> Gözlemler.</span></div>


		<div class="si-footnote html5_aside epub-type_footnote" id="f441"><a class="si-backref" href="#ref_f441">441</a><span class="si-footnote-text"> Uğraşma.</span></div>


		<div class="si-footnote html5_aside epub-type_footnote" id="f442"><a class="si-backref" href="#ref_f442">442</a><span class="si-footnote-text"> Yapmacıklık.</span></div>


		<div class="si-footnote html5_aside epub-type_footnote" id="f443"><a class="si-backref" href="#ref_f443">443</a><span class="si-footnote-text"> Alaycı.</span></div>


		<div class="si-footnote html5_aside epub-type_footnote" id="f444"><a class="si-backref" href="#ref_f444">444</a><span class="si-footnote-text"> Meraklı.</span></div>


		<div class="si-footnote html5_aside epub-type_footnote" id="f445"><a class="si-backref" href="#ref_f445">445</a><span class="si-footnote-text"> Karşı koyması.</span></div>


		<div class="si-footnote html5_aside epub-type_footnote" id="f446"><a class="si-backref" href="#ref_f446">446</a><span class="si-footnote-text"> (Fr.)<em> Vacances. </em>Tatil.</span></div>


	</div>
  </body>
</html>