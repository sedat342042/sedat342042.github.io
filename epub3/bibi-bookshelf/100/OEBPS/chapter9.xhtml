<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tatarcık</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1 class="chapter-header">KIZ, OĞLAN VE DENİZ</h1>
		<p>Sıcak olacağı besbelliydi. Hava, gök, süt mavisi, sular şeffaf ve uykuda. Karadeniz ağzındaki kayalı, heybetli geçidin üstüne beyaz bir duman iniyor. Yaz, Boğaz’ın üstüne ılık ve yumuşak bir perde gibi gerilmiş; yaz Boğaz’ın içinde atan hummalı bir nabız gibi. Yalılarda çıt yok, denizin yüzünde zaman zaman sıçrayıp gümüş kuyruğu sahanın ak ışığında parıldayıp suya dalan birkaç küçük balıktan başka bir şey kımıldamıyor.</p>
		<p>Lâlezar Hanım rıhtımın kapılarını arkaya devirmiş, masanın üstünde çay semaverini yakmış, ayağının ucuna basarak dolaşıyor, gözleri kızının kapalı kapısında.</p>
		<p>Evvelâ Lâle, mavi mayosu, çıplak ayaklarıyla çıktı. Kısa sarı saçları karışık, kehribar rengi etsiz bacakları, kolları, yassı karnı ve kalçalarıyla pekâlâ olimpiyat şampiyonu güzel bir oğlan olabilir. Gerindi, esnedi, pembe diş etleri, koyu pembe damağı boğazına kadar açıldı. Sarışın başı, genç, uzun gerdanı üstünde arkaya doğru. Fakat henüz uyku ile dolu şiş kapaklı gözleri, sarı billur gibi, kâse sathı gibi, düz teni, ince çenesinin bitip boynuna dönen hatlarındaki billuri düzlük... Bunlar onu bir çocuk gibi körpe gösteriyor. Anasına eliyle selâm verdikten sonra çıplak ayakları bir kaplan pençesi gibi yumuşak adımlarla rıhtıma doğru gitti, kollarını ileri uzattı, gümüş kuyruklu balıklardan daha sessiz ve daha tabiî sulara daldı, biraz ötede başını çıkardı, tembel tembel yüzmeye başladı.</p>
		<p>Yaz günleri bu saatte Poyraz Köyü, Lâle’nin havuzu; kıyılarına bir çocuğun eliyle yaptığı evlere sahip olduğu kadar sahiptir. Bu saatte o denizle, yalnızlıkla baş başadır, su ve gök arasındaki ıssızlıkla içi akort edilmiştir. Bu saatte Lâle eski bir denizcinin, Osman Kaptan’ın kızıdır. Bu saatte kafasının, gönlünün kapıları dünyaya kapalıdır. Kız, bu saatte, denizin üsüne çıkar çıkmaz ilk önce Poyraz Köyü’nü, malikânesini teftiş eden mal sahibi gibi gözden geçirir, azıcık açılır, sonra kahvenin önüne doğru yüzer, uzaktan kumlukta toplanan çocuklara bakar. Güneş yükselmeden rıhtıma döner, kahvaltısını eder ve günlük hayatı başlar.</p>
		<p>Bu sabah sahilde bir değişiklik buldu. Kör İsmail iki yarı çıplak gence ayakta bir şeyler anlatıyor, çocuklar kahvenin önünde yarı denize çekilmiş bir salapuryaya bir şeyler taşıyor, kahvenin önünde bir masa etrafında beş genç mayolarıyla oturmuş kahvaltı ediyorlar. Gözleri bütün bu yeniliği kavradıktan sonra Kör İsmail’i bırakıp kayığa gelen Recep’te durdu. Ötekilerin mayolarının gövdesi var, Recep yarı çıplak. Fakat Lâle onun çıplaklığını düşünmedi. Azıcık uzun kumral saçlarının altındaki biçimli başı ve güzel yüzü gördü. Hafızası koyu fındıki gözlerin sıcak bakışını canlandırdı. Lâle birdenbire denizde döndü, geniş kulaçlarla karşı yakaya doğru yüzmeye başladı. İçinde tehlikeden kaçan bir genç hayvan tetikliği var, kulakları etrafı dinliyor.</p>
		<p>İşittiği yüzme gürültüsü değil, daha ziyade bir torpil intizamıyla suları yararak kendine doğru gelen bir cismin ilerleyişi. Lâle daha çabuk, daha çabuk yüzdü, fakat cisim hâlâ mesafe kazanarak geliyor. Daha ne kadar yüzebilir? Helen kalkacak, denize girecek, kahvaltı edecekler. Dönmeli. Fakat dönemiyor, çünkü cisim çok yakın, âdeta ayaklarına çarpacak kadar yakın. Ve nihayet ayaklarına bir şey dokundu ve derhal bacakları, kolları arkasındakine çarpıntı veren bir süratle uçtu gitti.</p>
		<p>Recep’e suların arasında kayıp giden bu kehribar vücut, yarı balık, yarı kız bir mahlûk gibi geldi. On dakikaya kadar kovaladığı sarı vücut gözlerinden kaybolur, elinden kaçarsa Boğaz göçecekmiş gibi içinde bir korku hâsıl oldu. Bir an yüzüşü yavaşladı. Hemen bir karar almak lâzım. Çünkü kovaladığı saadet uzaklaşıyor. Aldı.</p>
		<p>İmdat... Sonra boğulan bir adamın gırıltısı, batan vücudun su üstünde kalmak için çırpıntısı.</p>
		<p>Suların üstünde gözleri kapalı arka üstü bir delikanlı yatıyor ve bir kız etrafında dolaşıyor.</p>
		<p>— Ne oldu?</p>
		<p>Son nefese benzeyen bir ses cevap veriyor: “Kramp.”</p>
		<p>Olabilir ya. Hatta en iyi yüzücülerin bile başına gelebilir. Lâle de süratle düşünüyor, bir tahlisiye neferi<a class="si-noteref epub-type_noteref" href="#f404" id="ref_f404">404</a> gibi kafası tetikte. Hangi sahil daha yakın? Olduğu yerde dönüyor, uzun bacaklar dizlerden aşağıya doğru tornadan çekilmiş gibi inceleşiyor, uçlarındaki hakikat bir altın balık kuyruğu gibi açılıyor.</p>
		<p>Poyraz Köyü daha yakın. Suların üstünde kalabildiğine bakılırsa kramplı vücuda henüz hâkim bir kafa var. Biraz yardımla onu Poyraz Köyü’ne kadar götürebilir. Bunu Lâle düşünüyor. Recep’in zihni Lâle’yi yakalamak için oynadığı “kramp” oyununu sonuna kadar sezdirmemekle meşgul. Oyunun sonu onu Lâle’nin evine götürecek. Hem de yarı kız, yarı balık saadet hülyasının serin kolları arasında gidecek.</p>
		<p>Recep’in bir kolu Lâle’nin boynuna hafifçe sarılmış, yeni kendine gelen bir adam gibi kalça kalçaya Lâle ile yavaş yavaş yüzerken sahilden biraz burundan gelen bir kadın sesi denizin üstünde yayılıyor:</p>
		<p>— Oheeey!</p>
		<p>Rıhtıma kadar nasıl geldiler, ikisi de farkında değil. Rıhtımda Helen ayakta. Recep rıhtımın taşlarını bitap<a class="si-noteref epub-type_noteref" href="#f405" id="ref_f405">405</a> bir tavırla yakalıyor, Lâle rıhtıma geyik gibi sıçrıyor. İki kız Recep’i kollarından tutup ağ çeker gibi rıhtıma çekiyorlar ve Recep belki iki kızın kuvvetini ölçmek tecessüsü<a class="si-noteref epub-type_noteref" href="#f406" id="ref_f406">406</a> ile kendini bırakıyor.</p>
		<p>O şimdi rıhtımda ayakta, iki kızdan bir baş uzun, eskiden masallarda tahayyül edilen, şimdi sinemalarda görülen çıplak erkek güzeli. Biraz uzun kumral saçları yüzüne, kıvrım dudaklarının kenarları düşük, çenesine doğru uzanan yüzde son derece bir bitaplık var ve geçen tehlikenin korkusu yorgun yüzünü birdenbire zayıflamış gibi süzülmüş, gözleri hâlâ kapalı. İçlerini göstermemek lâzım.</p>
		<p>— Üstüme iyilik sağlık, ne var?</p>
		<p>Lâlezar Hanım kızıyla misafirlerinin birer koluna girdikleri delikanlıya hayran hayran bakıyor. Lâle fısıldar gibi:</p>
		<p>— Boğuluyordu... Kurtardım, diyor.</p>
		<p>Lâlezar Hanım eski kadındır. İlk işi koşmak, şimdi kendinin kullandığı, vaktiyle Osman Kaptan’a ait olan hamam bornozunu kapıp getirmek oldu. Recep’e giydirdiler. Gerçi bu bornoz onun ancak dizine geliyor fakat ne de olsa vücudunu örtüyor. Üç kadın onu mindere oturtuyor, başı arkaya atılmış, gözünün üstüne düşen, şakağına yapışan saçların arasındaki yüzün yorgunluk, baygınlık, korku maskesini muhafaza ediyor, solgun dudakları fısıldıyor:</p>
		<p>— Teşekkür ederim... Şimdi kendime gelirim... giderim.</p>
		<p>— Otur oğlum, çay verelim mi?</p>
		<p>— Evet... Sabahleyin kahvaltı etmeden denize girdim... Uzun yüzdüm, kesildim.</p>
		<p>Susuyor, fakat içinden “Bu mis gibi kokan kızarmış ekmekten acaba verirler mi? İstesem mi?” diyor.</p>
		<p>Lâle odasına değişmek için, Lâlezar Hanım fazla bir fincan getirmek için mutfağa gidince Helen eğiliyor, boğulmaktan kurtarılmış gencin kollarına masaj yapmaya başlıyor. Elleri kollarından göğsüne gidince Recep’in yüzündeki yorgunluk maskesi kalkıyor, koyu fındıki rengindeki ışıklar hayale sığmaz bir tatlılıkla parlıyor, düşük dudakları şimdi gülüyor, yanaklarındaki çukurlarıyla burnunun üstünde hâsıl olan kırışıklıkla gülüyor.</p>
		<p>— Dikkat fena gıdıklanırım, Helen.</p>
		<p>Helen’in beyaz kirpikli mavi gözlerinin yalandan dargınlığı arkasında tecessüs var, alay var, hatta biraz da çocuk yaramazlığına gülen müşfik bir anlayış var:</p>
		<p>— İyi oynadın, Recep!</p>
		<p>— Susss... Büyük babam aktördü. Beni ele vermeyeceksin değil mi?</p>
		<p>— Hayır.</p>
		<p>— Söz mü?</p>
		<p>— Söz.</p>
		<p>— Yardım edecek misin?</p>
		<p>— Edeceğim.</p>
		<p>— Söz mü?</p>
		<p>— Söz.</p>
		<p>İki el, iki arkadaş gibi birbirini sıkıyor. Helen, yardım edecek misin sualinin arkasındaki mânayı anlamıştır. Lâle’nin gönlünü etmek için her şeyi yapacaktır. Zaman zaman kırmızı derili bir kabile reisinin vahşi yüzünü hatırlatan şiş kapaklı gözleri, hafif Moğol maskesiyle aksilik ve inatçılığın bir timsali gibi görünen Lâle’ye heyecan duymadan yüzüne bakılmayan bu güzel delikanlıyı sevdirmek için elinden geleni yapacaktır.</p>
		<p>Helen, büyük ve insani bir komedyanın başlıca aktörü olmuş gibi heyecan içinde. O da oynuyor... Oyun insanların en sâri hasleti.<a class="si-noteref epub-type_noteref" href="#f407" id="ref_f407">407</a> Ona uymayan insan genç ise bir kukla, bir makine adamdır, ihtiyar ise ölmüştür, müstehase<a class="si-noteref epub-type_noteref" href="#f408" id="ref_f408">408</a> haline gelmiştir. Helen can vereceği ana kadar yaşayacak örneklerdendir.</p>
		<p>Recep rolünü sonuna kadar iyi yaptı. Lâle’nin içine şüphe geldiyse sırf Helen’in mavi gözlerinin Recep’i azıcık korku, azıcık alayla tetkikinden geldi. Ve kendi kendine: “Helen onu oyun yapıyor zannediyor. Yanılıyor. Acaba... acaba?” diyor. Bereket versin ki, Lâle’yi henüz bir erkek kadın diye kovalamamış. Her kızın peşine düşen gençlere o, her zaman hadlerini bildirmiş ve flört, aşk gibi şeylerin kendisi için duyulacağını henüz düşünmemişti.</p>
		<p>Üç kadın arasında Recep, en çok Lâlezar’la anlaşır gibi göründü. Belki biraz oynadığı oyunun bu kadar Lâle’nin gözünü boyamasından utandığı için, belki de Lâlezar’ı hiç yadırgamadığı için. Öyle ya, Sineklibakkal’da onun “teyze” dediği kadınlar, hatta annesi Rabia hep bu nesilden değil mi?</p>
		<p>Uzatmak için yandığı bu tatlı oyunda kendini ele vermek istemezse de kadınlara teşekkür edip ayrılmak lâzım. Fakat karşı karşıya çay içtiği bu üç kadından, bu dost, bu sıcak, bu havası hafızasını, kalbini saran sofradan ayrılmak o kadar güç ki.</p>
		<p>Denizin üstünden sesler gelmeye başladı. Altı gürbüz göğüs “Recep! Recep!” diye haykırıyor. Lâle rıhtıma koştu. Salapurya denizin üstünde. Dört genç kol küreğe sarılmış, iki genç ayakta, elleri ağızlarında denizin üstünü gözleri tarıyor, sesleri arıyor:</p>
		<p>— Recep! Recep!</p>
		<p>— Oheeey...</p>
		<p>Salapuryada Lâle kendine dönen altı yüze el salladı. Şimdi onun arkasında evde iş zamanı, denizde balığa giderken giydiği eski bol paçalı, bez pantolon, kolları kısa örmeli bluz var.</p>
		<p>Şap şap... Kürekler salapuryayı rıhtıma yaklaştırıyor. Arkada oturan Haşim en evvel ayağa kalkıyor:</p>
		<p>— Arkadaşınız denizde bir kramp geçirdi. İçerde.</p>
		<p>Haşim en önde altı genç boş rıhtımdan sofaya bakıyorlar. Recep’in yüzü bu defa hakikat sararmıştı. Harpte ve aşk oyununda hile yapmak başka, arkadaşlarına yalan söylemek başka. Fakat Yediler’in hepsi de tamamen inanmış, endişe ile ona bakıyorlar. Yalnız Boğaz’ın ışığında profili her zamandan ziyade yeni bilenmiş baltayı hatırlatan, çatık kaşlı, yaman gözlü Haşim, minderde halsiz halsiz çayını içen Recep’e şüphe ile bakıyor.</p>
		<p>Haşim sert bir sesle soruyor:</p>
		<p>— Hayrola... ne var Recep?</p>
		<p>Ötekiler hep bir ağızdan:</p>
		<p>— Geçmiş olsun Recep, diyor.</p>
		<p>Recep elindeki çay fincanını koyacak yer ararken Lâlezar uzanıyor, elinden alıyor.</p>
		<p>— Teşekkür ederim, teyze.</p>
		<p>Sonra yavaş yavaş kalkıyor. Şimdi artık Tevfik’in torunudur, oyununu sonuna kadar aynı sanat kudretiyle oynayacak.</p>
		<p>— Kramp geldi, biraz da baygınlık. Canımı Bayan Lâle kurtardı. Teyzem (Haşim içinden ne çabuk teyze oldu diyor), Helen ve can kurtaran hanım lütfen karnımı doyurdular. Çok teşekkür ederim, teyze (Lâlezar’ın elini öpüyor, başına koyuyor). Çok teşekkür ederim Helen (onun elini sıkıyor). Size ömrümün sonuna kadar canımı borçluyum. (Bu Lâle’ye ve biraz mütereddit<a class="si-noteref epub-type_noteref" href="#f409" id="ref_f409">409</a> onun elini alıyor, dudaklarına dokunduruyor. Başına koyuyor, sonra koyu fındıki rengindeki gözlerin biri hafifçe kırpılıyor.) Eğer size de denizde kramp gelirse imdat diye bir nara atın, korudan denize sıçrar imdadınıza koşarım. Fazla rahatsız etmeyeyim...</p>
		<p>Bornoz ile rıhtıma yürüyor, arkadaşları yol açıyor. Salapuryanın başında halı yayılı yere kendini attıktan sonra Lâlezar’a sesleniyor:</p>
		<p>— Sileceği getiririm, teyze.</p>
		<p>— Güle güle oğlum.</p>
		<p>— <em>Bye bye</em>, Helen!</p>
		<p>— <em>Bye bye</em>, Recep!</p>
		<p>Yediler’in Haşim’den başkası Lâlezar’ın elini öpmüş, Lâle’nin elini sıkmış, hararetle teşekkür etmiştir. Haşim sert ve resmî bir selâm verdikten sonra salapuryaya atlamış, Recep’in yanına oturmuştu. Arkadaşları arasında bir tek onda, Recep’e ölüm tehlikesi geçirmiş bir arkadaşa karşı hissedilen taşkın endişe ve muhabbet görünmüyor. Bilakis hiddetlidir.</p>
		<p>— Bizi köye rezil ettin Recep be!</p>
		<p>— Neden?</p>
		<p>— Bir erkek boğulur da bir kadına canını kurtartmaz.</p>
		<p>— Canını insan herkese kurtartır, Hazreti Ali devrinde değiliz ya.</p>
		<p>Haşim cevap vermedi. Çünkü arkadaşlarının hepsi Recep’i tuttuğunu hissediyor. Bir saat sonra bütün Poyraz Köyü duyacak. Fakat ondan da mühimi, Recep’i bundan sonra Lâle’ye âşık olmaktan menetmek ihtimali yok gibi. Recep düşman tarafına geçecek. Hem de bir tek gırtlak gibi hepsini birden boğmak istediği kadın cinsinin Tatarcık gibi kendince en menfur<a class="si-noteref epub-type_noteref" href="#f410" id="ref_f410">410</a> örneğine tutulacak. Mâni olamazsa bile, Tatarcık’a bu zaferini pahalıya oturtacak.</p>
		<p>Kayık yukarıya doğru açılıyor. Kürektekiler hep Lâle’yi methediyor, yalnız Haşim:</p>
		<p>— Bizden birinin o tip kadına hayatını borçlu olacağını görmek ne zillet<a class="si-noteref epub-type_noteref" href="#f411" id="ref_f411">411</a> olduğunu anlamıyor musun, diyor.</p>
		<p>Salim soruyor:</p>
		<p>— Neden?</p>
		<p>— Erkeğin ağzından lokmasını alan kadın!</p>
		<p>— Erkeğin kazancını yutan, erkeği esir gibi incisi, boncuğu için çalıştıran, istismar eden, odalık ruhlu, tufeyli<a class="si-noteref epub-type_noteref" href="#f412" id="ref_f412">412</a> kadın daha mı iyi Haşim?</p>
		<p>— Elbet... Çünkü o muavenet<a class="si-noteref epub-type_noteref" href="#f413" id="ref_f413">413</a> istemez, onu her dairede, her sahada rakip olarak karşımızda görmezsiniz, onu isterseniz evine kaparsınız.</p>
		<p>— Mantar atma! O biçim kadın en az eve kapanandır.</p>
		<p>— Hiç olmazsa, ona sahipsin.</p>

		<blockquote>
			<p>Kim demiş. Saman altından su yürütür, şoförünüz, bahçıvanınızla sizi aldatır, binbir yalan atar.</p>
		</blockquote>

		<p>Safa küreği sudan çıkardı, nutuk irat eder<a class="si-noteref epub-type_noteref" href="#f414" id="ref_f414">414</a> gibi başladı:</p>
		<p>— Hiç olmazsa, ona sahipsiniz.</p>
		<p>— Haşim’in kadın düşmanlığı her lafında hissediliyor. O insanlarda müsavatı<a class="si-noteref epub-type_noteref" href="#f415" id="ref_f415">415</a> istemeyen kapitalist güruhundan. O...</p>
		<p>Şinasi sözünü kesti:</p>
		<p>— Seher vakti bile mi Bolşeviklik mi Safa?</p>
		<p>Haşim:</p>
		<p>— Kadın mutfağa, eve, beşik sallamaya... diye başladı.</p>
		<p>Şinasi sözünü kesti:</p>
		<p>— Bir de güzel olmaya, erkeğe zevk vermeye, güzellik ihtiyacını tatmine...</p>
		<p>Safa homurdandı:</p>
		<p>— Bolşeviklik istemiyorsanız faşist gibi konuşmayın.</p>
		<p>— Faşistliği konuşan kim?</p>
		<p>— Mutfak, çocuk, ev der demez...</p>
		<p>Pratik kafalı Ahmet:</p>
		<p>— Kadın kavgası etmeyin be. Sevgili, ana, kardeş, karı... Mademki onlarsız yaşayamıyoruz, mademki herkes kendi gönlüne göre eş arıyor, kadın şöyle olmalı, böyle olmalı lafını bırakın.</p>
		<p>— Bırakmayacağım. Dünyada erkek tehlikede... Kadınlarsa yüz verdikçe başımıza çıkıyor. Cemiyet kadının gönlüne göre oluyor, kadınlaşıyor.</p>
		<p>— Öyleyse erkeğe benzeyen kadına itiraz etme.</p>
		<p>— Ederim... O da bir hile...</p>
		<p>— Haşim... Haşim.</p>
		<p>Hepsi sustu. Ses, Çelebizade Yalısı’nın bahçesinden geliyordu. Sular aşağıya aktığı için münakaşa esnasında kürekleri bırakan gençler salapuryanın yavaş yavaş yalıların önüne doğru kaydığının farkında olmamışlardı. Bir tek bunun farkında olan Recep, sileceğin göğsünü açmış, yavaş yavaş yükselen güneşin artırdığı sıcaklığında bir taraftan tatlı hülyasını takip ediyor, bir taraftan yan gözle biraz evvel ayrıldığı rıhtıma bakıyordu. Sofa kapısı kapalı, rıhtıma ince, zarif bir kayık bağlı. Herhâlde bu sadece Kübik Palas’ın olabilir. Oradan bu saatte Lâle’nin evine kim gelebilir? Yüksek yaylalarda açan sarı Lâle... Başak renkli, ıslak saçlar arasındaki güzel yüzünü, omuzlarından sızan billur damlaların beyaz ışıkta pırıltıları, ellerinden tutup onu çektiği zaman, mayosunun altında iki tomurcuk gibi duran memelerini görüyor, yan yana yüzerken yassı, genç kalçaların temasını duyuyor. Ve muşamba örtülü, kırmızı çiçekli toprak vazosu, duman çıkan semaver ile masayı tahayyül ediyor, sonra kendini teni kırçiçeği kokan kızla yan yana, kendi kolu kızın belinde, kızın başı kendi omzunda zannediyor...</p>
		<p>Arkadaşlarının lafları suların, kuşların sesi gibi kafasındaki hülyaya baso tutan karışık, tatlı bir musiki. O, bu sabah olduğu yerden hiç kımıldamayacak, yüzmeyecek, kürek çekmeyecek, güneşin altında hülyasını yaşıyacak.</p>
		<p>— <em>Bonjour</em>, Zehra...</p>
		<p>Altı ses birden Çelebizade Yalısı’nın bahçesine sesleniyor. Taşları kırık rıhtımda uzun, ince bir kız, başında kocaman hasır şapka, altındaki küçük yüz uzaktan limonlukta yetişmiş bir çiçek gibi narin garip renklere boyalı, uzun, çilek rengi bir bornoz giymişti.</p>
		<p>— Gelsenize...</p>
		<p>Eliyle bahçenin Tatarcık’a bitişik tarafında bir masa gösteriyor, üstünde tabaklar, fincanlar, etrafında birkaç saçı boyalı, süslü ihtiyar kadın.</p>
		<p>En evvel Haşim atladı. Kısa, sert saçlı bir fok gibi suyun yüzünde Zehra’ya doğru yüzdü, arkasından birer birer ötekiler atladı, yalnız Hasan içlerinde salapuryanın Üsküdar’a doğru kaymasını men<a class="si-noteref epub-type_noteref" href="#f416" id="ref_f416">416</a> için demir atmayı hatırladı. Recep gözlerini kapadı.</p>
		<p>Sahildeki sesler yine mütemadi<a class="si-noteref epub-type_noteref" href="#f417" id="ref_f417">417</a> bir nağme gibi kendi kendini tekrar eden hülyasının etrafında mânası olmayan birtakım nakarat. Ne kadar zaman geçti? Pek tahmin edemedi.</p>
		<p>Zehra’nın bahçesi önünde dalıp çıkan, suda oynayan gençlerin denizdeki gürültülerinden ayrılan bir ses duydu. Kayığa doğru biri yüzüyor. Gözünü açtı. Lacivert mayolu, şamandıra gibi şişman bir vücut, balık gibi yüzen bir cisim kayığa yaklaştı. İki şişman el kayığın yanını hafifçe tuttu. Recep bu et yığını içindeki küçük gözleri nerede görmüştü?</p>
		<p>— Siz Yediler’densiniz değil mi?</p>
		<p>— Evet, nereden biliyorsunuz?</p>
		<p>— Çok âlâ. Ben de sizinle tanışmak istiyordum. Üniversite muhitine o kadar muhabbetim vardır ki...</p>
		<p>Tuhaf, suret, sarraf, banker, yalnız karnı için yaşayanlara benziyor.</p>
		<p>— İsminiz?</p>
		<p>— Sungur Balta.</p>
		<p>İnsanların kaç yüzü var? Dün yanında dünyaya hükmeden, türedi zengin bugün bambaşka:</p>
		<p>— Buyurun derdim ama, bizim salapuryaya girmeye çalışsanız devirirsiniz.</p>
		<p>— Siz benim yalıya gelseniz.</p>
		<p>— Nasıl?</p>
		<p>— Denize atlayın, beraber rıhtımımıza kadar yüzeriz.</p>
		<p>— Arkadaşlarım var.</p>
		<p>— Biliyorum. Onları da birer birer Çelebizade Yalısı’ndan alır getiririm. Bir aperitif içeriz.</p>
		<p>Safa acaba gelir mi? Ahmet acaba ideal edindiği adamı yakından görünce nasıl tavır alır? Ve Zehra demek bunlarla hakikat dost. Haşim’in bu dostluğuna karşı suratını görmeli.</p>
		<p>Recep bornozunu attı, denize daldı.</p>
		<p>— Ne kadar iyi yüzüyorsunuz, Bay Balta.</p>
		<p>— Babam çımacıydı.</p>
		<p>Boğaziçi’nin o gününde devleri, umacıları bile insanileştirecek bir sihir vardı. Recep böyle düşündü.</p>

	</div>
	<div class="si-footnotes html5_section epub-type_footnote">
		<div class="si-footnote html5_aside epub-type_footnote" id="f404"><a class="si-backref" href="#ref_f404">404</a><span class="si-footnote-text"> Cankurtaran.</span></div>


		<div class="si-footnote html5_aside epub-type_footnote" id="f405"><a class="si-backref" href="#ref_f405">405</a><span class="si-footnote-text"> Bitkin.</span></div>


		<div class="si-footnote html5_aside epub-type_footnote" id="f406"><a class="si-backref" href="#ref_f406">406</a><span class="si-footnote-text"> Merak.</span></div>


		<div class="si-footnote html5_aside epub-type_footnote" id="f407"><a class="si-backref" href="#ref_f407">407</a><span class="si-footnote-text"> Yaygın özelliği.</span></div>


		<div class="si-footnote html5_aside epub-type_footnote" id="f408"><a class="si-backref" href="#ref_f408">408</a><span class="si-footnote-text"> Fosil.</span></div>


		<div class="si-footnote html5_aside epub-type_footnote" id="f409"><a class="si-backref" href="#ref_f409">409</a><span class="si-footnote-text"> Tereddütle.</span></div>


		<div class="si-footnote html5_aside epub-type_footnote" id="f410"><a class="si-backref" href="#ref_f410">410</a><span class="si-footnote-text"> Nefret duyulan.</span></div>


		<div class="si-footnote html5_aside epub-type_footnote" id="f411"><a class="si-backref" href="#ref_f411">411</a><span class="si-footnote-text"> Aşağılayıcı.</span></div>


		<div class="si-footnote html5_aside epub-type_footnote" id="f412"><a class="si-backref" href="#ref_f412">412</a><span class="si-footnote-text"> Asalak.</span></div>


		<div class="si-footnote html5_aside epub-type_footnote" id="f413"><a class="si-backref" href="#ref_f413">413</a><span class="si-footnote-text"> Yardım.</span></div>


		<div class="si-footnote html5_aside epub-type_footnote" id="f414"><a class="si-backref" href="#ref_f414">414</a><span class="si-footnote-text"> Söyler.</span></div>


		<div class="si-footnote html5_aside epub-type_footnote" id="f415"><a class="si-backref" href="#ref_f415">415</a><span class="si-footnote-text"> Eşitliği.</span></div>


		<div class="si-footnote html5_aside epub-type_footnote" id="f416"><a class="si-backref" href="#ref_f416">416</a><span class="si-footnote-text"> Engellemek.</span></div>


		<div class="si-footnote html5_aside epub-type_footnote" id="f417"><a class="si-backref" href="#ref_f417">417</a><span class="si-footnote-text"> Sürekli.</span></div>

	</div>
  </body>
</html>