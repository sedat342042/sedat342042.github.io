<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tatarcık</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1 class="chapter-header">KÜBİK PALAS’TA</h1>
		<p>— Demek kayıktakiler kamptaki üniversite gençlerinden?</p>
		<p>Bunu Zehra’ya soran Sungur Balta’nın sesinde zafer vardı. Paranın ve debdebenin bir türlü yenemediğini farz ettiği üniversitelilerin denizden yalısını seyre çıkması âdeta çarpıntı verecek kadar onu sevindirdi. Servetinin sihirli dairesi etrafında dönenler arasında fikir ve ilim dünyasının genç unsurları bulunması ona tuhaf tuhaf şeyler düşündürdü. Belki senelerden beri hep birbirine benzemeyen misafirlerinden bıkmıştı, belki de misafirleri arasında mütefekkir<a class="si-noteref epub-type_noteref" href="#f365" id="ref_f365">365</a> geçindiği için kendini pahalıya satanlara karşı mütefekkirlerin de herhangi insan gibi satın alınır takımdan olduğunu göstermek istiyordu.</p>
		<p>O gün iskelede bütün Poyraz Köyü’nü işgal eden gençleri Kübik Palas’ın teklifsiz misafirleri diye tahayyül etmeye başladı. Şampanyalı, mızıkalı, danslı gençler. Sungur Balta’nın gözünün içine hayran hayran bakan yedi genç! Onlara neler anlatacak... Kendi kendisine yetişen büyük zekâsının nelere kadir olduğunu gösterecek.</p>
		<p>— Sandaldakilerden birini iskelede gördümdü.</p>
		<p>Ağır makamla alaturka bir şarkı söyler gibi konuşan bir ses... Âdeta elinize, dizinize vurarak “düm tek” diye tempo tutabileceğiniz bir üslup ve bunun sahibi Bayan Fıtnat balkonun kapısına dayanmış, Sungur’un Zehra’ya sorduğu suale cevap veriyordu.</p>
		<p>— Haşim, Feridun Paşa Korusu’ndadır, dedi.</p>
		<p>Fıtnat, Sungur’un yanına geldi, arkası denizde, kendi kendine söylenir gibi mırıldandı:</p>
		<p>— Feridun Paşalar, göçmüş eski kibarlardan olacak!</p>
		<p>Lâkayt görünüyordu. Sırf lakırdı söylemek için konuşuyor hissini vermek istiyordu. Fakat kimsenin gözüne bakmayan, daima yana kaçan gözlerinde merak alâmeti seziliyor, yuvarlak ve çıplak omuzlarının üstündeki sağa sola boyun kıran başı etrafı şiddetle dinleyen bir hal vardı.</p>
		<p>Zehra cevap vermedi. Bu kadın fena halde sinirine dokunuyordu. Kendisini hakikaten cezbeden Sungur’un karısı Suzan’ın bu kadını kızıyla beraber yalıya davet etmesinin sebebini bir türlü anlamıyordu. Çünkü kadının Sungur’a muamelesinde öyle bir tesahup ve tahakküm<a class="si-noteref epub-type_noteref" href="#f366" id="ref_f366">366</a> görüyordu ki, buna karısının tahammülünü bir türlü izah edemiyordu. Zehra ve misafirlerini “biz bize bir akşam” diye davet ettikleri zaman Zehra, Fıtnat’ın yakından bu kadar sinirine dokunacağını düşünmemişti. Akşamdan beri kadın eski kibarlarla alay etmiş ve her defasında Zehra’yı kastetmişti.</p>
		<p>— Eğer göçmüşten maksadınız parasızlık ise, yanılıyorsunuz bayan, Haşim’in ailesi zengindir.</p>
		<p>— Garip.</p>
		<p>— Neden garip oluyor?</p>
		<p>— Çünkü zengin yalılarını denizden gözetleyen gençler ya fakir ve serseri olmalı veyahut da orada bir kadına âşık olmalı.</p>
		<p>— Bayan Fıtnat aşktan bahsediyor, aman işitelim.</p>
		<p>Sungur’un karısı Suzan balkona ayak basar basmaz Fıtnat ile birbirlerini iğnelemeye başladılar. Sungur karnını çıkardı, başını arkaya attı ve kendisinin kara gözleri için etrafında birbirini içten içe yiyen iki kadının arasında zaferden mest olmuş gibi duruyordu.</p>
		<p>— Kayıkta kim yalıyı gözetliyordu dersiniz, Bayan Suzan?</p>
		<p>— Herhalde aşk kelimesini size hatırlatan bir genç Bayan Fıtnat...</p>
		<p>— Doğru... İskelede size Gary Cooper’e benziyor diye yattan gösterdiğim genç...</p>
		<p>— Demek onun için, o kadar alâkadar oldunuz...</p>
		<p>— Bayan Suzan, benim güzel insanlara zaafımı daima başıma kakar.</p>
		<p>— Estağfurullah, siz yaşta bir bayanın gençlere zaafı tabiî bir ana alâkasından ibarettir. Ben kızınızı düşünerek söyledim, çünkü Dürdane de iskelede alâka gösterdi.</p>
		<p>— Şimdi de yetişmiş kızım olduğunu hatırlatıyorsunuz. Meğer bir kadın için çocuğu olmamak ne büyük saadetmiş. Bilhassa bizim gibi, çocukken evlendirilenlerin çocuğu olursa kimse genç olduklarına inanmıyor. Çok şükür ki, erkekler kadınlar kadar bu hususta “<em>meşan</em>”<a class="si-noteref epub-type_noteref" href="#f367" id="ref_f367">367</a> değil. (Yan gözle Sungur’a baktı) Herhalde Dürdane’yi alabilecek kadar aralarında zengini yok zannederim. Bizim kız çok yaman, hem bir numara zengin, hem de bir numara yakışıklı adam istiyor. Hiç ablasına benzemiyor.</p>
		<p>— Dürdane’nin ablası bugünkü dünyada bulunmayacak kadar muti<a class="si-noteref epub-type_noteref" href="#f368" id="ref_f368">368</a> imiş... Fakat size başka bir şey soracağım, Bayan Fıtnat, çocuk iken evlendim diyorsunuz... Tahsilinizi kuzum ne zaman yaptınız. Hem de çok yüksek tahsil yapmışsınız? Malum ya ben iptidai<a class="si-noteref epub-type_noteref" href="#f369" id="ref_f369">369</a> hocalığında hesap da okuturdum.</p>
		<p>Münakaşanın<a class="si-noteref epub-type_noteref" href="#f370" id="ref_f370">370</a> tehlikeli bir yola çıktığını hisseden Sungur lakırdıyı değiştirdi:</p>
		<p>— Bakalım kamp gençleri arasında Dürdane’yi tatmin edecek kadar zengin var mı, yok mu bir de Bayan Zehra’ya soralım. Aramızda kamplıları en iyi tanıyan o...</p>
		<p>— Dürdane’ye o kadar talip çok ki... Hem benim için servet kâfi değil... Tahsil ve terbiye...</p>
		<p>— Bunlar üniversiteli...</p>
		<p>Bu Sungur’dan...</p>
		<p>— Siz üniversiteyi izam ediyorsunuz,<a class="si-noteref epub-type_noteref" href="#f371" id="ref_f371">371</a> Bay Sungur... Onlar arasında öyle seviyesi düşükler var ki... Bakkallar bile çocuklarını...</p>
		<p>Suzan sözünü kesti:</p>
		<p>— Ben sizin seviye denilen şeye bu kadar ehemmiyet verdiğinizi bilmiyordum. Biz demokrat insanlarız. Terbiye, doğum meselesi değildir ki... Mesela iltifat ettiğiniz bizim Sungur’un babası çımacıydı, ben de senelerce mahalle mektebi hocalığı ettim.</p>
		<p>Fıtnat’ın sürmeli gözleri Sungur’un gözlerini aradı:</p>
		<p>— Kocanız “<em>hors serie</em>”<a class="si-noteref epub-type_noteref" href="#f372" id="ref_f372">372</a> bir dâhi. Harikulade fertlerin ailesi hiçbir zaman sorulmaz... Onlarla hükümdarlar bile senli benli konuşur, onlarla...</p>
		<p>— Ya ben?</p>
		<p>— Siz de harikulade bir adamın eşisiniz. Yani sizin de talihiniz “<em>hors serie</em>”.</p>
		<p>Bunu söyler söylemez bir kahkaha salıverdi. Suzan’ın ince dudakları bir kat daha kısıldı, gözleri parladı. Fakat cevap vermedi. Zehra’nın koluna girdi, müstehzî<a class="si-noteref epub-type_noteref" href="#f373" id="ref_f373">373</a> bir sesle:</p>
		<p>— Haydi briç masasına... Talihimizden istifade lâzım, diyordu.</p>
		<p>Fıtnat’ı hiçbir kadın sevmezdi, birçok kadın taklit ederdi. Lüks hayatın başlıca numaralarından olması, iktidar mevkisinde olan bir hayli adamla senli benli konuşması ona her kapıyı açmıştı. Hatta uzun müddet ona arkasını çevirmiş olan Suzan bile nihayet evine davet etmişti. Maamafih, Suzan’ın Fıtnat’ı evine almasına saik<a class="si-noteref epub-type_noteref" href="#f374" id="ref_f374">374</a> pek başkaydı. Buna mukabil de Fıtnat’ın münasebette bulunduğu yeni zengin karıları arasında ilk ürktüğü kadın Suzan olmuştu. Ötekilerden bahsederken sadece “aptal” derken Suzan’dan bahsederken “hınzır, kurnaz” diyordu. Herhalde Suzan ötekiler gibi evinin, barkının yıkılmasına, ocağına incir ağacı dikilmesine kolay göz yumacağa benzemiyordu.</p>
		<p>Sungur ipsiz sapsız bir genç iken kendinden tahsil, zekâ, hatta aile seviyesi itibarıyla çok başka olan Safinaz isminde bir iptidai hocası ile evlenmiş, ilk seneleri karısının kazancı ile yaşamıştı.</p>
		<p>Safinaz eski orta halli ailelerden birinin kızı idi ve eski Darülmuallimatı<a class="si-noteref epub-type_noteref" href="#f375" id="ref_f375">375</a> bitirip de iptidai hocası olur olmaz kabiliyetini göstermiş, maarif müfettişlerinin dikkatini celbetmişti. Onun kadar çocuk ruhiyatını<a class="si-noteref epub-type_noteref" href="#f376" id="ref_f376">376</a> sırf okuduğu kitaplardan değil, nazari<a class="si-noteref epub-type_noteref" href="#f377" id="ref_f377">377</a> olarak sezen bir hoca nadirdi. İyi tanınmış bir süvari zabiti olan erkek kardeşi derdi ki: “Safinaz’ın iyi hoca, benim iyi süvari zabiti olmam sırf bir psikoloji meselesidir. Çocuk ve at, bunlar pek birbirine benzer. İkisine de iyi bakmalı. İkisinin de istediğini yapmamalı. Yalnız beklemedikleri zamanda ikisinin de ağzına bir parça şeker verirseniz kuzu gibi arkanızdan gelir.”</p>
		<p>Safinaz’ın kocasının üstündeki hâkimiyeti sırf kıta<a class="si-noteref epub-type_noteref" href="#f378" id="ref_f378">378</a> ve görünüş itibarıyla çocuktan farklı olan kocasına karşı aynı vaziyeti almış olmasındandı. Belki bütün zaaflarını, hatta gülünç ve çirkin taraflarını pek iyi bildiği Sungur’a karşı hiçbir zaman meydana vurmadığı zaafı da bundan ileri geliyordu. Çocuk muhayyile<a class="si-noteref epub-type_noteref" href="#f379" id="ref_f379">379</a> demektir, cesaret demektir, yaratıcı hilkat demektir. Mesleklerinin yüksek mertebesine çıkanlar bu taze ve iptidai taraflarını muhafaza eder. Ve Sungur’un müteahhitlikte zengin olmasının başlıca sebeplerinden biri, herkesin alay ettiği bu çocuk tarafıydı.</p>
		<p>Hatta kendinden akıllı, tahsilli, gün görmüş adamları zaman zaman alt etmesinde bile hilekâr ve kurnaz bir çocuk oyunbazlığı vardı.</p>
		<p>Karısı ona senelerce “Sen bir baltaya sap olmazsın,” dedikten sonra Türkiye’nin birinci derece zenginleri arasına girince karısına: “Baltaya sap değil, baltanın kendisi oldum,” demişti. Ve Safinaz’ın tavsiyesiyle soyadı olarak Balta’yı almıştı. Ve yine o aralık Safinaz gibi arka sokağa yakışacak bir ismi karısına lâyık görmediği için, onun adını da Suzan’a çevirmişti. Bu hâlinden de yalancıktan büyükleri taklit eden çocuk tavrını kaybetmemişti. Bunun için karısı kardeşinin ata, kendisinin çocuklara karşı tuttuğu idare sistemini muvaffakiyetle<a class="si-noteref epub-type_noteref" href="#f380" id="ref_f380">380</a> kullanmakta devam etmişti. O kadar ki, parası ve debdebesi arttıkça etrafındaki dalkavukluğun derecesi artmış, ümit edilmeyen insanlar Sungur’a yaltaklanmış, fakat karısı hiçbir zaman ona yüz vermemişti.</p>
		<p>Arada bir Sungur “Beni herkes takdir ediyor, bir karım adam yerine koymuyor,” diye fazla düşünmeye başladığı zamanlar Suzan bir cümle ile, bir bakışla onun ağzına öyle bir bal çalardı ki, günlerce tatlı tatlı yalanır dururdu.</p>
		<p>Balta’yı karısına bağlayan bağlardan biri de kimseye söylemediği halde onun uğurlu olmasına itikadı<a class="si-noteref epub-type_noteref" href="#f381" id="ref_f381">381</a> ve yalnız insanlar için değil, hatta ticari meselelerde muhakemesinin<a class="si-noteref epub-type_noteref" href="#f382" id="ref_f382">382</a> isabeti idi.</p>
		<p>En iyi idare edilen yeni zengin evi, Sungur’unki olduğuna herkes kaniydi.<a class="si-noteref epub-type_noteref" href="#f383" id="ref_f383">383</a> Alafranga fakat özentiliği hiç bariz<a class="si-noteref epub-type_noteref" href="#f384" id="ref_f384">384</a> değil. Sungur’un kendisine bir prens gibi bakılır. Kocasının renk ve gösteriş iptilasının evlerine doldurduğu pahalı fakat zevksiz eşya, Suzan’ın tanzimi sayesinde yeni zengin bayağılığından kurtulurdu.</p>
		<p>Suzan kuru, kısık dudaklı bir kadındır. Zeki gözlerinde, koyu renk sadece fakat zevkle seçilen esvaplarında<a class="si-noteref epub-type_noteref" href="#f385" id="ref_f385">385</a> cinsî cazibesini kullanmak isteyen bir kadın tavrı yoktur. Dudakları hafif boyalı, saçları dümdüz taranmış, hareketinde irade ve ölçü sezilen bir insandır. Karısını fazla renksiz, hulâsa hiç de kadın olarak cazip bulmayan Sungur onun erkeğe hürmet telkin etmesinden iftihar duyuyor. Suzan briç oynar, geç yatar, dans eder, ukalâlık etmeden her şeyden bahseder ve kimseye yılışmaksızın herkesin nabzına şerbet verir.</p>
		<p>Birtakım yeni zenginlerin fukaralık günlerinden kalan eşlerini pantolonlarını, yırtık pabuçlarını süprüntülüğe atar gibi atıp genç ve güzel karılar almaya başladıkları devirde, Suzan gibi âdeta çirkin bir kadının kocasına tahakkümü,<a class="si-noteref epub-type_noteref" href="#f386" id="ref_f386">386</a> yeni hayatı yadırgamaksızın kendisine mal etmesi epeyce dedikodu uyandırdı. Bilhassa, zengin adam avına çıkan ve bu yolda her vasıtayı meşru bulan bir sürü rakip unsur arasında mevkisinden bir karış yer vermemesi herkesi hayrete düşürdü.</p>
		<p>Suzan bu devrede kıskanç görünmeksizin kocasının zaaflarını takip etti. Yalnız son zamanlarda Bayan Fıtnat tehlikesi onu harekete geçirmeye mecbur etti. Uzun müddet evine davet etmemekte ısrar ettiği bu kadının zengin avına çıkan malum grup arasında en çok göz önünde tutulması lâzım geldiğini sezdi. Bir erkânıharp<a class="si-noteref epub-type_noteref" href="#f387" id="ref_f387">387</a> gibi hep onun hücum taktiklerini tetkik ediyor ve hem de mukabil<a class="si-noteref epub-type_noteref" href="#f388" id="ref_f388">388</a> taktik bulmak için olanca zekâsıyla çalışıyordu. Bayan Fıtnat’ı Kübik Palas’a kızı ile beraber daveti de bundan ileri geliyordu.</p>
		<p>Fıtnat, eski bir paşa kızıydı. Duldu, şendi, boyalıydı, kendi iddiasına göre tahsili yüksekti. Kimsenin Fransızcasını beğenmez, her cümlesinde bir Fransızca kelime kullanır, fakat erkeklerle münasebetinde en çok cinsî cazibesinden istifade eder. Adamına göre bazan masum bir flört yapan modern bir genç kız tavrı takınır, bazan da aşk oyununu son perdeye kadar oynamaya hazır ve hatta eski biçim cilveler, hilelere bile müracaat eder. Etrafına verdiği zevke göre münasebatını<a class="si-noteref epub-type_noteref" href="#f389" id="ref_f389">389</a> bir bezirgân kabiliyeti ile satmasını bilir. Her iltifatının kendi kafasının içinde maktu<a class="si-noteref epub-type_noteref" href="#f390" id="ref_f390">390</a> bir ücreti vardır.</p>
		<p>Sosyete hayatında her erkeğe karşı şuhtur, saftır, hatta icabına göre aptal bile görünür.</p>
		<p>Fıtnat iri yarıdır. Siyah saçları, kıvırcıktır; başında lüle lüle kabarır ve onu Afrikalı dişi bir put resmine benzetir. Kaşları yoluk, alnı dardır. Gözleri siyah bir sürme çerçevesi içinde ışıldar, muntazam burnunun kanatları ihtirasla oynar, beyaz dişleri her zaman görünür. Bunun için her an suratına hak edilmiş<a class="si-noteref epub-type_noteref" href="#f391" id="ref_f391">391</a> gibi duran sabit bir sırıtışı vardır. Çok esmerdir, fakat koyu pudra kullanması modaya uymak için tenini güneşte yaktığını hissini hâsıl eder, yanakları, dudakları nar çiçeği rengine boyanır, kulaklarına kırmızı taştan uzun küpeler takar. Tombul tombuldur. Münasebetli münasebetsiz çıplak kolunu yanındakine sürer, omzu ile sivtinir,<a class="si-noteref epub-type_noteref" href="#f392" id="ref_f392">392</a> dans ederken bu kocaman vücut karşısındakine âdeta yapışır.</p>
		<p>İstanbul sosyetesinin alafranga zamparalarından Bay Hâdi ondan bahsederken der ki:</p>
		<p>— Bayan Fıtnat, Fransız sahnesinde aptal ve şuh kadın rolünü yapan Romanyalı Elvire Popesko’nun sahne haricinde bir örneğinden ibadettir. Aynı endam, aynı tebessüm, aynı azami istifade edilen diş ve dudak, aynı hem davet edip hem kaçan şiş kapaklı gözleri...</p>
		<p>Fakat bütün bunların arkasındaki serin ve hesaplı kafayı kimse tamamen tahlil etmiş değildir. Bu kafa yalnız kendisi için değil, bütün akraba kızlarını kocaya verirken faaliyete geçer. Kocalar “yüz görümlük, ağırlık, mihri müeccel ve saire” gibi eski evlenmenin iktisadi tarafını tamamen unutmamış unsurlardan seçilir ve bütün bu tabirler yeni hayata göre isim alır... Elmas, kürk, tuvalet gibi modern kadınlara verilen hediyeler ayrılmak isterse, şu kadar bin lira verecektir, karısı namına şu kadar bin lira bankaya koyacaktır, gibi kontrata bağlanan şartlardır.</p>
		<p>Fıtnat’ın iki kızı vardır. Birincisini Iraklı bir zenginle evlendirdi, epeyce yaşlı ve çirkin olan damada kabul ettirdiği şartlarda hayret veren göz açlığını gösterdi ve en sağlam kazığa başladığı şart, kendisine çıkardığı pay oldu. İkincisini Cavalı yaşlı bir elmas tüccarına vermek istedi, fakat kızı isyan etti. Kız, bilhassa rengi için itiraz ettiği söyler söylemez anası İstanbul’da ona muadil beyaz renkli zengin aradı.</p>
		<p>Sungur ile münasebeti bu vesile ile başladı. Çünkü Sungur gibi adamların eski karılarını çabuk feda edeceklerine, Fıtnat’ın kızı gibi güzel, tahsilli bir genç kız için her şeyi yapacaklarına kaniydi. Fakat kız, bunda da anasına baş eğmedi. Ana kız bir müddet birbirleriyle çekiştikten sonra, Dürdane onun yüzüne:</p>
		<p>— O kadar istiyorsan sen niçin varmıyorsun anne, diye haykırdı.</p>
		<p>Hakikat niçin kendi için Sungur’u elde etmesin? Kübik Palas... yat... apartmanlar.. debdebe! Bayan Fıtnat derhal planını yaptı. Evvelâ Sungur’u karısından boşatmaya çalışacak, muvaffak olamazsa Sungur’un metresi olacak, bütün ömrünü rahat geçirecek irat<a class="si-noteref epub-type_noteref" href="#f393" id="ref_f393">393</a> temin edecek... Ve bu teması esnasında Sungur’un muhitinde kızına hem yakışıklı, hem de zengin bir koca bulursa bir taşla iki kuş vurmuş olacak. Fakat Kübik Palas’ta Suzan’ı yakından tetkike fırsat bulduğu andan beri onun kolaylıkla bertaraf edilecek bir kadın olmadığını sezdi.</p>
		<p>Suzan hangi marifetiyle kocasını tutuyorsa, Fıtnat onun aksini ihtiyara<a class="si-noteref epub-type_noteref" href="#f394" id="ref_f394">394</a> karar verdi. Suzan kocasına hiç yüz vermiyordu. Fıtnat bu herifin çocuk tarafını, şöhrete susamış tarafını tatmine karar verdi. Bir düziye “ah ne dinamizm, ne kudret, ne bambaşka bir adam, âdeta yirmi birinci asrın adamı” der dururdu. Ve pazar akşamı balkondan Suzan, Zehra’yı alıp gittikten sonra bu hayranlığını artık gizleyemeyecek bir hale gelmiş gibi gösterdi: “Ah, sana Greta Garbo olsa dayanamaz” cümlesini kullanır kullanmaz Sungur’un aklı başından tamamen gitti. Ve sonra...</p>

		<hr/>
		
		<p>Sungur’un yatak odası beyaz atlas kapitone döşemesi, fil dişi takımları, kristalleri, çepeçevre aynaları ile bir erkekten ziyade bir kadın odasına benzer. Fakat bütün bu süsün arkasında konfor da vardır. İnsan nereye otursa kuş tüyü içine gömülür. Sungur buraya, her akşam aynı çocuk sevinci ile girer ve bu sevinç, çocukluk yatağının içinde bıraktığı rahatsızlık ve istikrahın bir aksülamelidir.<a class="si-noteref epub-type_noteref" href="#f395" id="ref_f395">395</a> Hemen her akşam muhayyilesinde<a class="si-noteref epub-type_noteref" href="#f396" id="ref_f396">396</a> ortası çökük, yünleri yamru yumru bir döşek, taş gibi katı bir yastık, murdar bir basma yorgan manzarası uyanır. Öyle bir yatağı bugün Suzan’ın eski köpeği Kakaşi görse tenezzül edip içinde yatmaz. İşte bunun içindir ki, Sungur’un bu odadaki heyecanına âdeta mistik bir unsur karışır. Sabahtan akşama kadar modadır diye münasebetli münasebetsiz dinsiz görünen Sungur bu odanın eşiğinde bir “yarabbi şükür” çeker. Burada Sungur kendisinde harikuladelik görerek onu ihtişama eriştiren Allah’a takdirini beyan eder.</p>
		<p>Hakikat halde şükrettiği Allah değil, talih ve tesadüf denilen şeydir. Çünkü insan ne kadar harikulade olursa olsun, talih yardım etmezse, yahut bir oyun etmek isterse senelerce kurulan saadet ve servet binası bir anda yere çökebilir olduğuna inanır.</p>
		<p>Bu akşam elektriklerin hepsini yaktı. Aynadan aynaya siyah smokinli, koca karınlı, kat kat çeneli bir adam aksetti. Maamafih, gürültü etmeden soyunmaya çalıştı. Çünkü banyo odasının öbür tarafındaki odada yatan Suzan’dan bu akşam imkân dairesinde kaçmak istiyordu.</p>
		<p>Banyoyu açtığı zaman öteki odayı dinledi. Belki yatmış olacak. Banyosunu her akşamdan fazla itina ile yaptı. İpek pijamasıyla yatağının yanındaki koltuğa kuruldu. Bir kulağı hâlâ Suzan’ın odasını dinliyor, bir kulağında yavan yavan konuşan Sungur’u gıcıklayan bir ses. Bundan sonra artık Suzan seslenmez ve gelmez. Rahat rahat düşünmekte bir mahzur yok.</p>
		<p>Gözlerini kapıyor, arkasındaki hayalin nar çiçeği dudakları arasındaki beyaz dişlerini görüyor, siyah çerçeveleri arasında iki göz ona “aman beni yaktın” der gibi bakıyor ve kısık sesli sarhoş hanendenin sabaha karşı söylediği bir gazeli hatırlatan yayvan bir üslupla “<em>Meşan,</em><a class="si-noteref epub-type_noteref" href="#f397" id="ref_f397">397</a><em> meşan, meşan...</em>” diye inliyor.</p>
		<p>Evet, Sungur nihayet bir sosyete kadınına tecavüz etmeye cür’et etmiş ve karşısında eski daktilosundan yediği sapartayı<a class="si-noteref epub-type_noteref" href="#f398" id="ref_f398">398</a> beklerken birdenbire ihtiyarı elden gitmiş, Sungur’un aşkıyla kendinden geçmiş bir Fıtnat bulmuş. Bir zenginin daktilo metresi olamazsa, mutlak çok para sarf eden, müstesna ve şık bir sosyete kadını metresi olması lâzım değil mi? Bu tipin Fıtnat kadar muvaffakiyetlisi<a class="si-noteref epub-type_noteref" href="#f399" id="ref_f399">399</a> olabilir mi? Falan filan arkadaşın metreslerini zihninden geçiriyor. Daha genç fakat ne kadar daha seviyeleri aşağı! Ve bu akşam Sungur, Fıtnat’ın odasına gidecek, bu akşam onun hayatında bir dönüm yeri!</p>
		<p>Banyo odasının içinde hareket var. Suzan olacak. Bekledi, bekledi. Işık söndü. Artık yatmış olacak, çünkü yatmasa mutlaka ona bir seslenirdi. Kalktı, ayaklarının ucuna basarak kapıya yürüdü.</p>
		<p>— Uyudun mu, Sungur?</p>
		<p>Döndü. Suzan eflatun pijamalarıyla, saçları iki taraftan örülü, hamamın kapısını açmış duruyordu.</p>
		<p>— Kapının önünde ne arıyorsun?</p>
		<p>— Elektriği söndürecektim... Şey... anahtarı çevirecektim... Aaaa... Esnemeden laf edemiyorum.</p>
		<p>Anahtarı tam zamanında düşünmüştü. Çünkü elektriklerin hepsini yattığı yerde yakar söndürürdü.</p>
		<p>— Biraz konuşmak istiyorum.</p>
		<p>Sungur yine esnedi. Koltuğa oturdu. Suzan koltuğun kenarına çıktı, kolunu kocasına attı.</p>
		<p>— Söyle bakalım... Elmas mı, kürk mü, yeni bir cins köpek mi?</p>
		<p>— Hiçbiri değil... Pazar akşamı benim isim günüm, o akşam vereceğim ziyafeti konuşacağız.</p>
		<p>— Nasıl isim günün? Şubatta yaptıktı.</p>
		<p>— O doğduğum gün... Bu Suzan olduğum gün.</p>
		<p>— Yine bir şeytanlık! Ne demek istiyorsun?</p>
		<p>— Zehra’yı ve misafirlerini perşembe akşamı için davet ettim ve bütün Poyraz Köyü’ne açık bir gece eğlencesi yapacağımızı da söyledim. Feridun Paşa Korusu’nu –daha doğrusu kampı– da davet edeceğim. Poyraz Köyü çocuklarına bahçede bir Karagöz oynatacağım, bahçeye mızıka gelecek, Bayan Safder şarkı söyleyecek, havuzun etrafında dans edeceğiz, büfeyi de...</p>
		<p>— Bunlar neden icap ediyor?</p>
		<p>Suzan öksürdü, düşündü. Sonra ciddi bir tavır takındı:</p>
		<p>— Senin hakkında etrafta hayli münasebetsiz dedikodu var, bilhassa gençlik muhitinde. Seni alelâde onun bunun nüfuzu ile para kazanmış türedi zengin sanıyorlar. Kendini üniversite muhitine yakın tanıtmak için bundan münasip fırsat olmaz. Yani bütün külfet kamptaki yedi genci kazanmak içindir. Onlar senin ne kadar kabiliyetli bir iktisat unsuru olduğunu yakından görmeli...</p>
		<p>— Bayan Fıtnat gibi bir kadını misafirlerimiz arasında görenleri de bizim entelektüel bir muhitte yaşadığımızı gösterir değil mi? Fakat bilmem Bayan Fıtnat onlarla görüşmeyi ister mi? Pek abur cubur takımından gençler olduğunu söylüyordu.</p>
		<p>— Görüşmese daha iyi.</p>
		<p>— Neden?</p>
		<p>— Çünkü gençlik arasında Bayan Fıtnat’ın hiç kredisi yoktur.</p>
		<p>— Nasıl yok be? Karı bülbül gibi Fransızca konuşuyor.</p>
		<p>— Onu kapa... Dediğin şeyler geçen nesli alâkadar eder. Fransızca... pih.. Alyans’tan<a class="si-noteref epub-type_noteref" href="#f400" id="ref_f400">400</a> çıkmış her Yahudi karısı bülbül gibi Fransızca söylüyor. Böyle şeyler gençlerin gözünü boyamıyor. Hem...</p>
		<p>— E, hem?</p>
		<p>— Neme lâzım, misafirimizi çekiştirmek istemem.</p>
		<p>— Allah aşkına söyle be!</p>
		<p>— Şimdiki gençler ihtiyar kadınlara hürmet ediyor ama, bayat, Fransız mukallitlerine<a class="si-noteref epub-type_noteref" href="#f401" id="ref_f401">401</a> değil.</p>
		<p>— Bayan Fıtnat ihtiyar mı? Değme gençleri cebinden çıkarır.</p>
		<p>— Doğru fakat o ellisine yaklaşmış erkekler için. Ben sana gençlik muhitini söylüyorum.</p>
		<p>— Kadının endamı.</p>
		<p>— Münasebetini anlamadım.</p>
		<p>— Bilmece söyler gibi konuşma be.</p>
		<p>— Kızı Dürdane’ye sor. Geçen sene Paris’te göğsünü de, kollarını da bir güzellik cerrahına çektirmiş.</p>
		<p>— İnanmam...</p>
		<p>— Neden bu kadar kızıyorsun Sungur?</p>
		<p>— Kızıyorum, iftira sevmem. Derisini çektirse çenelerini, yanaklarını çektirirdi, çünkü hafifçe sarkıyor.</p>
		<p>— Yüzüne dokunamaz.</p>
		<p>— Neden?</p>
		<p>— Meşhur tebessüme tesir olur, kadının bir tek göz boyayan tebessümü, yüzünü çektirirse...</p>
		<p>— Sen ne de çok şey biliyorsun be Suzan.</p>
		<p>Bunları içinden karısının kıskançlığına atfetmekle beraber artık masanın üstündeki saatten gözlerini çevirdi. Yarım saat evvelki harareti, arzusu hayli soğumuştu. Tevekkeli kadın o kadar kolay Sungur’u odasına almaya karar vermedi ya...</p>
		<p>Yarım saat sonra Sungur’un zihnini Suzan’ın isim günü ziyafeti tamamen sarmıştı. Teferruatı<a class="si-noteref epub-type_noteref" href="#f402" id="ref_f402">402</a> tespit ve derhal harekete geçmek için daktilo Saffet’i yataktan kaldırdılar, kalem ve defter ile Sungur’un odasına çağırdılar. Gece yarısından sonra çalışmayı kabul etmeyen kızı bizzat Suzan ikna etti. Buna rağmen o kadar aksiliği vardı ki, ertesi gün kendine verilen vazifeyi defterine kaydederken:</p>
		<p>— Bu şeytanlıklar bayan pastırmanın marifeti olacak, diye homurdandı.</p>
		<p>Sungur kaşlarını çattı. Alacağı cevabı bildiği halde:</p>
		<p>— Bayan pastırma isimli birini tanımıyorum, dedi.</p>
		<p>Daktilo Saffet başını kaldırdı, kendisine mütebessim<a class="si-noteref epub-type_noteref" href="#f403" id="ref_f403">403</a> bakan Suzan’a hafifçe göz kırptı. Ve Suzan, Saffet’e yüz liralık bir hediye almaya karar verdi. Çünkü genç daktilonun bu cümlesi o akşam Bayan Fıtnat’a vurulan darbelerin en kuvvetlisiydi. Spor lisanıyla tam bir nakavt.</p>

	</div>
	<div class="si-footnotes html5_section epub-type_footnote">
		<div class="si-footnote html5_aside epub-type_footnote" id="f365"><a class="si-backref" href="#ref_f365">365</a><span class="si-footnote-text"> Düşünür.</span></div>


		<div class="si-footnote html5_aside epub-type_footnote" id="f366"><a class="si-backref" href="#ref_f366">366</a><span class="si-footnote-text"> Sahiplenme ve hükmetme.</span></div>


		<div class="si-footnote html5_aside epub-type_footnote" id="f367"><a class="si-backref" href="#ref_f367">367</a><span class="si-footnote-text"> (Fr.)<em> Mechant(e).</em> Hain, alçak.</span></div>


		<div class="si-footnote html5_aside epub-type_footnote" id="f368"><a class="si-backref" href="#ref_f368">368</a><span class="si-footnote-text"> İtaatkâr.</span></div>


		<div class="si-footnote html5_aside epub-type_footnote" id="f369"><a class="si-backref" href="#ref_f369">369</a><span class="si-footnote-text"> İlkokul.</span></div>


		<div class="si-footnote html5_aside epub-type_footnote" id="f370"><a class="si-backref" href="#ref_f370">370</a><span class="si-footnote-text"> Tartışmanın.</span></div>


		<div class="si-footnote html5_aside epub-type_footnote" id="f371"><a class="si-backref" href="#ref_f371">371</a><span class="si-footnote-text"> Büyütüyorsunuz.</span></div>


		<div class="si-footnote html5_aside epub-type_footnote" id="f372"><a class="si-backref" href="#ref_f372">372</a><span class="si-footnote-text"> (Fr.)<em> Hors serie</em>. Eşsiz.</span></div>


		<div class="si-footnote html5_aside epub-type_footnote" id="f373"><a class="si-backref" href="#ref_f373">373</a><span class="si-footnote-text"> Alaycı.</span></div>


		<div class="si-footnote html5_aside epub-type_footnote" id="f374"><a class="si-backref" href="#ref_f374">374</a><span class="si-footnote-text"> Neden.</span></div>


		<div class="si-footnote html5_aside epub-type_footnote" id="f375"><a class="si-backref" href="#ref_f375">375</a><span class="si-footnote-text"> Öğretmen okulunu.</span></div>


		<div class="si-footnote html5_aside epub-type_footnote" id="f376"><a class="si-backref" href="#ref_f376">376</a><span class="si-footnote-text"> Psikolojisini.</span></div>


		<div class="si-footnote html5_aside epub-type_footnote" id="f377"><a class="si-backref" href="#ref_f377">377</a><span class="si-footnote-text"> Teorik.</span></div>


		<div class="si-footnote html5_aside epub-type_footnote" id="f378"><a class="si-backref" href="#ref_f378">378</a><span class="si-footnote-text"> Cüsse.</span></div>


		<div class="si-footnote html5_aside epub-type_footnote" id="f379"><a class="si-backref" href="#ref_f379">379</a><span class="si-footnote-text"> Hayal gücü.</span></div>


		<div class="si-footnote html5_aside epub-type_footnote" id="f380"><a class="si-backref" href="#ref_f380">380</a><span class="si-footnote-text"> Başarıyla.</span></div>


		<div class="si-footnote html5_aside epub-type_footnote" id="f381"><a class="si-backref" href="#ref_f381">381</a><span class="si-footnote-text"> İnancı.</span></div>


		<div class="si-footnote html5_aside epub-type_footnote" id="f382"><a class="si-backref" href="#ref_f382">382</a><span class="si-footnote-text"> Yargılarının.</span></div>


		<div class="si-footnote html5_aside epub-type_footnote" id="f383"><a class="si-backref" href="#ref_f383">383</a><span class="si-footnote-text"> İnanıyordu.</span></div>


		<div class="si-footnote html5_aside epub-type_footnote" id="f384"><a class="si-backref" href="#ref_f384">384</a><span class="si-footnote-text"> Belli.</span></div>


		<div class="si-footnote html5_aside epub-type_footnote" id="f385"><a class="si-backref" href="#ref_f385">385</a><span class="si-footnote-text"> Giysilerinde.</span></div>


		<div class="si-footnote html5_aside epub-type_footnote" id="f386"><a class="si-backref" href="#ref_f386">386</a><span class="si-footnote-text"> Hükmetmesi.</span></div>


		<div class="si-footnote html5_aside epub-type_footnote" id="f387"><a class="si-backref" href="#ref_f387">387</a><span class="si-footnote-text"> Kurmay subay.</span></div>


		<div class="si-footnote html5_aside epub-type_footnote" id="f388"><a class="si-backref" href="#ref_f388">388</a><span class="si-footnote-text"> Karşı.</span></div>


		<div class="si-footnote html5_aside epub-type_footnote" id="f389"><a class="si-backref" href="#ref_f389">389</a><span class="si-footnote-text"> İlişkilerini.</span></div>


		<div class="si-footnote html5_aside epub-type_footnote" id="f390"><a class="si-backref" href="#ref_f390">390</a><span class="si-footnote-text"> Kesilmiş.</span></div>


		<div class="si-footnote html5_aside epub-type_footnote" id="f391"><a class="si-backref" href="#ref_f391">391</a><span class="si-footnote-text"> İşlenmiş.</span></div>


		<div class="si-footnote html5_aside epub-type_footnote" id="f392"><a class="si-backref" href="#ref_f392">392</a><span class="si-footnote-text"> Omuzlar oynatılarak giysi yardımıyla kaşınmak.</span></div>


		<div class="si-footnote html5_aside epub-type_footnote" id="f393"><a class="si-backref" href="#ref_f393">393</a><span class="si-footnote-text"> Gelir.</span></div>


		<div class="si-footnote html5_aside epub-type_footnote" id="f394"><a class="si-backref" href="#ref_f394">394</a><span class="si-footnote-text"> Yapmaya.</span></div>


		<div class="si-footnote html5_aside epub-type_footnote" id="f395"><a class="si-backref" href="#ref_f395">395</a><span class="si-footnote-text"> Tiksinmenin bir tepkisidir.</span></div>


		<div class="si-footnote html5_aside epub-type_footnote" id="f396"><a class="si-backref" href="#ref_f396">396</a><span class="si-footnote-text"> Hayalinde.</span></div>


		<div class="si-footnote html5_aside epub-type_footnote" id="f397"><a class="si-backref" href="#ref_f397">397</a><span class="si-footnote-text"> (Fr.) <em>Mechant(e). </em>Yaramaz.</span></div>


		<div class="si-footnote html5_aside epub-type_footnote" id="f398"><a class="si-backref" href="#ref_f398">398</a><span class="si-footnote-text"> Azarlamayı.</span></div>


		<div class="si-footnote html5_aside epub-type_footnote" id="f399"><a class="si-backref" href="#ref_f399">399</a><span class="si-footnote-text"> Başarılısı.</span></div>


		<div class="si-footnote html5_aside epub-type_footnote" id="f400"><a class="si-backref" href="#ref_f400">400</a><span class="si-footnote-text"> Alliance Okulları: Fransızca eğitim veren Yahudi okulları.</span></div>


		<div class="si-footnote html5_aside epub-type_footnote" id="f401"><a class="si-backref" href="#ref_f401">401</a><span class="si-footnote-text"> Taklitçilerine.</span></div>


		<div class="si-footnote html5_aside epub-type_footnote" id="f402"><a class="si-backref" href="#ref_f402">402</a><span class="si-footnote-text"> Ayrıntıları.</span></div>


		<div class="si-footnote html5_aside epub-type_footnote" id="f403"><a class="si-backref" href="#ref_f403">403</a><span class="si-footnote-text"> Gülümseyerek.</span></div>


	</div>
  </body>
</html>