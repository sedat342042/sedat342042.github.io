<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tatarcık</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1 class="chapter-header">FERİDUN PAŞA KORUSU’NA DAİR</h1>
		<p>Koru, köyün sırtındaki yamacı tamamen kapladığı gibi iki tarafından da civar köylere doğru taşar. Tatlı bir meyille tepeden sahile doğru yayılan renkli bir Anadolu halısına benzer. Zemini en koyu neftîden, en açık neftîye kadar birbirine karışmış bir yeşildir. Üstü, baharlarda beyaz salkımlar, mor at kestaneleri, açık pembe gülibrişimleri, alev gibi yanan erguvanlar ve zakkum çiçekleriyle işlenir. Burası Boğaziçi’nin sayılı güzelliklerinden biridir.</p>
		<p>En tepede yüz senelik fıstık ağaçlarının çepeçevre sardığı tabiî bir terası vardı[r]. Burası asıl ana binanın olduğu yerdir. Etrafı balkonlu, iki kat, yayvan bir ahşap köşk. İki tarafında biri biraz uzakta bir kestanelik içinde, biri yemişlik içinde iki küçük köşk vardır. Ailenin başlıca efradı bu üç bina içine dağılmıştır. Bunun haricinde şurada burada bir iki odalı boş yahut dolu birkaç bina daha varsa da onlarda oturanlar hizmetkâr, korucu, vesairedir.</p>
		<p>Koru ve sahipleri Poyraz Köyü’nün gururunu okşar. O yer ve içindekiler nasılsa sahilde seneden seneye geçen, fukaralaşan yalıların vaziyetine düşmemiş, hem içtimaî, hem de iktisadi vaziyetini muhafaza etmiştir. Koru işini bilen korucular elinde, köşkler sık tamir edilir ve boyaları yenilenir. Yan taraflarında bir iki yerde yıkılmış duvarlar varsa da bunlar kimsenin gözüne çarpacak gibi değildir.</p>
		<p>Koru sahiplerinin nesilden nesile hiç düşmeyen servetlerinin membası Mısır’dan geldiği söylenen bir aile iradına atfedilir. Her nesilde orada memlekette, herhangi bir sahada isim sahibi simalar olması da eskiliğine rağmen tereddi etmemiş<a class="si-noteref epub-type_noteref" href="#f94" id="ref_f94">94</a> sağlam bir unsurdan geldiklerini ispat eder. Kimi bunu ta İstanbul’u Türkler fethedeli beri bu koru halkının tarihe geçen askerler yetiştirmiş olmalarına hamleder.<a class="si-noteref epub-type_noteref" href="#f95" id="ref_f95">95</a></p>
		<p>Bugün bu üç köşke yayılan üç nesil erkek arasında ayrı ayrı varlığını etrafına hissettiren örnekler vardır.</p>
		<p>En ihtiyarı Feridun Paşa’dır. Fakat ona herkes sadece “Paşa Baba” dediği için köy halkı arasında bile asıl adını bilmeyenler vardır. Yaşı seksenle yüz arasında olabilir, çünkü ne ailesi ne de komşuları onun ne zaman doğduğunu bilir. İstanbul semti için Sultanahmet Sebili, Yenicami, Rumeli kıyısı için hisarlar neyse, Anadolu kıyıları için de “Paşa Baba” öyle canlı bir antika eserdir.</p>
		<p>Surat, vakti geçmiş bir muşmula. Parmağınızı dokunsanız buruşukları arasına batacak zannedersiniz. Küçük siyah gözleri kuyuya batmış gibi derin, göz evlerinin içine gömülüdür. Kaşları kalın, çatık, bembeyaz. Bıyık kılları gibi uzun tüyleri zaman zaman uzak bir deniz feneri gibi yanıp sönen siyah gözlerine kadar iner. Beyaz bıyıklar kırpıktır. Sakal yoktur. Başı karlı bir dağ tepesi gibidir. O kadar yaş, bu vücudun bereketini, hayatını söndürmemiştir.</p>
		<p>Boyu bugün hiç görülmeyen derecede uzundur. Değnek gibi zayıftır, arkası kamburlaşmıştır. Yürürken hâlâ fırtınaya kurumuş gövdesiyle meydan okuyan asırlık bir çınar hissi verir. Sesi incedir, yorgundur, fakat titreye titreye bayramlarda, kandillerde odasını dolduran torunlara hikâyeler anlatacak, onlarla uzun uzun şakalaşacak kadar kuvveti vardır. Hulâsa,<a class="si-noteref epub-type_noteref" href="#f96" id="ref_f96">96</a> ilk bakışta azıcık aksi ve korkunçtur. Fakat bu ihtiyar yüzün onu her nesle sevdiren ve bir kere görünce unutturmayan nadir bir tebessümü vardır. Buruşuklarını derinleştiren, gözlerini çukurlaştıran ve gönül alan bir tebessüm.</p>
		<p>Son senelerde o nadiren kendi katından iner, arkasında devetüyü bir ropdöşambr, ayağında fanila terlik, baş açık, sofada balkonda dört döner durur.</p>
		<p>Paşa Baba askerliğin zehirli gaza, tayyareye, kimyahaneye ve makineye değil, sağlam yüreğe, sağlam kafaya, iyi kumandaya ve ölüme “Niçin, neden?” diye sormadan yürüyen nefere tabi olduğu zamanın en babacan kumandanlarından biriydi. Paşa Baba sekiz oğlunu da askere vermişti. Eski Yunan Harbi’nden başlayarak Büyük Harp’in sonuna kadar süren sayısız kavgalarda sekizi de şehit olmuştu. Yani erkek evlâdı yoktu. Onlar şimdi ihtiyarın kafasında günden güne şekil bile verilemeyen birer heyula idi. Bunlardan biri erkek evlât bırakmamıştı.</p>
		<p>Paşa Baba’nın üç kızı da askerle evlenmişti. Onların bir alay delikanlı çocukları vardı. Ve Paşa Baba onları zaman zaman kimi Kafkaslar’da, kimi Makedonya’da, kimi Çanakkale’de kalan oğullarıyla karıştırırdı.</p>
		<p>Garip olarak üçüncü neslin biri asker değildi. Fakat Paşa Baba’nın ikinci çocukluk devresine giren muhayyilesi<a class="si-noteref epub-type_noteref" href="#f97" id="ref_f97">97</a> o kadar zengindir ki, etrafında ister şahıs, ister vak’a olsun istediği hüviyeti, dilediği mânayı vermeye kadirdir.</p>
		<p>Buna bakıp da onu alelâde bir bunak telâkki etmek doğru değildir. Hafızası gerçi Boğaz sabahları kadar sislidir. Fakat orada yer yer berrak kalan, zaman zaman üstündeki duman tabakasını delip yükselen bir hayli şahikalar<a class="si-noteref epub-type_noteref" href="#f98" id="ref_f98">98</a> vardır. Bunların en aydınlığı Plevne’dir.</p>
		<p>Bir genç binbaşı olarak iştirak ettiği bu muhasara, ev halkının teferruatıyla bildiği bir maceradır. Bunun haricinde her insanın adı, her vak’anın tarihi çocuk ihtiyarın keyfine göre değişir.</p>
		<p>Mesela Paşa Baba, on defa –fakat birer birer olmak şartıyla– evlenmiştir. Son karısı Gülizar Hanım –sırf ihtiyara baksın diye nikâh edilmiş bir eski kalfa– her sabah merhumelerden birinin adıyla çağırılır. Ve ihtiyarın onlara karşı beslediği hisse, yahut hissizliğe göre Gülizar Hanım muamele görür.</p>
		<p>Gülizar Hanım en çok iki isimden, iki ölü kadın şahsiyetiyle karıştırılmaktan korkar. Biri Emine’dir; yani Paşa Baba’nın gençliğinde gelip geçen ve âşık olunan bir kadın. O gün muşmula yüzün siyah gözlerinde çakan ateş, dişsiz ağızın titreye titreye tekrar ettiği ve Gülizar’a Çin lisanı gibi gelen eski divan şairlerinin gazelleri hiç durmaz. Gülizar’ı en çok sıkan şey “Emine günü”dür. O gün ihtiyar mütemadiyen kadının çoraplarını çıkartıp ayaklarını okşamak ister. İş bu kadarla da kalmaz, bu muhayyel<a class="si-noteref epub-type_noteref" href="#f99" id="ref_f99">99</a> Emine’nin sık sık ayaklarına kapanır. Yatağa yatmak ister. Biri Zehra’dır. O günlerde ihtiyar gözünü açtığı dakikadan yatıncaya kadar kavga eder, titizlenir, kadının arkasından terlik fırlatacak kadar huşunet<a class="si-noteref epub-type_noteref" href="#f100" id="ref_f100">100</a> gösterir. Bunun haricindeki kadınların ismini andığı günlerde Gülizar nefes alır.</p>
		<p>Ailenin münevver<a class="si-noteref epub-type_noteref" href="#f101" id="ref_f101">101</a> gençlerini en çok alâkadar eden şey, ihtiyarın “kadın” mefhumuna karşı beslediği birbirine zıt olan fikirleridir. En geniş mânasıyla ona göre kadın iki sınıftır: Bir tarafta analar, kızlar, öbür tarafta karılar ve odalıklar. Birincilere karşı vaziyet sarihtir,<a class="si-noteref epub-type_noteref" href="#f102" id="ref_f102">102</a> değişmez, ikincilere gelince onlar kıymetli kıymetsiz, sevilen ve sevilmeyen bir sürü şahsî maldır. Fransa’da bir hayli zaman bulunmuş olması onu aynı zamanda iki kadını nikâha almaktan menetmişse de, metres mukabilinde telâkki ettiği odalıkların sayısı çokçadır. Bunları çırak çıkardığı zaman hep istikballerini<a class="si-noteref epub-type_noteref" href="#f103" id="ref_f103">103</a> temin etmiş, küçük birer ev sahibi etmiştir.</p>
		<p>Bunların haricinde her kadına karşı on sekizinci asır Fransız asilzadesi tavrı takınır. Hele son zamanlarda torunları da dahil olduğu halde kimine “Kontes”, kimine “Markiz” diye hitap eder, en çok hoşlandıklarına “Markiz dö Şartr” ile “Kontes diyödone” ismi verir. Bunlar onun tahsil devresinde, yakışıklı bir talebe iken Paris’te, belki sefarette tanıdığı hakiki kadınlar mıdır, okuduğu romanlardan, seyrettiği piyeslerden mi uydurmuştur? Burasını Allah’tan başka kimse bilmez.</p>
		<p>Hulâsa, ihtiyarın güzel cinse karşı ruhî vaziyeti şöyle hulâsa edilebilir: Analara hürmet edilir, karılar helal mal gibi kullanılır; kadınların topunu birden erkek himaye etmekle mükelleftir. Fakat kadın erkekten daha yüksek, yahut alçak ne olursa olsun hiçbir zaman erkekle müsavi addedilemez.<a class="si-noteref epub-type_noteref" href="#f104" id="ref_f104">104</a> Bu son noktada en çok ısrar eder ve bu iddiasını ispat için Plevne günlerinden alınmış hakiki bir hikâye söyler. Der ki:</p>
		<p>— Haşmet isminde bir çavuşumuz vardı. Kıştı. Ortalık donmuştu. Muhasara<a class="si-noteref epub-type_noteref" href="#f105" id="ref_f105">105</a> bizi at sidiği içmeye, mısır koçanı kemirmeye mecbur etmişti. Böyle soğuk akşamlardan birinde çadırımızın gevşeyen kazıklarından birini çakmaya uğraşıyordu. Arkasından biri, birdenbire omzuna bir balta indirdi. Döndü, yerli bir Hıristiyan karısı gördü. Elinden baltayı aldı fırlattı. “Ben seni erkek zannettimdi. Savuş git, seni tutmasınlar,” dedi. Haşmet Çavuş’u ben çadırın önünde serili buldum. Bir türlü kendini yaralayan kadını ele vermedi.</p>
		<p>Son iki senedir bu en çok tekrar ettiği hikâyeyi artık söylemiyor. Çünkü torunları bir ağızdan, “Ne demek, kadın mademki bizimle her hakta müsavi,<a class="si-noteref epub-type_noteref" href="#f106" id="ref_f106">106</a> ceza da müsavi olmalı,” diye homurdanıyor.</p>
		<p>Son iki senedir hafızasının dumanları[nın] çok kalınlaştığını gösterir bir şey var. Başka harp hikâyelerini Plevne’ye, Plevne’nin efsanelerini başka muharebelere karıştırıyor. Fakat daima zihninde bir nev’i his asaleti, derebeylik mertliği hâkimdir. Bunlar arasında şimdi en çok naklettiği hikâye Sarıkamış’a aittir ve Kafkaslar’dan dönmeyen beşinci oğlunun bir mektubundan alınmıştır. Binbaşı Mazlûm’un Sarıkamış’a ait olan bu hatırası şudur: Beş on neferle bir köyün önünden karlar arasından ricat ediyorlarmış,<a class="si-noteref epub-type_noteref" href="#f107" id="ref_f107">107</a> sağlarındaki tepecikte olan evlerden bir ikisinde saklanan Rus kuvvetleri ateş açmış. Onun için herkes yerde dört elle sürünerek ateş mıntıkasını geçmeye mecbur olmuş. Bir Türk neferi bu ateş mıntıkasını yaralı bir Rus esirini arkasına alarak ayakta geçmiş. Binbaşı Mazlûm’un bu mektubu yokluk ve meşakkat<a class="si-noteref epub-type_noteref" href="#f108" id="ref_f108">108</a> içinde bile Türk neferinin düşman esirine karşı insani ve medeni muamelesini gösteren birçok misallerle doluydu ki, bunları Paşa Baba hep Plevne’ye mal etmişti.</p>
		<p>Bu hikâye de torunlar arasında evvelâ pek iyi telâkki edilmemişse de son söylediği zaman hazır bulunan bir Fransız doktorunun Türk neferini destani bir sima yapan bir başka hakiki hikâyesinden sonra ihtiyarın kendilerine “geçmiş, çürümüş kıymetler” diye damga bastıkları bu nev’i hatıralarına daha çok ehemmiyet vermeye başlamışlardı.</p>
		<p>Fransız doktor, Paşa Baba’nın büyük damadı Miralay Nihat’ın dostu, Payar isminde, Makedonya’ya Büyük Harp’te gelmiş bir adamdı. Doktor İstanbul’a geldikçe bu aileyi ziyaret eder, bilhassa hâlâ Paris telaffuzuyla Fransızca söyleyen ihtiyar askeri mutlak görmek isterdi. Doktor söylerken gençler onu klasik bir dram seyreder gibi heyecanla dinlediler.</p>
		<p>— Monşer Nihat, demişti, Paşa’nın hikâyelerine benzeyen bir vak’ayı bana bir İngiliz yaralı nefer anlattı. Dedi ki: “Son cephede bir tepe vardı, bir sabah bana oradan bir Türk neferi geçer gibi geldi. Arkadaşlara söyledim. Onlar da böyle bir gölge gördüklerini anlattılar. İşgüzarlık olsun diye bir sabah pusu kurdum, bekledim, geçerken vurdum. Bunu bizim zabite söyleyince çıkıp üstünü aramamı emretti. İki gün sonra o noktaya gittim. Üstündeki kâğıtları alıp dönerken ağaçların arasında bir inilti duydum, gittim. Bir yaralı İngiliz neferi yatıyordu. Beni görünce sevindi. Fakat oraya niçin geldiğimi söyleyince gözlerinden yaş boşandı, ‘Ne yaptın? Bana her sabah bir Türk neferi su ekmek getiriyordu. İki gündür gelmedi, demek onu öldürdün,’ dedi.”</p>
		<p>Bu gibi kıymetlerin Avrupalılarda da ehemmiyeti ve mevkisi olduğunu hisseden gençler Paşa Baba’nın bundan sonra geçmiş hikâyelerini biraz daha alâka ile dinler oldular. Fakat Paşa Baba gün geçtikçe hikâyelerini Plevne’den alıp Sakarya’ya nakletmeye başlayınca her söylediğini artık uydurma telâkki etmeye başladılar. Çünkü Paşa Baba Anadolu mücadelesinde, bilhassa Sakarya devresinde büyük bir heyecan geçirmiş, hatta yaşına bakmayarak gönüllü gitmeye bile kalkmıştı. Fakat bu, kendi başına bambaşka bir aile meselesiydi.</p>
		<p>İkinci neslin başında ihtiyarın büyük kızı Saide Hanım gelirdi. O, kocası mütekait<a class="si-noteref epub-type_noteref" href="#f109" id="ref_f109">109</a> Miralay Nihat’la büyük köşkte yaşar ve aile üstünde en büyük tesiri olan, en çok sayılan simadır. İriyarı, babasına hiç benzemez, az söyler, bütün mânasıyla “zabit kadın” denilen bir örnekti.</p>
		<p>Saide Hanım’ın kocası Miralay Nihat sağ bacağını Çanakkale’de kaybetmiş kıymetli bir erkânıharptir.<a class="si-noteref epub-type_noteref" href="#f110" id="ref_f110">110</a> Asker, sivil yeni Türkiye’yi safha safha fikir, yahut bizzat silahla bina etmek için bütün hayatı bir mücadele olan örneklerden biridir. O, Paşa Baba’dan hiç olmazsa iki asır ileridedir. Gerçi onun da o dikkate şayan<a class="si-noteref epub-type_noteref" href="#f111" id="ref_f111">111</a> ihtiyarla müşterek bazı düşünceleri ve hisleri vardır. Bunlardan başlıcası ikisinin de asker olması, ikisinin de şuurî yahut gayrişuurî<a class="si-noteref epub-type_noteref" href="#f112" id="ref_f112">112</a> kıymetlerinin askerî bir görüşe dayanmasıdır. Farklar, zaman, tahsil ve bilhassa felsefi telâkkilerindedir.</p>
		<p>Paşa Baba’ya göre ordular daima şahsî cesarete, manevî itikatlara, bilhassa dinî salabete<a class="si-noteref epub-type_noteref" href="#f113" id="ref_f113">113</a> dayanır. Miralay Nihat’a göre askerlik bugün sadece ilme, teknik kabiliyete dayanır. Hatta dünya, yalnız ordusunda değil, iktisadi, içtimaî vesaire bütün safhalarında fenle, akıl ve mantıkla şekil ve kuvvet alır. Miralay kuvvetli ordu, kuvvetli milletle kaim olacağına inandığı için, kendi felsefesine göre bir Türk milleti görmek için diliyle, kalemiyle mütemadiyen faaliyet gösteren bir adamdır.</p>
		<p>Onu kayınbabasından en çok ayıran nokta “din” meselesidir. İhtiyar, kendi pek mutekit<a class="si-noteref epub-type_noteref" href="#f114" id="ref_f114">114</a> olmamakla beraber dini elzem addeden<a class="si-noteref epub-type_noteref" href="#f115" id="ref_f115">115</a> nesildendir. Damadı bilakis “din” tamamen kalkmayınca dünyanın medenileşemeyeceğine inanmıştır. O, on dokuzuncu asır sonlarında bariz şekilde teessüs etmiş<a class="si-noteref epub-type_noteref" href="#f116" id="ref_f116">116</a> görünen materyalist felsefenin mahsulüdür. Akıl ve mantık sahibi insan dünyaya hâkimdir. Tevfik Fikret’in, insanın akılla dünyayı cennet yapacağını söyleyen mısrası onun hayat düsturudur. Aynı şairin “Tarih-i Kadim” şiirini kendi kendisine baştan sonuna kadar hemen her gün tekrar eder. Dinsizdir... Daha doğrusu dinsizliği kendine büyük bir kanaatle “din” edinmiş bir örnektir. Ona göre “dinsizlik” dini, o kadar etraflı, insani ve ahlaki kaideleri haizdir ki, ancak ona mensup olan bir adam aklından, muhakemesinden gelen bir inzibatla<a class="si-noteref epub-type_noteref" href="#f117" id="ref_f117">117</a> tam adam olabilir.</p>
		<p>Dürüstlüğü, fikrî namusu, itikatlarını hayata tatbikteki âdeta mutaassıp<a class="si-noteref epub-type_noteref" href="#f118" id="ref_f118">118</a> inadı ve sebatıyla etrafını rahatsız eden bir adam olmuştur. Yani bir nev’i dinsizlik “softa”sıdır.</p>
		<p> Kayınbabasının nesli, tabiî olarak onu hiç sevmemiş, ona arkasından “Farmason, zındık, frenk bozması” diye lakap takmış durmuşlardı. Fakat her nasılsa yeni nesle de kendini beğendiremedi. Ondan dolayı az konuşur, daima okur ve yazar. Son hazırladığı eser “Fransız İnkılabı”dır. Ve on beş senelik mesaiden sonra altı cilt olarak tasarladığı bu tarihin henüz üç cildini yazabildiği için şimdi biraz acele etmek, bir kâtip tutmak istiyor. İngilizce mehazları<a class="si-noteref epub-type_noteref" href="#f119" id="ref_f119">119</a> okuyup kendisine hazırlaması için ciddi bir kâtip aramış ve komşularından Çelebizade yalısı sahibi Süleyman Bey’in tavsiyesiyle “Tatarcık”ı tutmaya karar vermişti. Çünkü Tatarcık, Süleyman Bey’in kızlarına İngilizce ders verdiği esnada bu lisandaki vukufunu<a class="si-noteref epub-type_noteref" href="#f120" id="ref_f120">120</a> göstermişti. Maamafih, Miralay Nihat son kararını vermeyi, Tatar Osman’ın kızıyla görüştükten sonraya talik etmiştir.<a class="si-noteref epub-type_noteref" href="#f121" id="ref_f121">121</a> Ve Kör İsmail’le geçen sokak hâdisesinden iki gün sonra Miralay Nihat’la görüşmek için Tatarcık tam saat üçte bisikletiyle korunun döne döne büyük köşküne giden yolundan çıkmaya çalışıyordu. İlk defa girdiği koruda yol sorarken üçüncü nesille münasebete girdi. Orada burada tesadüf ettiği, fakat yakından tanımadığı bu Feridun Paşa Korusu gençliği bu aralık, kız, erkek, hısım akraba ve arkadaşlarıyla koruda bir nev’i yarım “kamping” hayatı sürüyorlardı.</p>

	</div>
	<div class="si-footnotes html5_section epub-type_footnote">
		<div class="si-footnote html5_aside epub-type_footnote" id="f94"><a class="si-backref" href="#ref_f94">94</a><span class="si-footnote-text"> Bozulmamış.</span></div>


		<div class="si-footnote html5_aside epub-type_footnote" id="f95"><a class="si-backref" href="#ref_f95">95</a><span class="si-footnote-text"> Bağlar.</span></div>


		<div class="si-footnote html5_aside epub-type_footnote" id="f96"><a class="si-backref" href="#ref_f96">96</a><span class="si-footnote-text"> Özetle.</span></div>


		<div class="si-footnote html5_aside epub-type_footnote" id="f97"><a class="si-backref" href="#ref_f97">97</a><span class="si-footnote-text"> Hayal gücü.</span></div>


		<div class="si-footnote html5_aside epub-type_footnote" id="f98"><a class="si-backref" href="#ref_f98">98</a><span class="si-footnote-text"> Doruklar.</span></div>


		<div class="si-footnote html5_aside epub-type_footnote" id="f99"><a class="si-backref" href="#ref_f99">99</a><span class="si-footnote-text"> Hayalî.</span></div>


		<div class="si-footnote html5_aside epub-type_footnote" id="f100"><a class="si-backref" href="#ref_f100">100</a><span class="si-footnote-text"> Sertlik.</span></div>


		<div class="si-footnote html5_aside epub-type_footnote" id="f101"><a class="si-backref" href="#ref_f101">101</a><span class="si-footnote-text"> Aydın.</span></div>


		<div class="si-footnote html5_aside epub-type_footnote" id="f102"><a class="si-backref" href="#ref_f102">102</a><span class="si-footnote-text"> Açıktır.</span></div>


		<div class="si-footnote html5_aside epub-type_footnote" id="f103"><a class="si-backref" href="#ref_f103">103</a><span class="si-footnote-text"> Geleceklerini.</span></div>


		<div class="si-footnote html5_aside epub-type_footnote" id="f104"><a class="si-backref" href="#ref_f104">104</a><span class="si-footnote-text"> Eşit sayılamaz.</span></div>


		<div class="si-footnote html5_aside epub-type_footnote" id="f105"><a class="si-backref" href="#ref_f105">105</a><span class="si-footnote-text"> Kuşatma.</span></div>


		<div class="si-footnote html5_aside epub-type_footnote" id="f106"><a class="si-backref" href="#ref_f106">106</a><span class="si-footnote-text"> Eşit.</span></div>


		<div class="si-footnote html5_aside epub-type_footnote" id="f107"><a class="si-backref" href="#ref_f107">107</a><span class="si-footnote-text"> Geri çekiliyorlarmış.</span></div>


		<div class="si-footnote html5_aside epub-type_footnote" id="f108"><a class="si-backref" href="#ref_f108">108</a><span class="si-footnote-text"> Zorluk.</span></div>


		<div class="si-footnote html5_aside epub-type_footnote" id="f109"><a class="si-backref" href="#ref_f109">109</a><span class="si-footnote-text"> Emekli.</span></div>


		<div class="si-footnote html5_aside epub-type_footnote" id="f110"><a class="si-backref" href="#ref_f110">110</a><span class="si-footnote-text"> Kurmay subay.</span></div>


		<div class="si-footnote html5_aside epub-type_footnote" id="f111"><a class="si-backref" href="#ref_f111">111</a><span class="si-footnote-text"> Dikkate değer.</span></div>


		<div class="si-footnote html5_aside epub-type_footnote" id="f112"><a class="si-backref" href="#ref_f112">112</a><span class="si-footnote-text"> Bilinçli ya da bilinçsiz.</span></div>


		<div class="si-footnote html5_aside epub-type_footnote" id="f113"><a class="si-backref" href="#ref_f113">113</a><span class="si-footnote-text"> Sağlamlığa.</span></div>


		<div class="si-footnote html5_aside epub-type_footnote" id="f114"><a class="si-backref" href="#ref_f114">114</a><span class="si-footnote-text"> İnançlı.</span></div>


		<div class="si-footnote html5_aside epub-type_footnote" id="f115"><a class="si-backref" href="#ref_f115">115</a><span class="si-footnote-text"> Zorunlu sayan.</span></div>


		<div class="si-footnote html5_aside epub-type_footnote" id="f116"><a class="si-backref" href="#ref_f116">116</a><span class="si-footnote-text"> Yerleşmiş.</span></div>


		<div class="si-footnote html5_aside epub-type_footnote" id="f117"><a class="si-backref" href="#ref_f117">117</a><span class="si-footnote-text"> Düzenle.</span></div>


		<div class="si-footnote html5_aside epub-type_footnote" id="f118"><a class="si-backref" href="#ref_f118">118</a><span class="si-footnote-text"> Tutucu.</span></div>


		<div class="si-footnote html5_aside epub-type_footnote" id="f119"><a class="si-backref" href="#ref_f119">119</a><span class="si-footnote-text"> Kaynakları.</span></div>


		<div class="si-footnote html5_aside epub-type_footnote" id="f120"><a class="si-backref" href="#ref_f120">120</a><span class="si-footnote-text"> Derin bilgisini.</span></div>


		<div class="si-footnote html5_aside epub-type_footnote" id="f121"><a class="si-backref" href="#ref_f121">121</a><span class="si-footnote-text"> Ertelemiştir.</span></div>

	</div>
  </body>
</html>