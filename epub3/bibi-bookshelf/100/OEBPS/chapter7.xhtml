<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Tatarcık</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1 class="chapter-header">POYRAZ KÖYÜ GECESİ</h1>
		<p>Gece, siyah bir ipek perde gibi Boğaz’a inmişti. Tıpkı esatirî<a class="si-noteref epub-type_noteref" href="#f322" id="ref_f322">322</a> dramlar oynanırken sahnenin önüne inen şeffaf kara perde gibi. Arkasında mor göğün gümüş yıldızları pırıl pırıl; deniz lacivert sırtlı bir ejder gibi iki kıyı arasında kıvrıla kıvrıla akıp gidiyor; ağaçların arası koyu yeşil; içlerinde ateşböcekleri yanıp sönüyor, tutulmayan, görülmeyen bir hayat, havanın her zerresinde şiddetle faaliyette... Kuş, kurbağa, böcek!</p>
		<p>Kampın ortası beyaz bir ışık lekesi. Fıstık ağaçlarına asılan fenerlerin mütemadiyen altlarına döktüğü ak aydınlıkta yedi genç yemek masasının etrafında sırlı ve sihirli bir gece perdesinden tamamen ayrı.</p>
		<p>Recep, dudaklarının arasındaki piponun sönmüş olduğunun farkında değil... Kapalı kapılar aralığından içerideki büyük dünyasını gözetlemeye çalışan küçük bir çocuk tecessüsüyle<a class="si-noteref epub-type_noteref" href="#f323" id="ref_f323">323</a> gecenin arkasındaki âlemi görmeye çalışıyor. Elini uzatsa yerle gök arasına gerilen siyah hava tülünü kaldıracak, sönmeyen ışığı, ezelî gündüzü görecek... Belki de ezelî karanlığı, kim bilir?</p>
		<p>Hakikat hâlde Recep’in gözetlediği şey, kendi içindeki kâinattı. Yaprak kımıldamayan uzun yaz gününün sakin, ağır havası içinde sadece, Recep’in şuurunda esen bir kasırga senelerin biriktirdiği, yerleştirdiği hatıraları birbirine katmıştı. Şuurunun altına çökmüş olan bütün bu geçmiş hayat, kazazede gemi enkazı, boğulmuş insan cesetleri gibi şuurunun üstüne çıkmış, yüzüyor ve Recep onları aşağı itmek, yerlerine koymak, üstlerini kapamak, unutmak istiyordu. Fakat kafasının içinde bu ameliyat devam ederken bir taraftan da kulakları masa etrafındaki sesleri kaydediyordu.</p>
		<p>Ahmet sigarasını bir düziye çekiyor. Hasan’ın ince yüzü bumburuşuk, gözlerini uykusu gelmiş bir çocuk gibi kırpıştırıyordu. Ahmet’in şaşılaşarak sigarasının ateşini seyreden gözlerinin içinde bir hülya – yat, koru, yalı sahibi milyoner Ahmet ve yeşil gözlü, saz gibi ince, peri gibi güzel karısı... Başından ayağına kadar ipek ve elmas içinde. Hasan’ın kırpışan gözlerinin arkasında başka bir hülya – uzun, iri, kıvırcık kara saçları omuzlarına dökülmüş, siyah gözleri tatlı şehla bir kadın. Gerçi arkasında ipek bir pijama var, fakat ellerinde hizmetçilik günlerinin, ağır emeklerinin vurduğu damgalar da var. Parmakları şiş, kırmızı, avuçları sert, geniş, kudretli eller. Fakat Hasan’ın omzuna dokunduğu, yanaklarını gül yaprakları okşar gibi, kıyamayarak sevdiği zaman temasları ipekten örülmüş bir rikkat<a class="si-noteref epub-type_noteref" href="#f324" id="ref_f324">324</a> timsali. Bu eller Hasan’ın anası Zeyno’nun. Hasan kitaplarının üstünde uyuklarken o ayaklarının ucuna basarak odasına gelir:</p>
		<p>— Gözünden uyhu ahir, soyha... derdi.</p>
		<p>Bu tatlı ses şimdi kulaklarında, bu eller onu muhayyilesinde<a class="si-noteref epub-type_noteref" href="#f325" id="ref_f325">325</a> soyuyor, yatağına yatırıyor, arkasını sıkıştırıyor, alnına sıcak dudaklarını dokunduruyor. Sonra... Hasan o kadar bunları özlüyor ki, içi sızlıyor, gözleri sulanıyor ve etrafına göstermemek için gözlerini bir düziye kırpıştırıyor.</p>
		<p>Şinasi’nin gözleri uyanık, Yediler’in yüzünde dolaşıyor, dudaklarında ince, müstehzî<a class="si-noteref epub-type_noteref" href="#f326" id="ref_f326">326</a> bir tebessüm.</p>
		<p>Haşim bu akşam her zamandan ziyade sinema perdesinde yakından görülen keskin bir fotoğraf profili. Her zamandan ziyade henüz bilenmiş bir balta gibi. Gözleri ışıldıyor... İçlerinde ileriye atılan, bir şey yakalamak istiyen bir ihtiras var... Tıpkı, tıpkı tehlikeli bir av kovalıyor gibi... Pusuya yatmış, ateş edeceği anı ihtiyatla, dikkatle hesaplayan yavuz bir avcı. Avı yeşil gözlü, erguvan renkli dudaklı, lodos dalgası gibi insanın içini karıştırarak yürüyen bir dişi mahlûk!</p>
		<p>Safa ile Salim münakaşa ediyor. İkisi de beyaz, yeşil zemindeki hareketsiz başlar arasında, mermer bir duvarda kabartma olarak oyulmuş bir heykel grubunun birdenbire canlanmış, dile gelmiş iki başı gibi. Safa’nın şiddetle hareket eden dudaklarının içinde sarı, çarpık dişleri ısırmak, ezmek istiyormuş gibi birbirine çarpıyor, âdeta gıcırdıyor; burnu daha çarpık, gözleri iki siyah kor, kısa kolları, küt parmaklı elleri büyü yapıyormuş gibi havada, garip münhaniler<a class="si-noteref epub-type_noteref" href="#f327" id="ref_f327">327</a> çiziyor. Eliyle, gözüyle, sesiyle, bütün vücuduyla konuşuyor.</p>
		<p>Salim’in ışıkta daha beyaz görünen, şişman sarışın yüzü mermer bir maske gibi. Fakat bu hareketsiz simada hayat memat meselesini münakaşa eden bir adamın ciddiyeti, ihtirası, hatta taassubu var. Bu akşam onu ehemmiyetsiz bir mektep hocalığında demir atıp kalmış, sakin ve gevşek bir genç diye düşünmek ihtimali yoktur. Yediler’i en çok alâkadar eden, ekseri saatlerce süren bu münakaşa, bir mevzuya dairdir. Esasen yalnız Yediler değil, ekseri genç gruplarının çenesi ve kafasını yoran bir mevzu... Kendi aralarından muhayyel bir kabine çıkarmak. Bu laftan Recep’ten başka biri bıkmaz.</p>
		<p>Haşim başvekildir. Salim’e maarifi verir. Bu, Salim’e “Maarif nasıl olmalı” meselesi üzerinde umumiyetle bir sürü laf söyletir. Fakat sakin ve nazari bir tavırla. Bunu söylerken hiç de kendini maarif vekili mevkisinde gören yahut görmek isteyen muhteris bir adam hali yoktur. Ahmet’e iktisat vekâleti verilir nazlanır, ziraat verilir omzunu silker. Hayır, o kendi hesabına zengin olmak ister. Israr ederler, nihayet bir fedakârlık olarak kabul eder. Ekseri için bu mükâlemenin<a class="si-noteref epub-type_noteref" href="#f328" id="ref_f328">328</a> yarı alay, yarı ciddi bir tarafı vardır. Haşim’in alayında “Bakın bu hülyalar hakikat olduğu zaman hepiniz şaşacaksınız” diye meydan okuyan bir ruh sezilir. Fakat Safa ciddidir. O teklif beklemeden hem Dahiliye’ye hem de Adliye’ye talip olur. Haşim her defasında başını sallar:</p>
		<p>— Mevkisine sahip olmak isteyen başvekil Dahiliye’yi elinde tutmaya mecburdur. Adliye senin için biçilmiş kaftan azizim, der.</p>
		<p>Ve münakaşa her zaman bu noktada azar.</p>
		<p>Bu akşam münakaşa yalnız Safa ile Salim arasında geçiyordu. Adliye meselesine kadar kimse alâkadar olmadı, hatta Haşim bile. Salim’in sesi kısık, heyecanlı:</p>
		<p>— Herkes masumdur, aksi ispat edilinceye kadar, diye âdeta haykırdı.</p>
		<p>— Fakat senin zihniyetin en iptidai<a class="si-noteref epub-type_noteref" href="#f329" id="ref_f329">329</a> bir polis zihniyeti, Safa...</p>
		<p>— Seninki de realiteye istinat etmeyen<a class="si-noteref epub-type_noteref" href="#f330" id="ref_f330">330</a> bir esas...</p>
		<p>— Emin ol Safa... Bir gün sen hakikaten adalet mevkisine geçersen...</p>
		<p>Haşim elini masanın üstüne vurdu, lakırdısını kesti:</p>
		<p>— Neden Safa’nın esasına<a class="si-noteref epub-type_noteref" href="#f331" id="ref_f331">331</a> her gün itiraz ediyorsun? Bugün dünyada onun fikri yavaş yavaş galebe çalmıyor mu?</p>
		<p>Salim’in dudakları, hatta gözlerinin içi bile heyecandan solmuş, yüzünün ak rengini almış, âdeta kafası çelikten dökülmüş gibi duruyordu. Yalnız dudaklarının kımıldamasıyla ve zahiren<a class="si-noteref epub-type_noteref" href="#f332" id="ref_f332">332</a> tam bir sükûn içinde konuşmasına rağmen, kelimeler Yediler’in kulağına birer çekiç darbesi gibi iniyordu:</p>
		<p>— Senin adalet esasın galebe çaldığı gün, Safa, dünya muazzam bir zindan, insaniyet beş on kırbaçla zindancının sürdürdüğü bir mahpus alayı olacaktır.</p>
		<p>Recep, Salim’i bu kadar hiddetli görmemişti:</p>
		<p>— Haksızlık ediyorsun, azizim. Bilhassa sen münakaşada soğukkanlılığını kaybedenleri ayıplamaz mıydın? Bütün bunlar sırf Safa’nın sola doğru fikirlerinden dolayı sana batıyor. Halbuki her müfrit...<a class="si-noteref epub-type_noteref" href="#f333" id="ref_f333">333</a></p>
		<p>Şinasi gülüyordu:</p>
		<p>— Âdeta işi ciddi tutuyorsunuz be.</p>
		<p>— Nasıl tutmam? Adalet hatta mefhum<a class="si-noteref epub-type_noteref" href="#f334" id="ref_f334">334</a> hâlinde bile ferdin yeryüzünde bir tek dayandığı kuvvet, teselli bulduğu ideal. Biz gençler onun muhafızı, bekçisiyiz. Hepimizin bu hususta kati ve müsbet bir fikri olmalı. Bence ister sağ, ister sol, nereden gelirse gelsin insaniyetin tecrübe etmediği, zıpçıktı, keyfî adalet esasını icat eden kafaları ben ezmek isterim.</p>
		<p>— Ohho... Amma <em>rigolo</em><a class="si-noteref epub-type_noteref" href="#f335" id="ref_f335">335</a> herifsin, Salim. Bizim Safa’nın sağı solu var mı ya. Kıyafeti moda, içi (eliyle sarık işareti yaptı) softa. Ne kadar yakası açılmamış felsefeye istinat eden<a class="si-noteref epub-type_noteref" href="#f336" id="ref_f336">336</a> fikir varsa yakalar.</p>
		<p> Safa, Şinasi’ye çattı:</p>
		<p>— Şimdi de benim faşist olduğumu iddia edeceksin. Sağla solu fark edemediğimi mi zannediyorsun?</p>
		<p>— Sol fikirler ve ahkâm<a class="si-noteref epub-type_noteref" href="#f337" id="ref_f337">337</a> Karl Marx’a dayanır. Sen onu yarım yamalak okuyor, kendine uyduruyorsun.</p>
		<p>— Seninle her an Karl Marx’tan imtihan olurum.</p>
		<p>— Ben herhalde sıfır alırım, birader. Çünkü hiç okumadım. Fakat, o kadar senin ağzından birbirini tutmayan tefsirlerini<a class="si-noteref epub-type_noteref" href="#f338" id="ref_f338">338</a> dinledim ki...</p>
		<p>Bu defa Haşim elini masaya vurdu:</p>
		<p>— İkinizde de mektep talebesi zihniyeti var. Şunu okumuş, bunu okumamış... Bunların hepsi bir sürü kuru laf be! Her nazariye<a class="si-noteref epub-type_noteref" href="#f339" id="ref_f339">339</a> zamana göre tefsir edilir. Her kumaş her biçime gelmez ki. Biz ne sağız, ne de sol. Biz demir gibi ortaya ayak basmışız... Biz biziz. Bizde büyük adam elindeki insan malzemesine uygun nazariyeyi bulmakla mükelleftir.<a class="si-noteref epub-type_noteref" href="#f340" id="ref_f340">340</a> Mesela...</p>
		<p>— Asıl mektep talebesi zihniyeti sizde. Bak, sen bile ne kadar işi ciddiye tutuyorsun.</p>
		<p>— Niçin tutmayalım?</p>
		<p>Bunu Safa ile Salim bir ağızdan sormuştu.</p>
		<p>— Çünkü, deniz kenarında kumdan kale, saray yapıp da sahi zanneden çocuklar kadar gülünç oluyorsunuz. Saray, kale kuran mimarlar çocukluğunda bunları kumdan yapmış adamlar arasından çıkar.</p>
		<p>— Bu meseleyi seninle baş başa uzun konuşmak isterdim, Salim.</p>
		<p>— Doğru... Ne zaman istersen benim odama gel... Allah rahatlık versin...</p>
		<p>Salim’le Safa ağaçların arasında kayboldu. Birbirleriyle fikir meselesinde kavga edecek kadar kendinden geçmiş olan iki genç, şimdi birbirlerine en yakın. İkisi de fikir denilen görünmez ve belki de insanlara maddi bir fayda temin etmez olan kuvvete iman eden tipler. Birbirinin aksi de olsa yine bu bir bağ. Safa içinden: “Ben iktidar mevkisinde olsam en evvel Salim’i asarım, fakat yine en evvel ben mezarına çiçek atar, şapkamı çıkarır, diz çöker ağlarım,” diyor. Salim içinden: “Yediler içinden en imanlısı, en kudretlisi Safa... Bir kere bu saçma, muzır<a class="si-noteref epub-type_noteref" href="#f341" id="ref_f341">341</a> fikirlerinden kurtulsa... Ona bazı eserler tavsiye etmeli, onunla meşgul olmalıyım,” diyor. Ve zahiren<a class="si-noteref epub-type_noteref" href="#f342" id="ref_f342">342</a> bambaşka şeyler konuşarak Salim’in evine kadar gidiyorlar.</p>
		<p>— Biz denize kadar yürüsek...</p>
		<p>Bunu Recep söylüyor.</p>
		<p>Hasan esnedi. Kafasının içinde uzaktan gelen bir kadın sesi bir düziye: “Uyhun gözünden ahir, soyha...” diyor. Kalktı, gerindi:</p>
		<p>— Ben erken yatacağım. Allah rahatlık versin.</p>
		<p>Recep, Hasan’ın arkasından baktı.</p>
		<p>— Bu çocuğu bugün fazla çalıştırdık.</p>
		<p>Haşim kızardı:</p>
		<p>— Fincanları benim yıkamam lâzımdı, fakat...</p>
		<p>— Bugünlük zararı yok, azizim... Hiçbirimizin aklı başında değildi ki...</p>
		<p>Şinasi müstehzî bir sesle:</p>
		<p>— Yedi oğlan üç kız muamması bizi yordu, diyordu.</p>
		<p>— Kızı oğlanı bırakalım da sahile doğru bir gidelim, olmaz mı?</p>
		<p>Şinasi esnedi:</p>
		<p>— Beni geçin... Ben yatacağım... Safa dönmeden uyumalı, yoksa başımı yer. Malum ya, softa lakırdısı olunca kendinden geçiyor. Âdeta tehlikeli bir tip ha!</p>
		<p>—  Yediler arasında tehlikeli tip yoktur, sen ne dersin, Recep?</p>
		<p>— Okey, derim.</p>
		<p>Haşim’le Recep de kol kola denize inen büyük yola doğru gittiler.</p>
		<p>— Pazı adalelerim o kadar gergin ki, elimde yay olsa keman gibi çalacağım, Haşim.</p>
		<p>— Gevezeliği bırak Recep, bu sefer iş ciddi.</p>
		<p>— Anlıyorum.</p>
		<p>— Zaten senden bir şey gizlenmez ki... Projektör gibi gözlerin var.</p>
		<p>Recep’e dert yananlar hep buna benzer bir mukaddeme<a class="si-noteref epub-type_noteref" href="#f343" id="ref_f343">343</a> yapar. Yalnız Haşim şimdiye kadar hissî meseleleri Recep’le hiç konuşmamıştı. Esasen şimdiye kadar kadın meselelerinde pratik ve normaldi. Buna tabiatın cilvesi der geçer, onları ne Freud usulü tahlil etmeye çalışır ne de hiçbirinin uzun ve karışık bir sergüzeşt<a class="si-noteref epub-type_noteref" href="#f344" id="ref_f344">344</a> olmasına zaman bırakırdı. Bugün tabiatin cilvesinin, zannettiğinden daha karışık, hatta humma alâmetleri gösterdiğini hissetti. İlk defa elini yakmış çocuk gibi ateş hakkında yepyeni bir fikir ediniyordu. Recep hepsinin derdini dinleyen, günahını çıkaran bir nev’i papaz gibi, yaramaz ve haylaz yeğenlere gizliden gizliye yardım eden bekâr, ihtiyar bir amca mevkisinde gibi dinliyordu.</p>
		<p>— Bana bak Recep, ben mektebi bitirinceye kadar beni bekler mi dersin?</p>
		<p>— Yani sana varır mı demek istiyorsun?</p>
		<p>— Evet...</p>
		<p>— Fikrimi açık söylersem darılır mısın?</p>
		<p>— Beni çocuk mu sandın, azizim?</p>
		<p>— O halde, Zehra sana varmaz.</p>
		<p>— Sen demek dikkat etmedin...</p>
		<p>— Ettim. Yediler içinde en çok hoşuna giden sensin. Buna hiç şüphe yoktur.</p>
		<p>— O halde?</p>
		<p>— Fakat seninle evlenmek için değil... (Eğildi, Haşim’in kulağına fısıldadı) Yat, otomobil, han, apartman sahibi...</p>
		<p>Haşim yutkundu:</p>
		<p>— Amma yaptın ha... Zehra’nın ailesinde beş para yoktur. Benim temin edeceğim hayat onun için...</p>
		<p>— Zehra kocasını küçük parmağında çevirmek ister, Zehra’yı aldığın gün karakter, irade, benlik gibi şeylerden vazgeçmeli... Dur, sözümü bitireyim: Salon adamı olmalı... Tercihen sefaret memuru, fakat paralı soyundan... Hanımı Avrupa’da yaşatmalı. Yazın İsviçre, kışın Monte Carlo... Sonra, sonra kıskançlık denilen hissi barbarlık addeden fikir mektebine dahil olmalı.</p>
		<p>— Zehra’nın kocasını aldatacak kadınlardan olduğunu mu farz ediyorsun? Hem benim karım olmak bu nev’i fikirlerinden vazgeçmek demek olacağını anlayacak kadar zekidir... hem, hem...</p>
		<p>— Hayır, umumi mânasıyla seni aldatacağını zannetmem, fakat...</p>
		<p>— Anladım. Maamafih, senin Zehra’yı tanımadığını zannediyorum.</p>
		<p>— Zehra serisinden birçok hatunu çok yakından tanımak şerefine nail oldumdu.</p>
		<p>Recep’in sesi acı. Haşim, arkadaşına daha çok sokuldu. Cins mücadelesinin erkek cephesinde iki nefer gibi birbirlerine dayanmak ihtiyacını duydular.</p>
		<p>— Hâlâ seviyor musun, Recep?</p>
		<p>— Hayır.</p>
		<p>— Niçin evlenmedin?</p>
		<p>— Zevkleri seri hâlinde, hisleri sıfır, kafası tamtakır bir kuklanın cep köpeği olmaktan beni Allah sakladı.</p>
		<p>— Sen esasen evlenmek aleyhindesin değil mi?</p>
		<p>— Hayır... Hatta bilakis.</p>
		<p>Recep şimdiye kadar hep evlenmek aleyhinde bulunmuştu. Bugün neden birdenbire değişti? Sakın o da... Hayır, herhalde Zehra’dan hoşlanmadığı besbelli... Kalıyor o Amerikalı kızla Tatarcık. Amerikalı kız zararsız bir mahlûk, fakat Tatarcık!</p>
		<p>Haşim’in bir kirpi gibi maddi, manevi bütün dikenleri ayağa kalktı. Tatarcık’ı Yediler’den birinin karısı tasavvur etmek, o erkek, o samimi ve arkadaş havanın zehirleneceğine kanaat getirmek demek. Recep yanılıyor. Haşim kendi kendine tebessüm ediyor. Bunu Recep’e ispat edeceği gün gelecek. Fakat Tatarcık kocasını burnuna halka takılmış, mahalle mahalle oynatılan ayı yavrusuna benzetecek kadınlardan. Recep’i bu akıbetten Haşim mutlaka kurtaracak.</p>
		<p>Recep de ılık ve yumuşak karanlıkta kendine sokulan Haşim’i Zehra’nın kocası olmak tehlikesinden korumak için zihninde plan yapıyor. O da Yediler kampını tehlikede görüyor. Senelerin, müşterek yaramazlık, müşterek dostluk, hatta kavgalarının yarattığı bir arkadaş muhiti var ki, onu her pahaya Zehra gibi zehirli kadının tesirinden kurtarmalı.</p>
		<p>— Seninle bir kayığa atlayalım, Boğaz’a açılalım.</p>
		<p>— İyi olur. Fakat sana bir şey daha söyleyeceğim, daha doğrusu senden bir şey rica edeceğim.</p>
		<p>— Söyle bakalım...</p>
		<p>— Vadet...</p>
		<p>— Bilmeden edemem.</p>
		<p>— Zehra’nın Şinasi’ye benden fazla mütemayil<a class="si-noteref epub-type_noteref" href="#f345" id="ref_f345">345</a> olduğunu hissettin mi?</p>
		<p>— Bilakis.</p>
		<p>Recep’in kolunu kerpeten gibi sıkan parmaklar gevşedi:</p>
		<p>— Şinasi’yi koca olarak bana tercih eder mi dersin?</p>
		<p>— Tehlike yok, çünkü Şinasi almaz...</p>
		<p>Demek Zehra’yı almayacak erkek varmış ha!</p>
		<p>Sokağı geçtiler, sahile vardılar.</p>
		<p>Gecenin siyah perdesi kalınlaşmış, aklaşmış, âdeta koyu bir barut rengi almış. Boğaz’ın beyaz ince sisi geceyi istila ediyor. Lacivert ejder kuyruğunu taşlığa sert darbelerle vuruyor. Tepedeki mor kubbenin bir saat evvel ışıldayan gözleri dumanlı, karşı yaka yavaş yavaş başına örtü çekiyor, ışıklarını söndürüyor. Ve çınar altı kahvesinin boş iskemleleri hafif bir duman içinde.</p>
		<p>Mahalle uyumuş olacak.</p>
		<p>— Selâmünaleyküm bey oğlumuz... Gır, gır, gır, glık, glık, glık, glık...</p>
		<p>Tam çınarın dibindeki sandalyede bir ayağın altına almış, bir dizini bükmüş, siyah kadife beresi bir tarafa eğilmiş bir ihtiyar. Buruşuk yüzün, kalın gözlüğün arkasındaki gözlerin öyle kurnaz, öyle bilgiç bir bakışı var ki, insana şimal<a class="si-noteref epub-type_noteref" href="#f346" id="ref_f346">346</a> efsanelerinden alınma sevimli bir gulyabani<a class="si-noteref epub-type_noteref" href="#f347" id="ref_f347">347</a> resmini hatırlatıyor.</p>
		<p>— Merhaba, efendi baba.</p>
		<p>Haşim, Abdülgaffar Efendi’nin elini öptü.</p>
		<p>— Arkadaşım Recep...</p>
		<p>Recep de öptü:</p>
		<p>— Berhudar olun bey oğullarım...</p>
		<p>Gençler zannedildiği kadar fena ve haşin değil...</p>
		<p>— Oturmaz mısınız? Bir kahve, bir nargile... Şit, şit... Herif nerede? Mıstık, Mıstık. Öhö öhö öhö...</p>
		<p>Abdülgaffar Efendi’nin öksürüğü tuttu.</p>
		<p>— Zahmet etme, efendi baba, biz şöyle bir deniz safası yapacağız.</p>
		<p>— Sis basıyor evlât. Bir saat sonra denizde göz gözü görmez.</p>
		<p>Bu ihtiyar neden geç vakte kadar burada oturuyor? Belki yalnızlığından, belki Boğaz’a âşık, sisli, sessiz, yağmurlu, güneşli her anından zevk alan eski bir şair olmasından. Ve kurnaz gözler gençlere muhabbetle, dostlukla çevrilmiş.</p>
		<p>— Ben burada oturup bir nargile çekmek taraftarıyım, Haşim.</p>
		<p>— Hay ceddine rahmet, bey oğlum. Mıstık... Öhö öhö öhö...</p>
		<p>Haşim oturdu, çünkü ihtiyarın çenesi açılırsa mutlak Tatarcık’ı çekiştirecek ve Recep, kızın ne mal olduğunu anlayacak. Recep de oturdu. Çünkü ihtiyarın gözlerindeki yalnızlık içine dokundu, çünkü kahve ona Sineklibakkal’ın köşesindeki çardak altı yaz kahvesini hatırlattı. Şimdi Sabit Bey ağabey (mahallenin sabık tulumbacıbaşısı) kim bilir neler anlatıyor? Eski Salim Paşa Konağı... Paşa’nın damadı Bilâl Bey... İttihatçıların en meşhuru, en azgını, belki de en zengin siması... Ve kızı. Recep’in yüreği lacivert ejderin kuyruğu gibi göğsüne çarptı, çarptı. Tehlike işareti...</p>
		<p>Haşim tahta kulübenin harap kaplamasına vuruyordu:</p>
		<p>— Mustafa... Mustafa. Uyuyor musun ulan?</p>
		<p>Gözünü ovuşturarak çırak çıktı:</p>
		<p>— Emret beyim.</p>
		<p>Recep:</p>
		<p>— Bana bir nargile, dedi.</p>
		<p>Haşim:</p>
		<p>— Bana bir sade, bir de lokum, dedi.</p>
		<p>— ... Derken denizden birdenbire şamandıra gibi tostoparlak bir şey çıktı. Kim olsa beğenirsin? Bizim Kübik Palas mı, göbek palas mı nedir, oranın sahibi göbekli zat. Arkasından bir sandal yanaştı. İçinden dört hanım çıktı. Biri pantolonlu... <em>Varda kosta</em>,<a class="si-noteref epub-type_noteref" href="#f348" id="ref_f348">348</a> badanası yerinde. Yanında iki küçük hanım... Üryan püryan. İkisi de deniz esvabı giymiş, boyunlarında tuhaf tefarik, mercan boncuk kabilinden ziynetler, saçlarında hakeza... Fakir genç iken Afrika Seyahatnamesi namında bir eser mütalaa etmiştim.<a class="si-noteref epub-type_noteref" href="#f349" id="ref_f349">349</a> Ondaki resimlere benziyorlardı. Yalnız Sungur Bey’in refikası hanımefendi esvaplıydı...</p>
		<p>İhtiyar hayli zamandan beri söylüyor. Recep, duman içindeki ihtiyar kafadan gelen kesik sesi masal gibi dinliyordu. Abdülgaffar Efendi’nin bazan bir cümlenin ortasında göğsü sıkışıyor, öksürüyor, bazan da durup ince bir sesle “hi hi hi...” diye çökük omuzları sallana sallana garip garip gülüyor. Haşim’in bütün imanlarına<a class="si-noteref epub-type_noteref" href="#f350" id="ref_f350">350</a> rağmen köyde her şeyden bahsediyor, Tatarcık’tan etmiyor. Şimdi Sungur Balta’nın o gün öğleden sonra üç sularında Abdülgaffar Efendi uyuklarken nasıl yüzerek sahile geldiğini ve arkasından kayıkla ailesi ve misafirleri onu takip ettiklerini anlatıyor. Anlaşılan o gün hafızasında en çok o hâdise yer tutmuş.</p>
		<p>— ... Kahvede fakirden başka kimse yoktu. Pantolonlu hanım iskemlelere Eyüp oyuncağını yeni görmüş bir frenk çocuğu gibi baktı. Ahali bu tuhaf şeylerin üstüne nasıl oturuyor diye güldü. Sungur Bey seneye varmadan burada plaj mı nedir, nevzuhur bir deniz hamamı yapacağını söyledi. Sarı şemsiye şuraya, kırmızı şemsiye buraya... Kahvenin kendisi mor-yeşil... Yerlerin de üstüne kum dökeriz, diye hanıma anlattı durdu. Nihayet fakiri de gördü. İltifat buyurdu. “Sence köy halkının en çok neye ihtiyacı var baba?” dedi. Ben de, “Efendim, köy yalın ayak başı kabak, sarı-kırmızı şemsiye bizim için kel başa şimşir tarak gibi olur,” dedim. O, “Senin aklın ermez. Buraya plaj yaparsam akın akın paralı müşteri gelir, ahali para kazanır, gözleri dünya görür,” dedi. Ben, “Size âlem efendim, bu yeni şeylere bizim gibi köhnelerin aklı ermez,” dedim. “Aferin baba,” dedi, “her ihtiyar senin gibi düşünse, işi aklı erenlere bıraksa biz dünyanın en medeni milleti oluruz,” dedi. Ben de, “Efendim, bizim kadar medeni millet dünyada yok,” dedim. Kızacak sandım, fakat güldü. Hoşuna gitti. Uzun uzun sohbet ettik.</p>
		<p>— Ne konuştunuz?</p>
		<p>— Meraklı adam. Herkes hakkında malumat istedi. Bir hayli sizin korudan bahsetti. Sahiplerini sordu. Kızlardan biri: “Bu koca yerde bir tek aile mi oturuyor?” diye sordu. Pantolonlu hanım: “Âlâ hayvanat bahçesi olur,” dedi. Sonra...</p>
		<p>Yine sustu. Aşağısını söylemek işine gelmemişti. Feridun Paşaların kendisine “safa geldin”e gelmediklerinden dolayı hiddetini hayli galiz şekilde izhar etmişti.<a class="si-noteref epub-type_noteref" href="#f351" id="ref_f351">351</a> Ve sonra kamptaki talebelerin ne yaptıklarını sormuştu. Bütün bunların Haşim gibi bir delikanlıya söylemek belki bir mesele çıkarır. Fakat susmanın da şüpheyi davet edeceğini hissetmiş olacak ki, birdenbire o günün kendince tuhaf bulduğu başka bir hâdisesini anlatmaya başladı:</p>
		<p>— Sungur Bey aşağı yukarı dolaşırken Tatar Osman’ın refikası keçiyle geçti. Hepsi merak etti. Bana kim olduğunu sordular. Söyleyince Sungur Bey: “Vay bizim Osman Kaptan’ın karısı” diye hatunun önüne atıldı. Bir şeyler söyledi, galiba toka etmek istedi. Malum ya, hatun kul cinsi, aklı eksik, çetrefil. Birdenbire: “Yıkıl karşımdan kaptan paşa çıplağı herif!” diye bağırdı. Ve keçi hanımından işaret bekliyormuş gibi, hemen Sungur Bey’in karnına bir tos vurdu. Bu hayvan şeytan mıdır, nedir bilmem. Nereden çıkıntılı bir şey görse tos vurur.</p>
		<p>— Sungur Balta kızmış olacak.</p>
		<p>— Hâşâ. Bilakis çok nezaket gösterdi.</p>
		<p>— Nasıl?</p>
		<p>— Herhalde Lâlezar Hanım’ın gönlünü aldı. Tatar Osman’la vaktiyle arkadaş olduğunu, ona kaydı hayat maaşını kendi bağlattığını anlattı. Kızını sordu. Bir şeye ihtiyaçları olursa kendisine gelmelerini tembih etti.</p>
		<p>— Desene Sungur Balta bizim Tatarcık’la çok meşgul. Bu sabah da iskelede iltifat etmişti.</p>
		<p>— Sungur Bey kızı kendisine kâtip almak istiyormuş. “Bu köyden Millî Mücadelemize iştirak eden bir Tatar Osman var... Ailesine yardım hepimizin boynunun borcu, değil mi baba?” diye fakirin fikrini sordu. Fakir de: “İsabet buyuruyorsunuz beyim, ekmeğini taştan çıkarır, kimseye minneti yok,” dedim. Güldü. Bizim Kör İsmail yol vak’asını, bisikleti filan hep anlatmış. Hayli yârenlik ettik. Fakat Sungur Bey de değme “lahavle” ile baştan savulacak şeytana benzemiyor. Yapıştığını koparacak gibi. “Ben onu mum yapar şamdana dikerim baba,” dedi.</p>
		<p>— Yapar mı dersin?</p>
		<p>— Hele bir kızı kâtip diye alsın da başına geleceği görür. Neme lâzım! Salle tallahü’l-kelp ale’l-hınzır.<a class="si-noteref epub-type_noteref" href="#f352" id="ref_f352">352</a></p>
		<p>— Hangisi kelp,<a class="si-noteref epub-type_noteref" href="#f353" id="ref_f353">353</a> hangisi hınzır,<a class="si-noteref epub-type_noteref" href="#f354" id="ref_f354">354</a> efendi baba?</p>
		<p>— Orasını Allah bilir.</p>
		<p>— Neden Tatar Osman’ın kızını Poyraz Köyü sevmiyor, efendi baba?</p>
		<p>Bunu Recep sormuştu.</p>
		<p>Abdülgaffar Efendi’nin küçük gözleri Recep’in yüzünü ince ince süzdü. Acaba bu aslan delikanlı, bu tasvir gibi güzel genç, o şeytan kıza âşık mı? Onun lakırdısı olur olmaz nargilesini bırakmış, ihtiyarın ağzına bakmıştı. Acaba çekiştirsin mi? Kızın çekiştirilecek nesi var? Ehli ırz, çalışkan, tertemiz kız. Mahallede her kız lisana gelmiş, onun hakkında bir kul iftira kabilinde bile bir şey söylememiş. Ve Abdülgaffar Efendi birdenbire on sene evvel, Tatarcık’ın babası öldüğü akşam kahveye gelişini hatırladı. Ta o yaşta teselli için omzunu okşamak isteyen ihtiyar elleri bile itmişti. Hem ne olsa mahallenin çocuğu. Osman çirkindi, soğuktu, Tatar’dı ama, Allah’tan korkan tek doğru adamdı... Kızı da.</p>
		<p>— Sualime cevap vermedin efendi baba...</p>
		<p>— Ne diyeyim. Kusursuz taze. Fakat “Ne kendi eyledi rahat, ne halka eyledi huzur” cinsinden. Fakirin fikrini sorarsan evlât, kılıbık olmamak şartıyla bu kızın kocası onu kuzuya çevirir. Fakir, vaktiyle kızları on beşinde baş göz etmek lüzumuna dair bir tecrübei kalemiyede bulundum,<a class="si-noteref epub-type_noteref" href="#f355" id="ref_f355">355</a> hatta <em>Şafak</em> ceridesinde<a class="si-noteref epub-type_noteref" href="#f356" id="ref_f356">356</a> neşredildiydi. Hele birkaç çocuk sahibi olursa...</p>
		<p>— Vay çocukların başına, efendi baba.</p>
		<p>İhtiyar başını salladı. Tatarcık’ın bütün huşunetine,<a class="si-noteref epub-type_noteref" href="#f357" id="ref_f357">357</a> azgınlığına rağmen çocuklara düşkün olduğunu anlattı. Buna kendisi de bu sene köyde iki lohusa kadına Tatarcık’ın gösterdiği alâkadan dolayı deveran eden dedikodudan agâh olmuştu.<a class="si-noteref epub-type_noteref" href="#f358" id="ref_f358">358</a> İki kadın da lohusa döşeğinden kalkıncaya kadar her gün gelmiş, çocuğu yıkamış, evlerinin işlerini görmüş, öteki çocuklarını mektebe yollamış... Kadınların rivayetine göre, ebe hanımdan çok biliyormuş. Ve aynı kadının iki çocuğunu göz hekimine götürmüş... Hulâsa, bu vak’adan sonra çocuğun sıhhatinden, yahut haylazlığından dolayı müşkülata duçar olan<a class="si-noteref epub-type_noteref" href="#f359" id="ref_f359">359</a> ana, Tatarcık’ı yolda yakalayıp akıl soruyormuş... Muş... muş...</p>
		<p>Haşim’in kaşı, yine kuyruğuna basılmış kobra yılanı gibi dalgalandı. Evvelâ, bu akşam ihtiyarın, hep kızı Recep’in gözüne sokacak şeyleri söylemesine canı sıkılmış hem de Haşim’e âdeta tapınan Poyraz Köyü çocuklarının bir gün Tatarcık’ın peşinden gitmeleri ihtimali hoşuna gitmemişti.</p>
		<p>— Erkek çocuklarla tabiî başa çıkamaz.</p>
		<p>— Şimdilik onlarla meşgul görünmüyor. Esasen Fethi ve Mübarek gibi haylazlarla onun bile başa çıkacağını ummuyorum...</p>
		<p>— Allah rahatlık versin, efendi baba, sis sıyrılıyor, biz şöyle küçük bir kayık gezintisi yapalım. Ben arada kahveye gelirim, muhabbet ederiz.</p>
		<p> Recep ihtiyarın elini yine öptü. Bilgiç küçük gözleri “ben senin niçin geleceğini anladım, çapkın” der gibi Recep’e kırpıldı. Ve arkalarından: “Sis tamamen sıyrılmadı, sahilden ayrılmayın evlâtlar,” diye seslendi.</p>
		<p>Ve sahillerden ayrılmadılar. Yalıların ancak yirmi, otuz metre açıklığında Haşim aheste aheste kürek çekmeye başladı.</p>
		<p>— Tuhaf... âdeta torpil gibi geliyor... Duyuyor musun Haşim?</p>
		<p>— Yunus balığı olacak.</p>
		<p>İkisi de sağlarında henüz kalkmış olan sisin içine baktılar. Hakikat mütemadi,<a class="si-noteref epub-type_noteref" href="#f360" id="ref_f360">360</a> muntazam bir hareket gördüler. Kolları suları geniş kulaçlarla yaran, ayakları henüz denize indirilmiş bir motor uskuru gibi denizde gidip gelen, barut rengi dumanlar arasında bir beyaz maden vücut makinesi gibi çıkan bir yüzücü. Recep’in tecrübeli gözleri bu yüzüşün ahengine, kolaylığına hayran oldu. Kim olabilir?</p>
		<p>Daima sandala doğru geliyor. Haşim kürekleri bırakmış, sandal olduğu yerde...</p>
		<p>— Çek Haşim...</p>
		<p>— Sus be!</p>
		<p>Yüzücü yaklaşıyor... Belki sandalın farkında değil, belki de mahsus tam kafası sandala çarpacak kadar yaklaştı. İki beyaz kol sandalın yayına yapıştı, Recep atik davranıp hemen karşıya geçip muvazene<a class="si-noteref epub-type_noteref" href="#f361" id="ref_f361">361</a> yapmasa, sandalı devirecek.</p>
		<p>İki gencin yüzüne bakan ışıltılı gözler, bembeyaz sima, ıslak saçlar ve billur gibi dimdik duran boyun. Bunu ikisi de tanıdı:</p>
		<p>— Neden sandalı çekmiyorsun?</p>
		<p>Haşim kürekle kafasına vurmak için yanıyor. Gayzla, isyanla köpürüyor:</p>
		<p>— Burası yol değil deniz... Yoksa deniz polisi mi oldun?</p>
		<p> Baş birdenbire daldı. Sandalın altından yüzdü, öbür taraftan çıktı. Tatarcık küçük rıhtıma doğru aynı muntazam kulaçlarla, uzun beyaz bacakları aynı uskur hareketle ilerliyor. Birdenbire sofanın kapısı açıldı. Helen pijamasıyla, kırmızı saçları arkasında göründü:</p>
		<p>— Lâle... Lâle...</p>
		<p>Tatarcık’ın elleri rıhtımın taşlarına yapıştı. Çevik bir yan hareketle sıçradı. Dümdüz beyaz sırtını, kalçasız, yassı uzun vücudunu yarı ışık, yarı karanlık içinde gördüler. Sonra sofaya girdi, kapıları kapadı, elektrik söndü.</p>
		<p>Haşim’in yüreği hiddetle, gayzla, belki de kendisinin de farkında olmadığı bambaşka bir ihtirasla attı. Recep, içinde bahar müjdesi veren tatlı bir rüzgâr estiğini hissetti. Gözleri deniz üstünde ışıkları birdenbire yanan bir pencereye kaydı. Açık, beyaz perdesi rüzgârla hafif hafif sallanıyor, üstündeki iki uzun gölge de beraber...</p>
		<p>Haşim küreklere sarılmış, olanca kuvveti ile sandalı uzaklaştırıyor. O kadar denizden hacıyatmaz gibi çıkıveren, beyaz elleriyle sandallarını batırmak isteyen, şakaklarına yapışan ıslak saçların arasındaki beyaz yüzde Haşim’i kahretmek isteyen gözlerin menhus<a class="si-noteref epub-type_noteref" href="#f362" id="ref_f362">362</a> ışıltısından kaçmak istiyor. Hatta, Çelebizade Yalısı’nın karanlık çehresine bile bakmadı. Gözlerini açıp kapayıncaya kadar sandal Kübik Palas’ın karşısına ulaştı.</p>
		<p>Üstü kapalı geniş balkon ve ardındaki kocaman salonun ışıkları göz kamaştırıyor, Boğaz’ın dalgın sularında elektrik ilanları gibi parlıyor. Eğlencelerinde bile ticaret havası olan garip yeni âlem! Gece yarısı denizden çıplak kızlar fırlayan hülya ve şiir dünyası!</p>
		<p>Salonda küçük bir kalabalık, ellerinde kadeh bir şey içiyorlar. Balkonda üç çift içeriden gramofonda çalınan bir muzikaya ayak uydurmuş dönüyor. Sungur Balta’nın kollarının arasında iriyarı bir kadın var. Kıvırcık saçları başında bir kabile şefinin saçları gibi kabarmış, ötekiler o gün Zehra ile kampa gelen hariciyeli gençler. Biri acı yeşil dekolte fistanlı upuzun bir kadına sarılmış, açık sırtının kemikleri sayılan zayıf bir kadın, saçları başına yapıştırılmış, ensesinde toplanmış, ipince sarı profilinde uzun siyah kirpiklerinin gölgesi ta denizden seçiliyor. Tıpkı sinemalarda olduğu gibi kadınla erkeğin başı birbirine dayanmış... Tıpkı, tıpkı. Kadın arada başını kaldırıyor, erguvan renkli dudakları yine sinema yıldızı gibi erkeğe uzanıyor. Ve omuzları çökük hafif vücut kamptaki gençlere çarpıntı veren nazlı bir ahenkle dönüyor.</p>
		<p>Kürekler sert darbelerle suyu yarmaya, sandal ışıkların aydınlattığı sularda kayıp gitmeye başladı.</p>
		<p>Çiftler birbirinden ayrıldı, balkonun parmaklığından denize abandılar.</p>
		<p>Bir erkek sesi: Kamp gençleri deniz sefası yapıyor, dedi.</p>
		<p>Zehra’nın nazlı sesi azıcık kısık: Haşim... Haşim... Haşim, diye seslendi.</p>
		<p>Fakat sandaldan cevap gelmedi. Haşim denizden fırlayan haşin, çıplak kızdan nasıl kaçtıysa, onu balkondan çağıran yeşilli sihirbaz kızdan da öyle kaçtı. Fakat kalbi tok, tok, göğsüne mütemadiyen vuruyordu.</p>
		<p>Poyraz Köyü, Poyraz Köyü! Recep orasını hilkatin<a class="si-noteref epub-type_noteref" href="#f363" id="ref_f363">363</a> ilk günlerinden kalma, sakin, mazinin nasılsa bir köşede kalmış timsali<a class="si-noteref epub-type_noteref" href="#f364" id="ref_f364">364</a> diye düşünürdü. Halbuki, yeni dünya orayı da istila etmiş... Orada da gece yarısı denizde yüzen genç kızlar, balkonlarda erkeklere sarılıp dönen güzel kızlar var. Gençlerin rüyasına –eski yeni hangi dekor içinde olursa olsun– hem sıhhat ve kudret timsali haşin beyaz kızlar, hem de ışık içinde, saz gibi dalgalanan hastalıklı, sarı, sihirli güzel kadınlar girebilir.</p>

	</div>
	<div class="si-footnotes html5_section epub-type_footnote">
		<div class="si-footnote html5_aside epub-type_footnote" id="f322"><a class="si-backref" href="#ref_f322">322</a><span class="si-footnote-text"> Mitolojik.</span></div>


		<div class="si-footnote html5_aside epub-type_footnote" id="f323"><a class="si-backref" href="#ref_f323">323</a><span class="si-footnote-text"> Merakıyla.</span></div>


		<div class="si-footnote html5_aside epub-type_footnote" id="f324"><a class="si-backref" href="#ref_f324">324</a><span class="si-footnote-text"> İncelik.</span></div>


		<div class="si-footnote html5_aside epub-type_footnote" id="f325"><a class="si-backref" href="#ref_f325">325</a><span class="si-footnote-text"> Hayalinde.</span></div>


		<div class="si-footnote html5_aside epub-type_footnote" id="f326"><a class="si-backref" href="#ref_f326">326</a><span class="si-footnote-text"> Alaycı.</span></div>


		<div class="si-footnote html5_aside epub-type_footnote" id="f327"><a class="si-backref" href="#ref_f327">327</a><span class="si-footnote-text"> Eğriler.</span></div>


		<div class="si-footnote html5_aside epub-type_footnote" id="f328"><a class="si-backref" href="#ref_f328">328</a><span class="si-footnote-text"> Konuşmanın.</span></div>


		<div class="si-footnote html5_aside epub-type_footnote" id="f329"><a class="si-backref" href="#ref_f329">329</a><span class="si-footnote-text"> İlkel.</span></div>


		<div class="si-footnote html5_aside epub-type_footnote" id="f330"><a class="si-backref" href="#ref_f330">330</a><span class="si-footnote-text"> Dayanmayan.</span></div>


		<div class="si-footnote html5_aside epub-type_footnote" id="f331"><a class="si-backref" href="#ref_f331">331</a><span class="si-footnote-text"> Prensiplerine.</span></div>


		<div class="si-footnote html5_aside epub-type_footnote" id="f332"><a class="si-backref" href="#ref_f332">332</a><span class="si-footnote-text"> Görünürde.</span></div>


		<div class="si-footnote html5_aside epub-type_footnote" id="f333"><a class="si-backref" href="#ref_f333">333</a><span class="si-footnote-text"> Aşırı.</span></div>


		<div class="si-footnote html5_aside epub-type_footnote" id="f334"><a class="si-backref" href="#ref_f334">334</a><span class="si-footnote-text"> Kavram.</span></div>


		<div class="si-footnote html5_aside epub-type_footnote" id="f335"><a class="si-backref" href="#ref_f335">335</a><span class="si-footnote-text"> (Fr.)<em> Rigolo. </em>Tuhaf, acayip.</span></div>


		<div class="si-footnote html5_aside epub-type_footnote" id="f336"><a class="si-backref" href="#ref_f336">336</a><span class="si-footnote-text"> Dayanan.</span></div>


		<div class="si-footnote html5_aside epub-type_footnote" id="f337"><a class="si-backref" href="#ref_f337">337</a><span class="si-footnote-text"> Hükümler.</span></div>


		<div class="si-footnote html5_aside epub-type_footnote" id="f338"><a class="si-backref" href="#ref_f338">338</a><span class="si-footnote-text"> Yorumlarını.</span></div>


		<div class="si-footnote html5_aside epub-type_footnote" id="f339"><a class="si-backref" href="#ref_f339">339</a><span class="si-footnote-text"> Teori.</span></div>


		<div class="si-footnote html5_aside epub-type_footnote" id="f340"><a class="si-backref" href="#ref_f340">340</a><span class="si-footnote-text"> Sorumludur.</span></div>


		<div class="si-footnote html5_aside epub-type_footnote" id="f341"><a class="si-backref" href="#ref_f341">341</a><span class="si-footnote-text"> Zararlı.</span></div>


		<div class="si-footnote html5_aside epub-type_footnote" id="f342"><a class="si-backref" href="#ref_f342">342</a><span class="si-footnote-text"> Görünürde.</span></div>


		<div class="si-footnote html5_aside epub-type_footnote" id="f343"><a class="si-backref" href="#ref_f343">343</a><span class="si-footnote-text"> Giriş.</span></div>


		<div class="si-footnote html5_aside epub-type_footnote" id="f344"><a class="si-backref" href="#ref_f344">344</a><span class="si-footnote-text"> Macera.</span></div>


		<div class="si-footnote html5_aside epub-type_footnote" id="f345"><a class="si-backref" href="#ref_f345">345</a><span class="si-footnote-text"> Eğilimli.</span></div>


		<div class="si-footnote html5_aside epub-type_footnote" id="f346"><a class="si-backref" href="#ref_f346">346</a><span class="si-footnote-text"> Kuzey.</span></div>


		<div class="si-footnote html5_aside epub-type_footnote" id="f347"><a class="si-backref" href="#ref_f347">347</a><span class="si-footnote-text"> Hayalet.</span></div>


		<div class="si-footnote html5_aside epub-type_footnote" id="f348"><a class="si-backref" href="#ref_f348">348</a><span class="si-footnote-text"> (İt.) <em>Guarda costa</em>. Sahil koruma gemisi; gösterişli ve alımlı kadın.</span></div>


		<div class="si-footnote html5_aside epub-type_footnote" id="f349"><a class="si-backref" href="#ref_f349">349</a><span class="si-footnote-text"> İncelemiştim.</span></div>


		<div class="si-footnote html5_aside epub-type_footnote" id="f350"><a class="si-backref" href="#ref_f350">350</a><span class="si-footnote-text"> İnanmasına.</span></div>


		<div class="si-footnote html5_aside epub-type_footnote" id="f351"><a class="si-backref" href="#ref_f351">351</a><span class="si-footnote-text"> Söylemişti.</span></div>


		<div class="si-footnote html5_aside epub-type_footnote" id="f352"><a class="si-backref" href="#ref_f352">352</a><span class="si-footnote-text"> (Ar.) <em>Se’ltü’l-kelbe ‘anil-hınzîr.</em> “Köpekten domuzu sordum.”</span></div>


		<div class="si-footnote html5_aside epub-type_footnote" id="f353"><a class="si-backref" href="#ref_f353">353</a><span class="si-footnote-text"> Köpek.</span></div>


		<div class="si-footnote html5_aside epub-type_footnote" id="f354"><a class="si-backref" href="#ref_f354">354</a><span class="si-footnote-text"> Domuz.</span></div>


		<div class="si-footnote html5_aside epub-type_footnote" id="f355"><a class="si-backref" href="#ref_f355">355</a><span class="si-footnote-text"> Yazdım.</span></div>


		<div class="si-footnote html5_aside epub-type_footnote" id="f356"><a class="si-backref" href="#ref_f356">356</a><span class="si-footnote-text"> Gazetesinde.</span></div>


		<div class="si-footnote html5_aside epub-type_footnote" id="f357"><a class="si-backref" href="#ref_f357">357</a><span class="si-footnote-text"> Sertliğine.</span></div>


		<div class="si-footnote html5_aside epub-type_footnote" id="f358"><a class="si-backref" href="#ref_f358">358</a><span class="si-footnote-text"> Bilgi sahibi olmuştu.</span></div>


		<div class="si-footnote html5_aside epub-type_footnote" id="f359"><a class="si-backref" href="#ref_f359">359</a><span class="si-footnote-text"> Zorluk çeken.</span></div>


		<div class="si-footnote html5_aside epub-type_footnote" id="f360"><a class="si-backref" href="#ref_f360">360</a><span class="si-footnote-text"> Sürekli.</span></div>


		<div class="si-footnote html5_aside epub-type_footnote" id="f361"><a class="si-backref" href="#ref_f361">361</a><span class="si-footnote-text"> Denge.</span></div>


		<div class="si-footnote html5_aside epub-type_footnote" id="f362"><a class="si-backref" href="#ref_f362">362</a><span class="si-footnote-text"> İğrenç.</span></div>


		<div class="si-footnote html5_aside epub-type_footnote" id="f363"><a class="si-backref" href="#ref_f363">363</a><span class="si-footnote-text"> Yaratılışın.</span></div>


		<div class="si-footnote html5_aside epub-type_footnote" id="f364"><a class="si-backref" href="#ref_f364">364</a><span class="si-footnote-text"> Örneği.</span></div>

	</div>
  </body>
</html>