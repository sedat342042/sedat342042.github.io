<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>DORDUNCU_BOLUM.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="DORDUNCU_BOLUM.html" xml:lang="tr-TR">
    <div class="story">
      <p class="bolum-ad-"><span class="bolum-ad-" style="font-size:1em;" xml:lang="tr-TR">Dördüncü bölüm</span></p>

      <p class="bolum-ad--2--sat-r"><span class="bolum-ad-" style="font-size:1em;" xml:lang="tr-TR">Ve Ersever karşımda...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">7 haziran sabahı bürodayım. Hikmet Çiçek henüz gelmemişti. Masanın üzerindeki kitaplar dikkatimi çekti.</span> <span class="italik-yaz-" style="font-size:1em;" xml:lang="tr-TR">Kürtler, PKK ve A. Öcalan</span> <span class="duz-yaz-" style="font-size:1em;" xml:lang="tr-TR">ve</span> <span class="italik-yaz-" style="font-size:1em;" xml:lang="tr-TR">Üçgendeki Tezgâh</span> <span class="duz-yaz-" style="font-size:1em;" xml:lang="tr-TR">adlı kitapları daha önce de görmüştüm. Hatta</span> <span class="italik-yaz-" style="font-size:1em;" xml:lang="tr-TR">Kürtler, PKK ve A. Öcalan</span> <span class="duz-yaz-" style="font-size:1em;" xml:lang="tr-TR">kitabını satın da almıştım. Bu kitabı almamın nedeni,</span> <span class="italik-yaz-" style="font-size:1em;" xml:lang="tr-TR">Yeni Ülke</span> <span class="duz-yaz-" style="font-size:1em;" xml:lang="tr-TR">dergisinin kitabı iki kez haber yapmasıydı. Kitabı MİT’in çıkardığını, “Ahmet Aydın” adlı kitap yazarının takma isim olduğunu yazmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dergi, kitabın yazarı Ahmet Aydın’ın gerçekte, MHP Trabzon Milletvekili Koray Aydın olduğunu iddia etmişti. Dergiyi yanıltan olay ise MHP Milletvekili Koray Aydın’ın 10 şubat 1992 tarihinde TBMM Plan ve Bütçe Komisyonu’nda yaptığı konuşmasıydı. MHP Milletvekili Koray kitabın 4’üncü ve 5’inci sayfalarını sanki görüşü gibi okumuştu!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hikmet Çiçek söyleyince doğrusu biraz hayıflandım. Kitapları, Binbaşı Ersever yazmıştı!</span></p>

      <p class="duz-yaz-"><span class="italik-yaz-" style="font-size:1em;" xml:lang="tr-TR">Kürtler, PKK ve A. Öcalan</span> <span class="duz-yaz-" style="font-size:1em;" xml:lang="tr-TR">adlı kitabı almıştım. Elimdeydi. Binbaşı Ersever’i araştırırken, takma isimle kitap yazdığı bilgisini de öğrenmiştim. Ancak bu iki farklı olay arasındaki ilgiyi kuramamıştım!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hikmet Çiçek, Binbaşı Ersever’le tanışmasını anlattı. “Ersever’i sen araştırdın. Bugün telefonla arayalım, güzel bir görüşme yapalım” dedi. Aradık. Kızgınlığı geçmişti. Öğleden sonra büroya gelecekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Geldi. Aylarca peşinden koşmuştum. Kaç kişiden “icraatlarını” dinlediğim kontrgerilla şefi Binbaşı Ahmet Cem Ersever şimdi karşımdaydı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Orta boylu, gür bıyıklı, hafif sarışın, saçlarının önleri seyrekleşmiş. Gözlüklü. Bir arkadaşıyla gelmişti; ince uzun boylu, esmer, bıyıklı, iri siyah gözlü, Kürt şivesiyle konuşan biriydi arkadaşı. “Herhalde koruması” diye düşündüm...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ersever’e espriyle karışık, “Aylarca sizi araştırdım, epey de bilgi topladım ancak şansınız yüzünden bir türlü kapak yapamadık!” dedim. Güldü. “Niye o kadar emek harcadınız, açıp bana sorsaydınız, size her şeyi anlatırdım” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“İşte bu şansı şimdi yakaladık” dedim ve sohbete başladık. Ersever, “JİTEM’in patronu bendim” diye söze başladı...</span></p>

      <p class="basl-k-2"><span class="duyuru-bold" xml:lang="tr-TR">“JİTEM’in patronu benim”</span></p>

      <p class="bold-yaz-"><span class="bold-yaz--3" style="font-size:1em;" xml:lang="tr-TR">Cem Ersever</span> <span class="duz-yaz-" style="font-size:1em;" xml:lang="tr-TR">- Güneydoğu’da 1981-1992 arasında on iki yıl çalıştım. 1992’de Ankara’ya grup istihbarat şefi olarak döndüm. Sizler</span> <span class="italik-yaz-" style="font-size:1em;" xml:lang="tr-TR">2000’e Doğru</span><span class="duz-yaz-" style="font-size:1em;" xml:lang="tr-TR">’da ara sıra, JİTEM’den söz ediyordunuz. Size gelip açıklama yapıyorlardı. JİTEM’in kurucusu benim, patronu benim. Ayrılana kadar bu böyle devam etti. JİTEM hakkında birtakım spekülasyonlar yapılıyor, söylendiği gibi değil. Bundan emin olun. Bizim halkımız istihbarat sözcüğünü duyunca, hemen aklına CİA gibi, Mossad gibi şeyler geliyor. Şunu söyleyelim: bizim istihbarat teşkilatları bir CİA gibi, Mossad gibi veya geçmişteki KGB gibi olsaydı, bu işler başına gelmezdi. En azından şu Güneydoğu meselesi bu devletin başına gelmezdi.</span></p>

      <p class="bold-yaz-"><span class="bold-yaz--3" style="font-size:1em;" xml:lang="tr-TR">Soner Yalçın</span> <span class="duz-yaz-" style="font-size:1em;" xml:lang="tr-TR">- Acaba, siz ve otuza yakın subay kendiniz mi emekli oldunuz yoksa emekli mi edildiniz?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Basında otuz kadar kişinin istifa ettiği yolunda rakamlar veriliyor. Sizden ricam, bu konuda herhangi bir rakam vermeyelim. Mart ayı personelin emekliye ayrılma zamanıdır. Bu ayda, dilekçeler verilir ve dilekçeler kabul edilmek zorundadır. Bir de ağustos ayında başvurular yapılır. Sayı otuzdan fazla ama bizle ilgisi yok. Beni destekledikleri veya doğru bir deyişle bizleri destekledikleri için ayrılanların sayısı da otuz değil. Ayrıca bu otuz kişi bir araya gelip de anlaşmış, protestoda bulunmuş da değil. Sizden ricam böyle bir rakama girmemeniz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kendi isteğimizle dilekçelerimizi verdik. Normal prosedür uygulandı. Bizde asker ve sivil arkadaşlar var. Siviller istifa ettiler. Benimki doğrudan emeklilik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gerekçemiz şudur: ben, şahsen Türkiye Cumhuriyeti Devleti’nin PKK’ya ilişkin faaliyetlerinde bir stratejisi olmadığına inanıyorum. Ben devletin belli bir makamında, kademesinde bulunan bir kişi olarak, devletin üst kademelerine defalarca yazdım. Konumumuz üst kademelere çok çok yakındı. Düşüncelerimizin hemen hemen hepsini dile getirebiliyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ayrılmamın nedeni şunlardır: bir; Türkiye Cumhuriyeti, teorik bir yetmezlik içerisindedir. İki; PKK’yla mücadelede örgütlenme yetersizliği içerisindedir. Üç; bir Kürt realitesinden bahsedilir ama, bu Kürt realitesinden ne anlaşıldığı açıklanmamıştır. Neler realitenin içerisindedir, neler dışındadır? Bu açıklanmamıştır. Diğer bir konu, Celal Talabanî. Çok açık seçik söylüyorum, bu adam bir siyasî fahişedir. Bu adamın kişiliği ve ne yapmak istediği açıklığa kavuşturulmalıdır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir diğer konu Türkiye Cumhuriyeti’nin stratejik ve taktik yetmezliği. Bir harekât konsepti yoktur. Bölgede bir gayri nizamî harp var. Başlangıçta iki üç eşkıya gibi laflarla klasik eşkıya hareketleriyle karıştırılması veya Osmanlı’nın son dönemleriyle, Cumhuriyet döneminin Kürt isyanlarıyla mukayese edilmesi bu devletin hem stratejik ve hem de taktik noksanlıklarının göstergesidir. Eğer gayri nizamî harp varsa, siz buna uygun bir harekât konsepti belirlersiniz. Hatırladığım kadarıyla 1984 yılında Diyarbakır Kolordu Komutanı Korgeneral Kaya Yazgan zamanında bir konsept vardı. Dünyanın her yerinde gayri nizamî harbe ilişkin konseptler iki yılda bir değiştirilir. Bizde ise hâlâ o eski konsept vardır. 1984’teki konsept sürüyor! 84’te sorunun algılanması farklıdır. 93’te cereyan eden olaylar farklıdır. Aradaki yıllara baktığımızda 84-85’te “bir komşu ülke” derken bugün Suriye diyorsunuz, Irak, İran, Ermenistan diyorsunuz. Bakınız bir şeyler değişiyor, ama sizin konseptiniz hâlâ aynı. “İki buçuk eşkıya” diyordunuz, şimdi ise gerilladan bahsediyorsunuz.</span></p>

      <p class="basl-k-2"><span class="duyuru-bold" xml:lang="tr-TR">Yanlışlıklar...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Siz 1984’te de var mıydınız?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Evet, ben 1984’ten bu yana PKK’yla mücadelenin içindeyim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir diğer konu şudur: istihbaratla icra birimleri arasında kopukluk vardır. Diğer konu: bölgede faaliyet gösteren istihbarat birimlerinin durumudur. Bir diğer konu: köy koruculuğu. Güvenlik güçlerinin Güneydoğu’daki konumlanması yanlıştır. Ne olduğu anlaşılmayan bir itirafçılık yasası vardır. Tamamıyla ne olduğu anlaşılmayan, faili meçhul olaylar vardır. Bunları kim yapmıştır, nasıl olmuştur? Kuzey Irak’taki mevcut partiler; Kürdistanî Cephe meselesi vardır. Bölgedeki PKK’nın gücü, konumlanmaları vardır. Bir de polis, jandarma ve asker koordinasyonsuzluğu vardır. Olağanüstü Hal Bölge Valiliği bu amaçla kurulmuştur. Bu koordinasyonun varlığından kimse kolay kolay bahsedemez. Daha da önemlisi, 1992’nin ekim ayında Kuzey Irak’a yapılan harekâtın başlangıcı, cereyan tarzı ve bunun siyasî sonuçları hiç konuşulmaz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kuzey Irak harekâtının baştan sona planlanmasında, gerek Talabanî gerekse de Barzanî’yle birlikte ve rahmetli Eşref Bitlis Orgeneralim’le beraber, ben hem içerde hem de dışarda Kuzey Irak’ta bulundum. Birtakım çarpıklıklar, yanlışlıklar gördük. Birkaç adam çıkıyor ve benim devletimin yöneticilerine sahtekârlık yapılıyor ve benim devletim de buna ses çıkarmıyor. Hepsini teker teker açıklayacağım, konuşacağım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Soru şu: Türkiye Cumhuriyeti ne yapmalı?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Her şey ortada aslında. Bir; kırsal kesimde taktik üstünlüğü ele geçirecek. İki; kentlerde taktik üstünlüğü ele geçirecek. Burada yanlış anlaşılmasın. Ele geçirmekten kastım, halka baskı yapmak, demokratik hakları kısıtlamak vesaire değildir. Bunlar gereksizdir. Olağanüstü Hal bile gereksizdir. Devlet iki taktik üstünlüğü ele geçirecek ve bunun arasına da yapıtaşı harcı, psikolojik hareketi koyacak; vatandaşla konuşulacak. Ona derdini anlatacak, vatandaşın derdini dinleyecek ve bu yapıyı sağlamlaştıracak. Dolayısıyla Kürt sorunu ile PKK sorununu birbirinden ayıracak.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada ben şunu da söylemek isterim; bu konuda faaliyetlerime emekli olmadan önce başladım. Ayrılmadan önce bazı çalışmalarımız oldu. Bazı yayınlarımız oldu. Ahmet Aydın adıyla bazı yayınlarımız oldu. Bunlarda biz Türkiye’de neler olduğunu, neler bittiğini yazdık. Oldukça açık olarak yazdık, üstü kapalı bir şey yok.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Kitapları kimin adına bastırdınız?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Ahmet Aydın mahlasıyla ben yayımladım. Eğer ben Cem Ersever adını vermiş olsaydım, Genelkurmay’dan izin almak zorunda olurdum. Bir asker olarak izin verilmeyeceğini iyi biliyordum. Dolayısıyla Ahmet Aydın mahlasını kullandım. Bu kitaplar bayağı olay oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Devletin, istihbaratın bu işlerle hiç ilişkisi yok. Keşke olsaydı. Size sözün başında söyledim, istihbarat teşkilatları öyle abartıldığı gibi değildir.</span></p>

      <p class="basl-k-2"><span class="duyuru-bold" xml:lang="tr-TR">Gazetecileri kim öldürdü?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Güneydoğu’daki gazeteciler niçin öldürüldü? Siz bölgedeki tüm istihbaratın toplandığı bir birimde görev yaptınız...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Gazeteci öldürülmeleri konusunda ben şunu söylemek istiyorum: devlet, tedbir adına o bölgede getirmiş olduğu şeylerle o bölgede yetersiz kalmıştır. Güneydoğu Anadolu’da bugün PKK’ya ihanetin cezası ölüm. Devlete ihanetin cezası ise on beş gün gözaltıdır. Güneydoğulu bir vatandaş olarak tercihinizi yapın. Yanlış anlaşılmasın, ben devlet de öldürsün demiyorum. PKK’ya ihanetin cezasının ölüm olması olayını ortadan kaldıralım diyorum. Vatandaşın can güvenliğini sağlayalım diyorum. Ama bunu sağlayamamışız. Böylesi bir ortamda, kimi güçler ortaya çıkıyor; kimin kimi vurduğu belli değil. Yediden yetmişe herkeste silah var. Bir insanın bu bölgede silahsız gezmesi, yaşaması mümkün değil. Arazi anlaşmazlığı, toprak meselesi vesaire, benim bildiğim, gördüğüm yerlerde bu sorunlar halledilmemiş. Davalar raflarda, sanki arkeoloji müzesi gibi. Kargaşa var; kimin kimi vurduğu belli değil. PKK gerçekten çok büyük bir katliam gerçekleştirmiştir. Devlet vatandaşını koruyamamıştır. Bunu söylediğimizde “Her köye, her mezraya asker mi koyacağız?” diye soruyorlar. Koyamazsınız, yapamazsınız. Bunu biz de biliyoruz. Ama üç beş kişi dediğiniz eşkıyanın sayısı bugün dokuz bini geçmiştir. Üç bin gerilla da Kuzey Irak’tadır. Toplam on iki-on üç bin yetişmiş gerilla! Böylesi bir ortamda vatandaş şaşırmıştır. Buna hukuk dilinde “ilhakı hak” deniyor. İlhakı hak olayıyla gazetecilerin ne ilgisi vardır ne ilgisi yoktur bunu bilemem. Olayları seziyorsunuz; “bu şu nedenle öldü” diyorsunuz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Burada politik çıkar peşinde olan birtakım insanlar var. Güya devlet yanlısı! “Devlet yanlısı” kavramını kabul etmiyorum. Devlet yanlısı, “örgüt yanlısı” kavramları, biz bunu yanlış buluyoruz. Bunu protesto ediyoruz. Halka böyle yaklaşılmaz. Halkı kazanmak istiyorsanız o halkın güncel sorunlarına pratik çözümler getirmek zorundasınız. Peki, halkın güncel sorunu nedir: PKK baskısı ve terörüdür. Neden? PKK, halk tarafından çıkarılmış bir örgüt değildir. PKK’nın geçmişi bellidir. Başlangıçta, arkalarında Bulgar istihbaratı vardı, Suriye istihbaratı vardı. Açık konuşuyorum; Celal Talabanî ise PKK’yı Bekaa’ya bizzat yerleştiren adamdır. Cemil Esad’la, Hafız Esad’la görüşmeleri o yapmıştır. Talabanî KDP’nin o zaman Beyrut temsilcisidir. O zaman KDP’den ayrılmamıştı. İşte bu olacak şey değildir. Ne demek şimdi, Talabanî bizim devlet yanlısı mı?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dağdaki teröristi ortadan kaldırın, vatandaşın güncel sorununu çözmüş olursunuz. Bir örnek verelim; 1985-1986. Bir karakola bir kilometre uzaklıktaki köyü gerillalar basmış; Şırnak’a bağlı bir köy; Kürtçe adı Biryan, Geçitboynu köyü. Basılan evde telsiz var, telefon var. Geceleyin, feryat figan, bu insanlar cephanelerinin bittiğini söylemiştir. Çığlık atmıştır, bunu herkes bilir. Kimse de kılını kıpırdatıp Biryan köyüne yardıma gitmemiştir. Sonuç; yanlış rakam vermeyeyim altı yedi ölü, bir o kadar da yaralı. Bir veya iki kişi kurtuldu. Kurtulan Ahmet Seyrek adında biri vardı, onu da daha sonra vurdular, devletin adamıydı. Şimdi bu şartlarda vatandaş devletten yana mı, örgütten yana mı olur? Siz yardıma gitmiyorsunuz; ancak ertesi gün sabahleyin gidildi. Siz vatandaşın can güvenliğini sağlayamıyorsunuz ki. Kalkıp da kimse, “O olay öyle olmadı” diye söylemesin. Öyle oldu. Kalkıp gidip köylülere sorarız. Orada anlatırlar. Ben yalnızca bir tanesini örnek verdim. Nusaybin, Akarsu, İstili’de koca bir jandarma karakolu vardır. Üç yüz metre uzağında da bir köy. Orada itirafçı bir kız vardı. Soyadı Elmaslar. Örgüt gelmiştir, koyun boğazlar gibi herkesi kesmiştir, sonra da çekip gitmiştir. Akarsu köyü artık devletin yanında olur mu? Baskı ve korkudan dolayı örgütün yanına gider. PKK bu şekilde, Kürt halkını temsil ettiğini kamuoyuna duyurmaktadır. Halk Abdullah Öcalan’a “Kardeşim git, halkımızı savun, örgüt kur” dememiştir.</span></p>

      <p class="basl-k-2"><span class="duyuru-bold" xml:lang="tr-TR">Hizbullah</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Geçen yıl MİT Müsteşarı Teoman Koman’ın emekli olmadan önce basına bir yemeği olmuştu. Hizbullah’ı sormuştuk. Şöyle bir açıklamada bulunmuştu: “Hangi Hizbullah? Bir İran’daki Hizbullah vardır. Bir de PKK’nın baskınlarına karşı kendini koruyan, dinî inançları kuvvetli vatandaşlar vardır.” Siz Hizbullah’ı nasıl değerlendiriyorsunuz?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Koman Paşa’ya katılıyorum. Hizbullah ne? İlk İran’da çıkmış, daha sonra Lübnan’da üstlenmiş. İran İslam Devrimi’nin ihracına yönelik dinî, askerî bir örgütlenme. Hizbullah deyince ben bunu anlıyorum. Bir de “Hizbullahı Kürdistanı Irak” var. Irak’taki Hizbullah’ın başında Barzanî’nin kayınpederi vardır. Bunun Türkiye’de “Hizbullah” adı altında faaliyet gösterdiği iddia edilen örgütle bir ilişkisi yoktur. Bunların PKK’yla ilişkisi vardır. Öcalan, son günlerde çok kişiyle pek çok ittifaka giriyor. Çünkü dönemin taktiği bunu gerektiriyor. Zaten Abdullah Öcalan için dönemin taktiği gerektirmiştir; “Silahı bıraktım” demiştir. Avrupa’dan müşahitler çağırmıştır. Benim devletim de, “Abdullah Öcalan silahı bıraktı” diye sevinmiştir. Benim en sağda tanınan yazarlarım bile, “Ne güzel, Şırnak’ta askerler postalları çıkarıp, dağlarda rahatlıkla yatabiliyor” diye makaleler yazmıştır. Benim bunlara aklım ermiyor! Bir kavram kargaşası var. Kimse ne yaptığını bilmiyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Koman Paşa’nın dediğine gelelim; doğru söylemiş, Hizbullah falan yok. Bu adı yakıştıranlardan biri de sizsiniz.</span> <span class="italik-yaz-" style="font-size:1em;" xml:lang="tr-TR">2000’e Doğru</span><span class="duz-yaz-" style="font-size:1em;" xml:lang="tr-TR">’da “Hizbul-kontra” diye ilk siz yazdınız. İkincisi,</span> <span class="italik-yaz-" style="font-size:1em;" xml:lang="tr-TR">Yeni Ülke.</span> <span class="duz-yaz-" style="font-size:1em;" xml:lang="tr-TR">Üçüncüsü, bizzat PKK’nın cephe teşkilatları bu ismi çıkardı; “Hizbullah”. Gerek arazi anlaşmazlığı, gerek namus, gerekse ilhakı hakta olsun, birbirlerini öldüren insanlara veya insan gruplarını –ki bu devletin otoritesinin olmadığını gösterir– kontrol edemiyorsunuz, onlara hâkim olamıyorsunuz. Herkes birbirini öldürüyor. Toplumda bazıları bu cinayeti işleyenlere Hizbullah diyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Vedat Aydın cinayetinden sonra bölgede faili meçhul cinayetler tırmandı. İki sene içinde altı yüze yakın insan öldürüldü.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Artık halk bıkmış. Kiminin babası, kiminin kardeşi öldürülmüş. Vedat Aydın’ı, sizin muhabiri sonra konuşalım...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Örgüt yapısını bir de şöyle ele alalım: bir; PKK’nın eli silahlı gerillası, dağa çıkmış, kim olduğu biliniyor ya da bilinmiyor. Yüzde 90’ı biliniyor. Bunların kim oldukları devletin arşivlerinde var. Diğer kesim, şehir gerillası. Üçüncü; milis dediğimiz kesim. Milis kesim, hem kırsal kesimlerde hem de şehirlerde var. Sonra sempatizanlar geliyor. Halk burada kimin ne olduğunu biliyor. Kim gerilla, kim milis.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vatandaşın devletten ümidi kestiği bir dönem. Vatandaş için, hukuk dilinde ilhakı hak doğmuş. Silah alıyor, vuruyor. Birikmiş sorunlar 91 yazında patlak vermeye başladı. İdeolojik kan davası yani.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">Mustafa Deniz-</span><a href="#x1-4"><span class="dipnot-no" style="font-size:0.76em;" xml:lang="tr-TR">1</span></a> <span class="duz-yaz-" style="font-size:1em;" xml:lang="tr-TR">Bundan önceki olaylarda da sürekli insan ölüyordu Doğu’da. Aşiret kavgalarında insanlar ölüyordu. Asırlar boyunca süren olaylar vardı. Ancak hiçbir aşiret kalkıp da devlete gidip “Benim kardeşimi şu adam vurdu” demez. Kendisi halleder. Kendi meselesini kendi çözmüş.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Yani bu eylemler, Hizbul-kontra denilen devlet destekli bir gücün eylemleri değil mi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bu eylemler bir organizasyon işi değildir. Bakın ben kendi meslek bilgime göre anlatayım. Organizasyonda nasıl adam öldürülür, ben size söyleyeyim. Olaylar zincirleme birbirine bağlı olmalıdır. Olay sonucunda biri öldürülünce örgüt bir darbe yiyecektir. Onun yokluğu örgüte yıkım olacaktır. Bugüne kadar öldürülenlere bakıyorsunuz, bunlar örgüte bir şey kaybettirmemiş. Tersine örgüte çok şey kazandırmış. Vedat Aydın’ın öldürülmesiyle örgüte katılımlar artmıştır. Sizin gazetecilerin öldürülmesiyle bir sempatizan kitle yaratılmıştır. Eğer bunları var olduğu söylenen, hayal edilen Hizbul-kontra yapıyorsa, bunda bir devlet katkısı varsa ve devlet terörle mücadele ettiğini söylüyorsa, burada bir çelişki vardır. Bu tür organizasyonlara devletin kesinlikle girmemesi gerekir. Çünkü kendisine puan kaybettiriyor. Kitleyi, öldüren tarafın üzerine gönderiyorsunuz!</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Ama bu cinayetler aynı zamanda kitleleri yıldırmak için yapılmıyor mu?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Yıldırma nasıl olur? Devlet nasıl adam öldürür? Bir işte devlet parmağı varsa, adamı öylesine öldürürsünüz ki, her gün bir kişiyi öldürürsünüz. Bu işte devlet parmağı varsa öyle yaparsınız.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Aşağı yukarı öyle olmadı mı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Ama birbirine bağlı insanlar öldürülür. Bunun dünyada örnekleri var. Türkiye’de olmadı. Her gün bir cenaze töreni yapamazsınız. Cenaze törenlerinde katliam yaparsınız, mezarını havaya uçurursunuz. Kitleyi oraya çeker, kitleyi yıldırırsınız. Bu tür eylemler yaparsınız. Böyle bir organizasyon yok ki ortada! O halde bu tür öldürmeler münferittir. Ferdîdir. İlla bir İslamî güç aranıyorsa, bölgede bunlardan bir ikisi bu işi yapıyorsa, ordaki tüm kitleyi suçlamak haksızlık olur.</span></p>

      <p class="basl-k-2"><span class="duyuru-bold" xml:lang="tr-TR">“Şiddete hayır!”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bu savaş şu anda hangi aşamada? Devlet yenilmiş midir?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- O devletin ne yapmak istediğine bakmak lazım. Meselenin özüne inmek lazım. Bu olay ne; adını koymak lazım; PKK ayrı, Kürt sorunu ayrıdır. Zamanında doğru söyleyenler dokuz köyden kovuldular. Örneğin Orgeneral İsmail Selen...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Selen’le konuşmuştuk. “Bu işler şiddet yöntemiyle olmaz” diyordu.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Ben “şiddetle olur” demiyorum. Hayır hayır, yanlış anladınız. “Devlet yetersizdir” diyorum. Ama şiddeti kullanmadığı için böyle konuşmuyorum. Bu tür olaylar şiddetle bastırılmaz. Devlet şiddet kullanırsa en büyük hatayı yapmış olur. Aslında Türkiye tarihî hatalar yapmıştır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İki örnek vereyim; bu iki olaydan Türkiye’nin ders alması gerekirdi. Devlete bu örnekleri hatırlattığımız zaman, “Türkiye Vietnam da, Küba da değil” dediler bize. Yapmayın, örnek alın. Evet, Küba değil, Vietnam da değil, biz de Amerikalı değiliz Güneydoğu’da.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şu meseleyi bir düşünün bakalım:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sene 1984: bu adamlar gökten zembille gelmediler. 15 ağustos Eruh ve Şemdinli baskınları oldu. Şemdinli’ye otuz kırk militan geldi. Uzaktan şöyle tarayıp roket attılar. Devlet ne yaptı? Şemdinli’deki taburun komutanını emekli ettik. Tedbirsizlik ve dikkatsizlikten. Ertesi gün Eruh saldırısı oldu. Kırk altı kişiyle saldırdılar. Eruh’taki bölüğün komutanı emekli edildi. Bölük komutanı zaten izindeydi! Ancak yine de emekli edildi! Şimdi her saldırıda adamları emekli edecekseniz, o bölgede görev yapanların tümünü emekli etmek gerekir. Çünkü basılmadık yer kalmadı. Daha dün Şırnak. Gelin Şırnak komutanı, Mete Sayar’ı emekli edelim! Zihniyet yanlıştı yani.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu saldırılar gökten zembille yapılmadı. Gerilla faaliyetinin geçmişi vardı. Yıllarca bu bölgede çalıştılar. Kuzey Irak’tan geldiler, Suriye’den geçtiler. Keşiflerini yaptılar. Üs bölgelerini tesis ettiler, üs bölgesi adı bile suçtu bizim literatürde. “Vay üs bölgesi olur mu?” Yahu niye olmasın, bu askerî bir faaliyettir. Gayri nizamî harp bu. “Peki olmaz” dedik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O tarihte, “Vietnam örneği” var dedik. Fransızlar Dien Bien Fu savaşından sonra Vietnam’dan çekildiler, yerine Amerikalılar geldiler. Şunu yaptılar, bunu yaptılar. Küçük birlikler halinde Vietnam’a yayıldılar. Vietkong Amerikalıların küçük birliklerini teker teker vurmaya başladı. Bakın şu söylediklerimi Türkiye’yle bağdaştırın. Belki ben olayların çok içerisinde olduğum için kendime göre değerlendirip dar olarak anlatabilirim. Bazı şeyleri sormanızda fayda var. Amerikalılar, küçük birlikler vurulunca bunları daha büyük birlikler haline getirdi. Merkezî üsler kurdu, dolayısıyla alan açıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yani küçük birlikler ortadan kaldırılınca, gerillanın yayılmasının alanları açıldı. Bu alana Vietkong yerleşti, filizlendi. Ardından orta büyüklükteki Amerikan kuvvetleri vurulmaya başlandı. Amerika onları da çekti, büyük birlikler oluşturdu. Ancak sonuçta Amerika savaşı kaybetti. Bu büyük bir taktik hataydı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İkinci örneğe geçmeden önce biz ne yaptık ona bakalım; demokratik devletin üç organı var: yasama, yürütme ve yargı. Yasama Ankara’da, yürütme ve yargı kırsal kesimde jandarma karakoluna kadar uzanır. PKK önce jandarma karakollarını vurmaya başladı. Yani yürütme ve yargıyı vurmaya başladı. Biz hemen karakollarımızı kapattık, etrafına hendekler açtık, kum torbaları koyduk, dikenli tellerle çevirdik. Vatandaş karakola yanaşamaz oldu. Orada görev yapan personele de bu savaşın gayri nizamî savaş başlangıcı olduğu söylenmedi. Tersine “iki buçuk eşkıya” edebiyatı yapıldı. Halk o dönemde çok iyi hatırlıyorum, akın akın bize geliyordu, bilgi vermek için. Karakolların boşaltılması, devletin belli merkezlerde toplanması, kırsal kesimdeki vatandaşı sahipsiz bıraktı. Tıpkı Vietnam’da olduğu gibi. Devletin büyük taktik hatasıdır bu.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- O dönemde vatandaş gelip, “Adamı vurdum, gelin alın” diyordu karakola. Devlete o kadar yakındı yani...</span></p>

      <p class="basl-k-2"><span class="duyuru-bold" xml:lang="tr-TR">“Koruculuk ucube bir teşkilat”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Köy koruculuğu kurumu nasıl ortaya çıktı? Devlet bu örgütlenmeyle amacına ulaştı mı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- “Bu vatandaşlar kendisini nasıl korusun? Nasıl yapıp da bu vatandaşları silahlandıralım?” diye düşünülmeye başlandı. Bir teşkilatlanma düşünüldü. Mevcut köy kanununa bir madde eklenip “köy koruculuğu” denilen ucube teşkilat ortaya çıkarıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu teşkilat bence prematüredir. Erken doğumdur ve aynı zamanda bir ucubedir. Gayri nizamî savaşta bu tür teşkilatlar yapılır, halk silahlandırılır. Ama devlet önce bu tür alanları temizler, güvenliğini tesis eder, ondan sonra halkı silahlandırır ve “güvenliğini koru” der. Gerilla oradayken yapamaz bunu. Yaparsanız, işte şu andaki köy koruculuğu teşkilatına dönersiniz. Nedir şu andaki köy koruculuğu teşkilatı?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Her ay milyarlarca lira bacasız fabrika adı altında bunlara gidiyor. Bunlar PKK’ya mühimmat desteği yapıyor. Geçici köy korucularına verilen tüfeklere, fişeklere “GKK” damgası basılsın. Eğer bu GKK damgalı mermiler, tüfekler PKK’da çıkarsa, GKK, PKK’ya yardım ediyor demektir. Biz daha bu GKK damgasını basamamışız. Bunlar köylerinde birbirine sırtlarını dönemeyen adamlar. Bunların, PKK gibi kurnaz, siyasî ve askerî bir organizasyona karşı mücadele etmesi isteniyor. “Korucular arasında samimi olarak PKK’yla dövüşen yoktur” demiyorum, vardır. Ama kırk küsur bin köy korucusu arasında, bunun sayısı bini geçmez. Geri kalanı hiçbir işe yaramaz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Köy korucuları birbirlerine güvenmezler, birbirlerine hasımdırlar. Bunlarla PKK’ya karşı mücadele edilir mi? Edilmez. Etmiyor zaten. Ne yapıyor bu sefer, aldığı silahı köyde hasımına karşı kullanıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bini dövüşüyor” dedim, geri kalan otuz dokuz bini ne yapıyor? Bu olay bölgenin aşiret reislerinin, valisine, jandarma komutanına, emniyet müdürüne karşı yapılan, “Bölgemde şu kadar adamı silahlandırdım” yarışmasından başka bir şey değildir. Adam paranın tadını almış, devletten silahı da kapmış, mis gibi oturuyor, hiçbir şey yapmıyor, parasını yiyor. Yok efendim ekonomik girdiymiş. Hadi canım sen de! Organizasyon yanlış yapılmıştır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gelelim ikinci örneğe; Küba...</span></p>

      <p class="basl-k-2"><span class="duyuru-bold" xml:lang="tr-TR">Küba Devrimi</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne olmuştur Küba’da? 1957-1958 yıllarında gerilla yoğun bir şekilde Sierra Maestra bölgesindeki halkla iç içe geçmiştir. Batista rejimi gerillayla baş edemeyeceğini görünce, bu köyleri toplamış, büyük yerleşim birimleri kurmuştur. Bu kez eylemler büyük yerleşim birimlerini de kapsamıştır. Batista bunu görmüş, yerleşim birimlerini dağıtmaya çalışmış ama iş işten geçmiştir. Ve Küba Devrimi gerçekleşmiştir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Buradan da ders almak gerekir. Bizde ne oldu? Birtakım faaliyetler sonucunda bazı köyler boşaldı. Bu insanların tümü, Sierra Maestra örneğinde olduğu gibi, gerillayla şu veya bu şekilde temas etmiş insanlardı. Yalnızca Cudi, Gabar değil, artık Şırnak, Cizre, Silopi Türkiye’nin Sierra Maestra’ları gibi olmuştur.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Yani yalnızca karakollar değil, köyler de boşaltılmaya zorlandı. Merkezî bölgeler oluşturmak için...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hayır, devletin “Sen bu köyü boşaltacaksın!” diye bir baskısı yoktur. En azından ben duymadım. İstihbarat grup komutanlığı yapmış biri olarak bunu bilmemem mümkün değil.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Yüzlerce köyün, mezranın kendi istekleriyle mi boşaltıldığını söylüyorsunuz?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Gidip sorarsanız “Beni zorladılar” diyecekler. 1987-1988’lerde yavaş yavaş göçler başladı. Örneğin Uludere bölgesinden Şırnak’a doğru çekilme başladı. Dağ taş asker doldu, operasyonlar yapılıyor; ama gerilla kızını, oğlunu götürüyor. Sonra da devlet gelip bunun hesabını köylüden soruyor. Köylü ne yapsın? Olaylar sürdükçe Cizre, Silopi, Şırnak, Nusaybin, Dargeçit orta yerleşim birimi haline gelmeye başladı. Bunlar toplumsal olayların çok yoğun olduğu yerler. Bunlar Sierra Maestra olmuş.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben şunu açıkça belirtmek istiyorum: politika tamamen yanlıştır. Ortada daha strateji yoktur. Bu nedenle uygun taktikler de üretilmemektedir.</span></p>

      <p class="basl-k-2"><span class="duyuru-bold" xml:lang="tr-TR">“Türkiye tezgâha gelmiştir”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Sizin istifanız Bingöl olaylarından sonra mı, yoksa ateşkesten sonra mı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Mart ayıdır. İstifama kuşkusuz Bingöl olayları da neden olmuştur. Devlet daha kendi sevk ettiği askerinin adını bilmiyor. “Öldürülen erlerden bazılarının kimliği tespit edilmemiştir” diye açıklama yapılıyor. Olmaz öyle şey... Konakçı noktaları vardır asker intikallerinde. Bir yerden bir yere ismen, cismen evrakla teslim alınır, teslim edilir. Bu bile edilmemiş. Asıl istifamın nedeni Kuzey Irak harekâtıdır. Bugün 7 haziran 1993 Türkiyesi’nde durum neyse, bunun sebebi 92’de yapılan Kuzey Irak harekâtıdır. Bu harekât yanlıştır, bilinçsizdir. Türkiye örgütsüzlükten, bilgisizlikten tezgâha getirilmiştir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bakın iki taraf da çok kayıp verdi. Ben Kürtleri kardeşim olarak kabul ettim yıllarca. Arî ırktandır, Turanî ırktandır... Ben Turanî olarak kabul ediyorum. Kürtlerle aynı ırktanız. Dillerinin farklı olması, ayrı ırktan olmasını gerektirmez. Biz bugün Özbeklerle tercüman aracılığıyla konuşuyoruz. Onlar Türk değil mi? Irk derken şunu belirteyim: bugün dünyada kan esasına dayalı saf ırkçılık yapmanız mümkün değildir. Türkler, yetmiş iki milletle karışmıştır. Bir kültür söz konusudur; Anadolu kültürüdür bu.</span></p>

      <p class="basl-k-2"><span class="duyuru-bold" xml:lang="tr-TR">“Irkçılığa karşıyım”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Irk açısından bakmayı mı reddediyorsunuz?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- XXI. yüzyılın eşiğinde insanlara ırk açısından bakmak mümkün değil. Karışmışız.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türkiye’deki hadise bana göre şudur: Biz VIII. yüzyılda Müslüman olduk. Türkler Müslüman olduktan sonra, İslamiyet adına Anadolu’ya o pislik Arap kültürü getirilmiştir. Türk milleti Arap kültürünün etkisinde bırakılmıştır.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- İslamiyet zaten Arap kültürü değil mi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- İslamiyet ve Arap kültürü çok ayrı bir olay. Benim Tanrı’ya inancım var. İslam hakkında fazla kapsamlı olarak konuşabilecek konumda ve durumda değilim. Bilgilerim yetersiz olabilir. Ancak bunu rahatlıkla ifade edebilirim. Ben Türk milletinden peygamber çıkmadığına seviniyorum. Çünkü Tanrı, peygamberlerini, nizamından çıkmış, yolundan çıkmış, kokuşmuş insan topluluklarına göndermiştir ve tüm peygamberler Arap’tır. Bütün peygamberler Ortadoğu’da Samî ırkından çıkmıştır. İslam kültürü ile Arap kültürünü bağdaştırmamak gerekir. İkisi ayrı olaydır. Arap kültürü kokuştuğu için bu peygamberler oraya gönderiliyor. Bunların bu yozlaşmış yapısını düzeltsin diye gönderilmiştir. İşte bize birtakım kişiler İslam adına yozlaşmış Arap kültürünü enjekte etmiştir, topluma vermiştir, bu bir. İkincisi İstanbul’un fethiyle beraber getirilen Bizans kültürüdür. Bizans’ın kültürü bozulmasaydı zaten Bizans, Doğu Roma ayakta kalırdı. İnsan topluluklarını ayakta tutan bence en önemli faktörlerden bir tanesi kültürdür. Eğer sizin kendinize özgü bir kültürünüz yoksa siz ayakta kalamazsınız. Sizi sömürürler, ezerler, yok ederler. İki faktör, yani İslam adına getirilen yoz kültür ile XV. yüzyıldan itibaren kokuşmuş Bizans kültürü karışımı içerisinde Anadolu insanı kıvranıp duruyor yıllardır. Mustafa Kemal Atatürk gerçek benliğine, gerçek kimliğine, kültürüne kavuşturmak istemiştir. Fakat onun ömrü yeterli olmamıştır. Olay budur.</span></p>

      <p class="basl-k-2"><span class="duyuru-bold" xml:lang="tr-TR">“Kuzey Irak harekâtının koordinasyonunu ben yaptım”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Kuzey Irak harekâtında tarafların kaybı ne kadardı, sizin rakamınız nedir?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Abdullah Öcalan’ın da bu konuda açıklamaları var. 80 civarında peşmerge öldü. 72 tanesi KDP’nin, 8’i kazaen ölmüş ya da Talabanî’nin adamlarıdır. PKK’nın 900 civarında yaralısı vardır. Harekât sırasında bizzat Abdullah Öcalan’ın kendi ağzından konuşmalarını da takip ettik –tüm PKK savaşçılarının başındaki o komutanların adamlarıyla konuşmalarını da takip ettik–, PKK’nın kaybı 1 500-2 000 civarında, bunlar kayıplarla beraberdir. Telsizlerden dinledik bunları. 4 000 civarında kayıp var Talabanî ve Barzanî kuvvetleri de dahil. Türk askerlerinin kaybı ise 25-30’u geçmez. PKK’nın firar edenlerle birlikte kayıplarına 4 000-4 500 diyebiliriz. PKK’nın kaybı bu. Bazı kamp bölgelerine ağzınıza ıslak havlu takmadan giremiyordunuz kokudan. O kadar ceset vardı.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Yüzlercesini de kendileri öldürttü.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Şu bombardımanlardan ziyade toplu mezarlarda elleri arkadan bağlanmış...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Gözleri bağlı.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- İşbirlikçi veya ikametçi veya dönek olanlar var deniyordu. Telsizlerden takip ediyorduk.</span></p>

      <p class="basl-k-2"><span class="duyuru-bold" xml:lang="tr-TR">“Kuzey Irak harekâtı fiyaskodur”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bu sayılarla harekâtı nasıl başarısız görüyorsunuz?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Savaş siyasetin başka araçlarla devamıdır. Dünyaca ünlü strateji uzmanlarının söylediği budur. Kuzey Irak’ta son sınır ötesi operasyonda peşmergelerin koordinasyonunu yaptım. Emir komutalarını yürüttüm. Kuzey Irak harekâtı sonuçta politik bir başarısızlıktır. Çünkü askerî amaçlı bir harekâtın sonunda kesin zafer beklenir. Zafer PKK’yı Kuzey Irak bölgesinde yok etmektir. Ama böyle olmadı.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- PKK’nın bu kadar kayıp vermesi neden?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Ordu Türkiye’de yapamadığını orada nasıl yaptı? Burada PKK’nın çok büyük bir hatası vardı. Öcalan, reddediyor ama 2 ekimde peşmerge saldırıya geçtiğinde Suriye’nin bir köyünden telsizle emir verdi. Botan Eyalet Karargâh komutanı “Cemal” kod adlı Murat Karayılan’a verdiği talimat şu: “Düşmanın saldırdığı bölge Botan-Bahdinan savaş hükûmetinin kurulacağı bölgedir. Bu bölge bizim için çok önemlidir. Var gücünüzle bu savaşı verin. Cephe savaşı verin.” Daha sonra bunu inkâr etti. “Ben cephe savaşı emri vermedim” dedi. Bu emri Karayılan’a, Osman Öcalan’a iletirken biz duyduk.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Bugüne kadar söylediklerini yalanlamasaydı, Apo zaten ayakta duramazdı. O kadar kadroyu da öldürtmezdi. Çünkü, “Böyle demedim, kadro yanlış yaptı” demiştir hep. Ve kadrolarının “hata yaptı” diye kafasını koparmıştır. Kafasını koparmazsa hesabın kendinden sorulacağını bilir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Öcalan hataları hep kadroların üzerine yıkmıştır. Ayakta kalmasının nedeni de budur. Öyle bir parti düşünün ki, partinin merkez komite üyelerinin yüzde 85-90’ı aynı örgütte hain ilan edilsin. Ben bunu bizzat Murat Karayılan’a harekât sırasında telsizle söyledim. “Apo ağzıyla konuşma. Bir gün sen de suçlanacaksın” dedim. Merkez komite üyelerini seçen Abdullah Öcalan değil mi? Demek ki, Öcalan, hep hainleri seçmiş!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gelelim tekrar harekâta: Kuzey Irak harekâtı siyasî açıdan tam bir fiyaskodur. İçinde bulunduğumuz duruma getirmiştir. Nasıl getirmiştir? 1992 yılında Celal Talabanî Türkiye’ye geldi. Talabanî’yi, bu muhteremi, ben çok iyi tanırım. Harekât öncesinde ve sonrasında kendisiyle uzun uzun görüştüm, evinde misafir kaldım. Harekât öncesi ve sonrası çok şeyleri görüştük.</span></p>

      <p class="basl-k-2"><span class="duyuru-bold" xml:lang="tr-TR">“Tezgâhı Amerika planlıyor”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Talabanî kimin adına hareket ediyor?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Şimdi bütün bu tezgâhlar, Amerika tarafından planlanır. İngiltere’ye ihale edilir. İngiliz istihbaratı da bu işleri yapar. Açıkçası budur. Bunu her subay bilir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Askerî uygulamacısı Amerika’dır.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Siyasî uygulayıcısı İngiltere’dir. İstihbarat işinde İngilizler para verip insanları satın alır. Talabanî’nin İngilizlerle, Amerikalılarla ilişkisi var.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Burada biraz Talabanî’den söz etmek istiyorum: 1934 yılında Süleymaniye’de doğdu. Hukuk fakültesinden mezun oldu. 1950’li yıllarda Irak Komünist Partisi’nin içinde yer aldı. 1958 yılında askerî darbe sonrası Molla Mustafa Barzanî’nin Irak’a dönmesi üzerine Kürdistan Demokrat Partisi içinde bulundu. Dönemin KDP Genel Sekreteri İbrahim Ahmed’le Barzanî’ye karşı sol muhalefet yaptı. 1966 yılında Irak yönetiminin yanında yer aldı. Uzun yıllar Irak yönetimiyle işbirliği yaptı. 1970’te Barzanî’nin Irak yönetimiyle anlaşması üzerine tekrar KDP’ye geçti. 1974 yılına kadar KDP’nin Ortadoğu temsilcisi olarak Beyrut’ta yaşadı. PKK’nın Bekaa’ya yerleşme yılları Talabanî’nin bu dönemine rastlar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1975’te Barzanî’nin yenilgisinden sonra “Saddam’ın demir yumruğunu selamlarım” başlıklı bir bildiri yayımladı. Bu bildiri meşhurdur. 70’li yıllarda bu sefer Çin ve Mao hayranı kesildi. 75’te Latin Amerika gerillacılığını savundu. 80’lerde ise Avrupa türü sosyal demokrasi yanlısı olarak göründü. 1990’larda ise bu sefer, Amerika’nın “yeni dünya düzeni’nin propagandistliğini üstlenmiş durumdadır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talabanî değişik zamanlarda değişik güçlerin hizmetinde bir politikacıdır. Ben onu siyasî bir işportacı olarak tanımışımdır. Talabanî son yıllarda Ankara’yı yolgeçen hanına çevirdi. Kimin emrinde, kimin adına hareket ettiği, bugün hangi misyonu temsil ettiği sırdır. Türkiye Talabanî’yi “bölücü terör belasından kurtaracak kişi” olarak görüyor. Talabanî aslında Ortadoğu’daki bölücü faaliyetlere yüksek manevî güç kazandırmada kullanılan bir maşadır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dağınık Kürt potansiyelini bir noktada, bir çatı altında toplayarak bir hedefe yöneltmek isteyen “yeni dünya düzeni” savunucuları bu iş için, Celal Talabanî’ye kaliteli bir eleman gözüyle bakıyorlar. Celal Talabanî de bu konudaki cehaleti, yetmezliği sonuna kadar kullanıyor. Ve adeta tencereyi kedi kuyruğuna takmaya çalışıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şimdi buraya nasıl geldiğini söyleyecek durumdayım: 12 Eylül’de PKK’nın adamlarını, Talabanî’nin Bekaa’ya yerleştirdiğini biliyoruz. PKK Filistinlilerle değil Talabanî’yle ilişki içindeydi. Talabanî Apo ile Barzanî’yi buluşturarak Kuzey Irak’a girmesine de yardımcı oldu. Sonra PKK’nın Kuzey Irak’a dayanarak neler yaptığını gördüler. Kısaca PKK’nın yurtdışına çıkmasından Kuzey Irak’a yerleşmesine kadar Talabanî hep başrolde oynamıştır. Son dönemlerde Talabanî PKK’yı desteklemekten vazgeçmedi. Ancak PKK vasıtasıyla Kuzey Irak yönetimine yönelik TC’nin engelleme politikasını dengelemek istiyordu. Bunu da başardı. 92’de federe devleti ilan ederken KDP peşmergelerini PKK kampları üzerine gönderdi. Bunlar geniş bir senaryonun parçalarıdır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">PKK, 1992 yılını “atılım yılı” olarak gösterir, bana göre ise 92, PKK’nın askerî ve siyasî bir kriz içine girdiği yıldır. PKK bu krizi yeni bir atılıma dönüştürmek istedi. Talabanî bu oyunda başrolü oynadı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öcalan’ın karargâhını Şam’dan Erbil’e götürmeyi Türkiye devletine Talabanî önerdi. “Gelsin, benim kontrolümde olur. Türkiye’ye yönelik terörü de önlerim” dedi. Benim aklım ermedi ama Türkiye bunu kabul etmedi. O dönemde Talabanî Özal’ın yanından ayrılmıyordu. Talabanî kimlerin vasıtasıyla Özal’ın yanına gelmişti, bazı “misyoner danışmanları” var, gazeteciler. Onu siz de biliyorsunuz. Talabanî bu konuşmalardan sonra, askerî kesime gitti.</span></p>

      <p class="basl-k-2"><span class="duyuru-bold" xml:lang="tr-TR">Kürt liderlerle gizli görüşme</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talabanî ne yapmak istiyor? Talabanî’nin aslında Kuzey Irak’ta fazla gücü yok. Silahlı kuvveti yok. Bunun eşi bayağı akıllı bir kadındır. Kayınpederi Londra’da oturur. Fikir babası odur. Londra’daki kayınpederi enteresandır. Talabanî’yi ara sıra Amerika, İngiltere kulağından tutar kaldırır. Türkiye adam yerine koyar. Talabanî böyle ayakta kalmıştır. Talabanî, Kuzey Irak’ta Mesud Barzanî’nin KDP’sine karşı bir güç olmak ister, adama ihtiyacı vardır. KDP hep birinci parti olmuştur, gücü vardır. KDP’yle denk güç olmak ister. Sonra süreç içerisinde KDP’yi ortadan kaldırmak isteyecektir. Sayısı on binlere varan bir PKK gücünü yanına çekmek istemesinin amacı budur. Türkiye’ye karşı sürekli Apo kartını oynamak ister. Bu nedenle de Apo’yu iyice ele geçirmek için Erbil’e getirirse, Talabanî için iyi fırsat olacaktır. Hele PKK legalleşirse bu da çok işine gelir. Böylelikle Talabanî iki güce sahip olacaktır. Bir, PKK’nın askerî gücüne; iki, Türkiye’deki PKK’nın cephe teşkilatlarına sahip olmak istiyor. PKK’yı kullanmak ister. Bu aşamada şimdi bu düşüncelerle Türkiye’ye geldi Talabanî.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kuzey Irak harekâtı öncesinde Türkiye’den yüz bulamadı. Sonra bir iki önemli aşiret reisini gönderdi. Bunlardan en önemlisi “savaş ağası” diyebileceğimiz Bradost aşireti reisi Kerimhan Bradost’tur.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talabanî’nin Ankara’daki temsilcisi Serçil Kazas vardır. Kürtlükle uzaktan yakından ilgisi yoktur. Bütün hayatı Londra’da geçmiş. Bakın hep İngiltere karşımıza çıkıyor! Bu adamlar geldiler Ankara’ya. Kürt hareketinden kim sorumlu; jandarma! Jandarma Genel Komutanlığı’na bir teklifte bulundular. Kerimhan Bradost’u getirdiler. Bradost dedi ki: “Benim bölgemden...” Ki, Habur kapısının bulunduğu bölgedir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Sorun bölgesi.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Evet sorun bölgesi. “Benim bölgemden PKK köylülerimi kovdu. Biz de onları kovmak istiyoruz. Bize yardım edin.” Bu Türkiye’nin işine geldi. Hemen Bradost kartına yapıştı. Jandarma Genel Komutanlığı’nın kendi kuruluşları, bu işle ilgili uzman kadroları var. İş buraya devredildi. “Bunlarla bir görüşün, ne diyorlar?” denildi. Kazas’la konuştum. “Ne istiyorsunuz?” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bizim Bradost aşireti reisi Kerimhan rahatsız. Hakurk bölgesine uçak saldırıları oluyor. Köylüleri ölüyor, yanlış yerler bombalanıyor. Köylüler göç etmek zorunda kalıyorlar. Kerimhan, PKK’yı bölgeden kovmak istiyor. Siz de harekâta katılırsanız, bu adamları buradan atarım diyor” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz de ‘“Çağırın konuşalım” dedik. Kerimhan Ankara’ya geldi. “Ben bunları kovmak istiyorum. PKK benim düşmanım, asacağım, keseceğim...” Saydı döktü...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu durumu yukarıya ilettim. Rahmetli Eşref Bitlis Paşa’yla konuştum, “Ciddiyseler yapsınlar, bizim de çıkarımıza” dedi. “Ama bunların durumunu anlayabilmek için bölgeye gidip bakmak lazım” dedim. Eşref Paşa, “Kim gidebilir?” diye sordu. “Ben giderim” dedim. “Alırım bir ekip, ben giderim.” Bu görüşmeler 1992’nin haziran-temmuz aylarında yapıldı.</span></p>

      <p class="basl-k-2"><span class="duyuru-bold" xml:lang="tr-TR">Eşref Bitlis</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bu görüşmeler sırasında Jandarma Genel Komutanı Orgeneral Eşref Bitlis’in adı çıktı. Bitlis’in konumu neydi sizce? Ordu içinde neyi temsil ediyordu?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Ben, Bitlis Paşa’nın İstihbarat Grup komutanı olarak çalıştım. Bitlis Paşa, kendince bir şeyler yapmak istiyordu. Rahmetli bu mücadele içinde bulunan en şuurlu askerlerden birisiydi. Söyleyeceğim bu kadar. Kendisi ölmüştür, Eşref Paşam hakkında konuşmak istemiyorum.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Peki. Sizin açınızdan Eşref Paşa’nın öldürülmesinde bir kuşku var mı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bana göre yok! Milyonda bir olabilecek bir kaza Eşref Paşa’yı bulmuştur. Suikast olsaydı bugüne kadar çıkardı. Yapanlar açıklamalarda bulunurdu.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Türk ordusu içinde bir kuvvet değil de, Amerika, İngiltere gibi bir kuvvet, kendi stratejilerine ters düştüğü gerekçesiyle suikast yapmış ve bunu gizlemiş olamaz mı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bu konuda herhangi bir yorum yapmak istemiyorum. Şu an için bir soru işareti bulunmuyor, bana göre...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Eşref Bitlis’in stratejisi, Amerika, İngiltere, Almanya’yla çelişiyor muydu?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Eşref Paşa şunu her zaman söylemiştir. Kürt meselesi ile PKK aynı şey değildir. Bu sözlere bakarak, siz yorumda bulunun! Eşref Paşa bu konuda bilinçliydi. Eşref Paşa dağdaki gerillanın kökünün kazınmasını arzu ediyordu. PKK sorununa çözüm bulmadan, Kürt sorununa –eğer varsa– çözüm aranmaya başlanabilir. Öcalan ve PKK ortada kalmayacaktır, ondan sonra eğer varsa çözüm aranacaktır. Dünyanın hiçbir yerinde, silahlı mücadelenin olduğu bir bölgeye, ekonomik, siyasî hiçbir yatırım yapılmaz. Bir çivi bile çakılmaz. Çakılırsa, taviz verilmiş olunur. “Güneydoğu’ya yatırım yapılmasın, kalkındırılmasın” demiyorum ben. Söylemek istediğim yapılacak her yatırımın, halkta “Bunlar PKK’nın sayesinde yapılıyor” izlenimi vermesi. TC böyle bir yanlışı yapmıştır...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Gerçekte bölgedeki durum içler acısı. Bir bakkala gidip fiş isteyemezsiniz, size bıçak çeker. Fişi bilmiyor ki! Yol kenarlarında görkemli evler vardır, bunlar devletten kredi, teşvik olarak yıllardır para alırlar. Halkı sömüren ağalardır. Bir taraf aç, diğer taraf zenginlik içinde yaşıyor. Devlet orada “Halka yardım ediyorum, onlar da teröre karşı çıksın” diye paralar dağıtmıştır. Oysa bu paralar PKK için alınan vergi olmuştur. Paralar PKK’ya gitmiştir...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- İnsan ister istemez söylemek durumunda kalıyor; uzun zamandır devlet nizamı Güneydoğu’ya getirilememiştir. Batıda köylü veya esnaf bahçesinde yetiştirdiği salatalığı götürüp pazarda satar. Ancak Güneydoğu’da aynı kişinin elinde “müstahsil belgesi” olmadan götürüp satamaz. Güneydoğu’da gidip de alışveriş yaptığınız bir bakkaldan fiş isteyemezsiniz. Hır çıkar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Serçil Kazas vasıtasıyla, Bradost, Jandarma Genel Komutanlığı’nda temaslara başladı. Adamlar, “Bu bölgenin temizlenmesinde bize yardımcı olun” dediler. Birkaç toplantı yapıldı. Bradost önce, “Benim yüzlerce, binlerce silahlı adamım var” dedi. Sonra “Celal Talabanî de operasyona katılsın” dedi. Bir gün sonra, “Ayrıca Yekiti’nin peşmergeleri de katılsın” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Devlet tabiî ki olumlu baktı. Öyle bir bilgi düzeyindeyiz ki... Türkiye’de terör konusunda bilgili olmalıyız. Türkiye daha komşularını tanımıyor. Türkiye’de kurumları temsil edenler ne kendi siyasî tarihimizi, ne Kürt tarihini, ne Irak, ne Suriye tarihini biliyor. Komşulara yönelik stratejisi bile yok!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bakın benim söylediğim şudur: Türkiye Cumhuriyeti bu soruna bir an evvel çözüm getirmek zorundadır. Bu iş yüz kişi öldürdük, iki yüz kişiyi kıstırdık türünden açıklamalarla olmaz. Şu kadar silah yakaladık diye çözüm olmaz.</span></p>

      <p class="basl-k-2"><span class="duyuru-bold" xml:lang="tr-TR">“İsmail Selen harcanmıştır”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Nedir çözüm?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- TC Devleti dağdaki gerillayı temizlemelidir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Ama nasıl “temizleyecek”?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Haa işte burada birtakım yetmezlikler var. Örneğin bir Korgeneral İsmail Selen harcanmıştır. Şırnak’ta Selen 88 yılında yapılan bir brifingde, zamanın Genelkurmay başkanına, yapılan taktik hataları bir bir açıklamıştır. “Bu iş böyle olmaz” demiştir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Selen ayrıldığı zaman şöyle bir açıklama yapmıştı: “Millî mesele hiçbir zaman şiddet yöntemiyle çözülmemiştir...”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Doğru, şiddet yöntemiyle çözemezsiniz. Halkı teröristten ayıralım. Halka uygulanan bir şiddet olmasın. Ki ben olduğu kanaatinde değilim. Gerillaya karşı mücadele yapılıyorsa hakikaten yapılsın. Ben operasyon birlik komutanlığı da yaptım. Masada oturmadım hiç. Benim aklım ermiyor. Yüz tane gerilla sıkıştırılmış, havada uçaklar, binlerce komando asker etrafta, sonuç, beş ölü, doksan beşi kaçmış. Teknoloji sende, araç gereç sende...</span></p>

      <p class="basl-k-2"><span class="duyuru-bold" xml:lang="tr-TR">Kontrgerilla</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Türkiye Devleti de PKK’yı yok etmek istiyor. Burada ayrılığınız nedir?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Biz, gayri nizamî harbi bilmiyoruz. PKK, “TC özel savaş uyguluyor” diyor. TC özel savaş falan uygulamamıştır. Özel savaş kavramının içine ekonomik, sosyal, politik, kültürel tedbirler girer.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Gayri nizamî harbin ünlü bir teorisyeni var: David Galula. Bildiğimiz kontrgerilla yöntemi, siz bunu savunuyorsunuz...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Galula, evet,</span> <span class="italik-yaz-" style="font-size:1em;" xml:lang="tr-TR">Ayaklanmaları Bastırma Harekâtı</span> <span class="duz-yaz-" style="font-size:1em;" xml:lang="tr-TR">diye bir kitabı var. İsterseniz bu “kontrgerilla” terimi üzerinde konuşalım. Kontrgerilla nedir? “Karşı gerilla” demektir. Türkiye’de kontrgerilla olduğunu kabul etmiyorum.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Bu İtalya’daki Gladio’yla karıştırılıyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bu örgütler, birbirinden tamamen ayrıdır. Gayri nizamî harpte iki unsur vardır. Biri, gerillanın eylem yapmasını engelleyici tedbirlerin alınmasıdır. Yani anti gerilla faaliyetleridir. Literatürde böyle geçer. Gerillayı dağlarda, kırsalda, gerilla gibi davranarak yok eden birliklere ve bu faaliyete de kontrgerilla denir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Devletin yaptığı da bu değil mi? Özel görev birlikleri, özel timler... Bunlar kontrgerilla değil mi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- O zaman bu birliklerin kullanılmasında bir hata vardır. Beni başka şeyler söylemeye zorlamayın! Kontrgerilla birliği, karşı gerilla birliği vardır veya yoktur. Bu önemli değildir. Ben şunu vurgulamak istiyorum: bir taktik önderlik sorunu vardır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Siz Güneydoğu’da görev yapan personelin terfi ve yükselme işlerini, başarı oranlarını, Güneydoğu’da elde ettiği başarıya göre tayin ve tespit etmeye kalkarsanız, o zaman herkes yalan söyleyecektir veya düzeltelim bunu, başarılı gösterecektir kendisini...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Göstermek için çalışacaktır...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Acaba gösterecek midir? Çalışacak mı, çalışmasına gerek var mı? Denetleyici bir makam var mı? Kim kimi denetleyecek?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Onlara göre özel tim, bin metreden attığını vuran, iyi nişan alan adam demektir. Sadece...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Kontrgerilla sözcüğüne neden itiraz ediyorsunuz?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Şundan itiraz ediyorum. Eğer kontrgerilladan yasadışı faaliyet yapan bir kuruluş kastediliyorsa buna itiraz ediyorum. Ama gerilla gibi davranıp gerillaya karşı mücadele kastediliyorsa, evet. Zaten bunu yapmak zorundayız.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim derdimiz şudur; ben milletimizin sormasını istiyorum: “Bu savaş neden bitmedi?” Bizim bazı sorunlarımız var.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Abdullah Öcalan, 1985 yılı ağustos ayında</span> <span class="italik-yaz-" style="font-size:1em;" xml:lang="tr-TR">Serxwebun</span> <span class="duz-yaz-" style="font-size:1em;" xml:lang="tr-TR">dergisinin özel sayısında...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- 15 ağustosun yıldönümünde...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Şöyle diyor: “Bana şanlı 15 ağustos direnişi başladığında dediler ki: ‘Sen Kürt halkına ihanet ediyorsun...’”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- En başta Kemal Burkay dedi.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Oraya da geleceğim... Kuzey Irak harekâtı, Burkay’ı gündeme getirmiştir. Ona sonra geleceğim... “Türk ordusu bir ejderdir. Kürt halkına katliamlar yapılmasına neden olmayın. Ejderin tavşanı yuttuğu gibi sizi yutar: Dersim’i, Ağrı’yı unutmayın” diyorlar Apo’ya. Bunu hatırlatıyor ve devam ediyor: “Şanlı 15 ağustosumuzun üzerinden bir yıl geçti. Ejder hâlâ tavşanı yutamadı!” Ben diyorum ki: “Dokuz yıldır ejder tavşan yutamamıştır! Tavşanlar gittikçe çoğalmaktadır!” Dağdaki gerilla başta yok edilmiş olsaydı, bu hadiseler olmayacaktı. Açıkça söylüyorum: taktik önderlik sorunu var.</span></p>

      <p class="basl-k-2"><span class="duyuru-bold" xml:lang="tr-TR">“Benim derdim PKK’yla”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bakın millî mesele böyle şiddet yöntemiyle çözülmez. Verdiğiniz örneklerden gelinmesi gereken nokta uzlaşma olmalıdır...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Ben şunu diyorum, PKK, Kürt halkının başına musallat olmuştur. Zor kullanılmıştır...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Bunun teorisi PKK tarafından, “zorun rolü” diye yapıldı.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Evet “zorun rolü” diye Apo yazdı bunu. Örgütlenme üzerinde</span> <span class="italik-yaz-" style="font-size:1em;" xml:lang="tr-TR">Serxwebun</span> <span class="duz-yaz-" style="font-size:1em;" xml:lang="tr-TR">da bunu yazdı. “Zor hangi ölçüde kullanılmalıdır”, çok güzel anlatmıştır! PKK halk tarafından görevlendirilmiş değil. Benim derdim Kürt insanıyla değil PKK’yla. Halk ile PKK birbirinden ayırt edilebilir. Halkı temsil eden kişilerle temas etmek lazım.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bakın büyük kitle temeline dayalı silahlı mücadeleler hep zora dayanarak örgütlenmiştir. Hiçbir millet bir örgüte “Hadi sen silahlan” dememiştir. Bizim Kurtuluş Savaşı için de aynı şey geçerlidir. Zor kullanılmıştır. Bugün PKK ile halk ayrılmaz bir hale gelmiştir?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hayır hayır, çok rahat ayrılır. Halktan doğru insanlarla temas etmek gerekir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- “Taktik yetmezlik” diyorsunuz. Hiçbir taktik hata dokuz yıl sürmez. Sorunu başka yerde aramak gerekmez mi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Taktik hatadır ve dokuz yıldır sürmektedir. En son Kuzey Irak harekâtı hatadır...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Bir de şunu ayırt etmek gerekiyor. Sizin biraz önce dediğiniz şundan kaynaklanıyor. Doğu ve Güneydoğu’daki bütün halkın PKK’ya destek verdiği düşüncesi var sizde. Oysa biz dedik ki: “PKK halkın başına musallat olurken zorun rolü teorisiyle geldi.” Ve şu anda bölgede, devlete ihanet on beş gün gözaltı, PKK’ya ihanet ise ölümdür. Vatandaşa “Tercihinizi yapın” diyorlar. İşte halk bu nedenle örgüte destek veriyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bakın bir örnek vereyim. Karakollarımıza baskın olduğu zamanlar şehirlerde kitle eylemleri olduğunda haber kaynaklarımız kısılırdı. Bakarsınız, bir PKK grubu kıstırılır, on-on beşi öldürülür. Suratımıza bakmayan adamlar gelirler çayımızı içerler.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Örneğin Kuzey Irak harekâtı sırasında karakollara kafasını çevirip bakmayan insanlar, istihbarat birimleriyle ilişkilerini donduran insanlar, harekât sonrası gelmeye başladılar. PKK’nın en keskin milisleri, Silopi sorumluları Revşen’i polise teslim ettiler.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bu bizim savunduğumuz fikirleri destekleyen bir örnektir. Vatandaş devletin yetkin olmasını istiyor. Dağdaki gerillayı vurun, şehirdekilerin sesi çıkmaz.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Bir de şehir ile kırsal alan arasındaki ilişki koparılacak. O zaman örgüte katılım da olmaz. O zaman birçok insan da örgüte gitmez.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- “İstihbarat yok” diyen her kimse yalan söylüyordur. Teoman Koman’ın söylediği doğrudur, her şeyi takip ediyoruz. Sadece icra yoktur. Bunun sorumlusu istihbaratçılar değildir. Sorumlu icradaki taktik yetmezliktir.</span></p>

      <p class="basl-k-2"><span class="duyuru-bold" xml:lang="tr-TR">“PKK, FKÖ oldu”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Kuzey Irak harekâtına dönersek, harekât Talabanî’yi güçlendirdi...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Sadece “Talabanî’yi güçlendirdi” demek yeterli değil, PKK, FKÖ olmuştur. Öcalan, Arafat’ın konumuna getirilmek istendi. PKK, FKÖ yapılmak istendi neredeyse.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Peşmergelere, harekât öncesi birtakım yardımlar yapıldı. Bunlar faaliyete başladılar. TSK’de güneyde temizlik harekâtı başladı. Kitabımda yazdım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şunu kamuoyu bilmiyor; orijinal metni şudur (metni gösteriyor): PKK-Kürdistanî Cephe anlaşması. PKK Merkez Komitesi adına Merkez Komite üyesi Osman Öcalan, PKK örgütü adına Kenan Sımo, Kürdistanî Cephe Başkanı Rojnuri...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Basında çıktı, biz de yazdık.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Osman Öcalan, kod adı Ferhat’tır, 29 ekim 1992 günü, Başbakanlık binasına gelerek, 5 ekim 1992 tarihli anlaşmayı yaptı. Harekât 2’sinde başladı, 5’inde anlaşma yapmışlar, üç gün sonra yani. Anlaşmayı kim yapmış; Kürdistan Başbakanı Kürsad. Celal Talabanî tarafından bizzat gönderildi bu Kürsad. Biz peşmergelerden PKK’yı vurmalarını beklerken, peşmerge komutanı Şerdin gitti PKK’yla anlaşma yaptı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sürekli Türkiye’den yardım istiyorlardı. Türkiye’yi kandırıyorlardı. Türkiye de, kuzeyden sürdüğü PKK’lıları peşmergelerin öldüreceğini bekliyordu. İstihbarat servisleri ve ben –“ben” demeyi hiç sevmem ama işte geldik bu noktaya–, bunu biz zamanında uyardık; “Anlaşma yapıldı” dedik. Bu ciddiye alınmamıştır. Celal Talabanî, Kuzey Irak harekâtı başladıktan üç gün sonra, Kürsad ve Şerdin vasıtasıyla doğrudan doğruya Osman Öcalan’la anlaşmaya varmıştır. Ondan sonra, Hakurk bölgesinde tek kurşun dahi atılmamıştır. Bir de peşmergeler, “İran uçakları ateş açıyor, sıkıştık, İran PKK’ya destek oluyor” gibi şeyler yaydılar. Türkiye’yi dolduruşa getirdiler. Ben bunu nasıl protesto etmem. Anlaşma maddelerini göre göre nasıl ben itiraz etmem. Bakın neler yazılı: “Irak Kürdistanı toprakları üzerinde kalmak isteyen PKK militan ve üyeleri Türkiye sınırından uzak, hükûmetin tespit edeceği bir yere taşınacaktır. Bölge hükûmetinin vereceği belgeyle serbestçe seyahat edebilirler.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ayrıldıktan sonra evlerine gittim. Her şeyin belgesi var bizde. Doğrudan doğruya Yekiti veriyor belgeyi. Süleymaniye, Erbil sokakları PKK’yla dolu. Efendim neymiş Kürdistan hükûmeti bu bölgede kalmak isteyen bu gruba, zaten bunlar Türkiye Kürdistanı vatandaşıdır, gerekli korumayı temin edecekmiş. Talabanî’nin bize başta verdiği söz bu değil, o toplantılarda ben de vardım. Toplantıda alınan kararlar PKK’nın imha edilmesine yönelikti...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Sonra Talabanî Türkiye’yle yeniden ilişki kurdu...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bakınız anlaşmada neler deniyor daha: “PKK üyeleri kendilerine ait bütün malvarlıklarını koruyabilecekler.” Osman Öcalan, Erbil’de bir villa satın aldı! “Bölge içerisinde faaliyetlerini sürdürebilirler.” Peki, TC ne kazanıyor? Kuzey Irak harekâtı, PKK’yı Sinaksd, Zivi, Haftanin, Kutalınan, Şivi, Hakurk gibi kamplardan, o yeraltındaki pis barınaklardan, sığınaklardan çıkarmış, Erbil’in, Süleymaniye’nin kaloriferli veya sobalı dairelerine taşımıştır. Başka bir işe yaramamıştır Kuzey Irak harekâtı...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- O kadar insan öldürüldü.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Ölsün ne olacak, yerine yenisi gelir!</span></p>

      <p class="basl-k-2"><span class="duyuru-bold" xml:lang="tr-TR">Toyota’ların sırrı</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Sınırdan uzaklaştırıldı açıklaması yapıldı...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Şu anda sınırlarımız yine dolmuştur. PKK boşaltmış olduğu kamplara yeniden gelmiştir. Sınırda sözde karakollar vardır. Bu sözde karakollara neredeyse kuşsütü bile gönderildi. Türkiye buraya her türlü yardımı yapmaktadır. Türkiye’nin parasını ödediği Toyota’ları orada görürsünüz. Gidin bakın Toyota’lar Zaho-Duhok arasında dolmuş olarak kullanılmaktadır. Bu arabalar sözde Zaho, Duhok ve karakollar arasında irtibat kuracaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben vergi veren bir vatandaşım. Yasal haklarımı da çok iyi biliyorum. Ben konuşurum. Benim verdiğim vergiyle, bana hesap vermeden şu veya bu adımı atamazlar. Ben vatandaşım. Nerede bu karakollar, göstersinler televizyonlarda da biz de görelim. Bir tane bile yoktur. 24 aralık 1992, PKK karakollara tekrar gelmiştir. Yani harekâttan bir ay sonra. Bakın Mesud Barzanî radyo konuşmasında ne diyor: “Kürt halkı PKK’nın düştüğü durumu gördünüz, PKK Kürt halkını sevmez. Amacı Kürt halkını kışkırtmaktır. Ancak yine eski yerlerine geldiler.” Bunu Barzanî söylüyor.</span></p>

      <p class="basl-k-2"><span class="duyuru-bold" xml:lang="tr-TR">“Barzanî daha ulusalcı”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kuzey Irak harekâtı devam ederken, PKK bir yandan da E-24 karayolunu kapattı. Kuzey Irak’a ambargo koydu. Gıda maddesi girişini engellemeye çalıştı. Harekât sürerken, Viranşehir’den Silopi’ye kadar yolu kapattılar, üç tane köprü havaya uçuruldu. Siz bu şartlar altında hangi istikrardan bahsediyorsunuz?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türkiye’nin içinde ambargoyu önleyemiyorsunuz. Mesud Barzanî bana aynen bunu söylüyordu harekât sırasında: “Sizin ambargoyu engelleyememeniz yani E-24 karayolunu açamamanız bizim peşmergelerin moralini bozuyor.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Barzanî daha ulusalcı. Açık söylemek gerekirse, bir kaypaklığını görmedim. Yani, Apo’yu Türkiye’ye karşı bir koz olarak kullanmadı.</span></p>

      <p class="basl-k-2"><span class="duyuru-bold" xml:lang="tr-TR">Emperyalizmin denetiminde Kürt devleti</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Peki, Amerika’nın burada rolü ne?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Onu bilemiyorum. Bunu çok açık olarak ifade edebilirim. Bütün bunların altında yatan şudur: bu bölgede emperyalizmin denetiminde bir Kürt devleti kurmak isteniyor. Ben böyle düşünüyorum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Apo, önderlik sorununa ilişkin kitabında, bütün Kürdistan’ı parçalara ayırmıştır. Bu parçalardan Türkiye Kürdistanı’nın tüm Kürdistan bölgesine önderlik edeceğini yazmıştır. Şimdi parçadaki önderlik değişti. İpleri elinde tutan emperyalistler şimdi Kuzey Irak’a kendi denetimlerinde bağımsız Kürt devleti kuracaklardır. Daha sonra Türkiye, İran ve zamanla Suriye’de çıkan kargaşalıklara bu Kürt devleti, “Size yardımcı olayım” diyecektir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türkiye Cumhuriyeti’nin Kuzey Irak’la ilgisi, PKK temelinde şekillenmiştir. Bu yanlıştır. Sonuçta işte Talabanî gibi siyasî fahişe çıkar, PKK’yı bir koz olarak kullanır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kürdistanî Cephe, üç partiden meydana geliyor. Bunların dışında parti yok mu? Var. Kürdistan Muhafazakâr Partisi var, Millî Türkmen Partisi var. Bir Musul Vilayeti Oluşumu Konseyi var. Bakın çok enteresan bir noktaya geldik. Biz Türkiye’nin kafasına bunu sokamıyoruz; Musul vilayeti sorununu sürekli dile getiriyorum. Yazdım, çizdim, bağırdım. Siz büyük Kürdistan üzerine mi oynuyorsunuz yoksa kendi çıkarlarınızı mı düşünüyorsunuz? Lütfen, önce can, sonra canan. Bir Musul vilayeti oluşumu var. Ömer Surçi denen bir adam çıktı, konseyden söz etti. Siz bunu</span> <span class="italik-yaz-" style="font-size:1em;" xml:lang="tr-TR">2000’e Doğru</span><span class="duz-yaz-" style="font-size:1em;" xml:lang="tr-TR">’da “Amerika’nın oyunu” diye yazdınız. Hayır, burada “İngiltere’nin parmağı” var...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bunların temsilcisi Hollandalı avukat...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Arzu ederseniz, sizi Ömer Surçi’yle görüştürebilirim. Kendisi benim çok iyi dostum. Hollandalı avukat John Keller’la bunların arasında bir sözleşme vardı. Bu Hollandalı avukatla olan sözleşme altı aydır feshedilmiş durumda. Avukatın bu konuda konuşmaya hiç hakkı yok.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Şimdi yeni anlayış şu: “Yeni dünya düzenine ne kadar hizmet edersen, o kadar pay alırsın.” Apo da bunu görüyor, “Bu politikalara ben de uymalıyım” diyor. PKK askerî, siyasî yönden bir çıkmaz içerisine girmiştir. Arayış içindedir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Ben uzun zamandır söylüyorum: PKK askerî yönden bir kısırdöngü içerisine girmiştir. Daha ne kadar köy basacak, ne kadar asker öldürecek? PKK siyasî kazanımlarını nerede toplayacak?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Kürdistan Ulusal Meclisi var...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Olmaz, yetmez. Bakın ben</span> <span class="italik-yaz-" style="font-size:1em;" xml:lang="tr-TR">Üçgendeki Tezgâh</span> <span class="duz-yaz-" style="font-size:1em;" xml:lang="tr-TR">kitabımda açıklamaya çalıştım. Bir Kemal Burkay olayı çıkıyor şimdi. Yazık oldu, bir kedisi olacaktı. Kediyi yine aldılar elinden. PKK, askerî yönden vuruyor. Bu dünya kamuoyunda olumlu olumsuz tepkilere neden oldu. Bir biçimde gerillaya katılımlar oluyor. Bu düzenli orduya gider veya gitmez. Siyasî açıdan değerlendirelim. PKK’nın, “temsil ediyorum” dediği halkın siyasî kazanımlarını demokratik platformda, legal olarak kim muhafaza edecek? Kim savunacak, koruyacak, dile getirecek? Türkiye’de böyle bir oluşum yok. Celal Talabanî vasıtasıyla bu yapılmak istendi, Türkiye’de...</span></p>

      <p class="basl-k-2"><span class="duyuru-bold" xml:lang="tr-TR">“HEP, PKK’yı temsil etmiyor”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- HEP Kürt halkının yasal temsilcisi olamaz mı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hayır. HEP, PKK’yı temsil eden bir oluşum değildir...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- PKK’nın elinde bir araç olabilir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Apo’nun 1991 kasım çözümlemelerine bakın. PKK’nın HEP’le ilişkisi vardır ya da yoktur. Orada yazıyor, okuyun. Dönemin taktiği, stratejinin parçası, Türkiye’de, Kuzey Irak’ta olduğu gibi bir Kürt cephesinin yaratılmasıdır. Legalize etmektir. Irak Komünist Partisi Kürdistan seksiyonu sözcüsü bakın ne diyor: “Kuzey Kürdistan’da da Güney Kürdistan’da olduğu gibi legal Kürt cephesinin oluşturulması ve Kürt cephesinin politik faaliyetlerine Türkiye’nin izin vermesi gerekir.” Bunu ben geçen ay Süleymaniye televizyonunda izledim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">PKK’nın askerî faaliyetlerinden sonra doğan politik çıkarları savunabilecek bir Kürdistanî Cephe’yi kurmak istiyorlar. Böylece Kemal Burkay gündeme geldi.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bu Türk devletinin de işine mi geliyordu?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bilmiyorum. Ama eğer işine geldiğini düşünüyorsa çok büyük bir hata içinde demektir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ateşkes olmaz! Binlerce gerilla dağlarda duracak, bu siyasî cephe birtakım siyasî taleplerde bulunacak. Türkiye bu talepleri kabul etmediği zaman gerilla vuracak. Bu bir açmazdır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Binlerce şehit verilmiştir. PKK’nın böyle bir şey yapamayacağını Türkiye Cumhuriyeti düşünemiyor muydu, herhalde bir rehavet içerisine girdi.</span></p>

      <p class="basl-k-2"><span class="duyuru-bold" xml:lang="tr-TR">“Siviller sözünü dinletemedi”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Söylediğiniz stratejiyi kabul eden bir yönetim beklentiniz var mı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bana sordular, “Neden emekli oluyorsun?” diye. Onlara şunu dedim: “Ben mücadeleyi bırakmıyorum. PKK yüzünden binlerce Türk’ün, Kürt’ün çocuğu ölmüştür. Asker olarak ben sözümü dinletemedim. Belirgin bir konumda olmama rağmen dinletemedim.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Demokratik bir yönetim” diyoruz. Tamam o zaman siviller, bir Ortadoğu politikası, bir Kürt politikası, bir PKK politikası tayin ve tespit etsinler. Askerler de bunu uygulasınlar.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Şimdi böyle olmuyor mu?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Askerler politika tespit edip uygulayamazlar. Şu andaki uygulama Jandarma Genel Komutanlığı politika tespit ediyor, yukarıya bildiriyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- MGK yapamıyor mu bu işi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Elbette zaten MGK’de askerler ağırlıkta. Her türlü politikanın tatbik ve tespitinden siviller sorumludur.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Denetlenmesinden de.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Biz asker olarak sözümüzü dinletemedik. Siviller de bu işi bilmediği için sözünü dinletemedi. Ama biz bu işi biliyoruz. Böylece biz askerliği bıraktık, sivil olduk. Sivil olarak derdimizi anlatmaya çalışacağız. Mesele budur. Kime ne kadar derdimizi anlatabilirsek, bir ekol oluşturmaya çalışacağız.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bütün yönetimler suçludur. PKK’yla uzlaşmacı; bakın “Kürt” demiyorum, dağdaki gerillayla uzlaşmacı politikayı kim uygularsa ondan hesap sorulmalıdır. PKK’nın Türkiye’deki silahlı güçleri def olup gitmelidir. Ondan sonra diğer meseleye bakılmalıdır.</span></p>

      <p class="basl-k-2"><span class="duyuru-bold" xml:lang="tr-TR">“Ateşkes ağıza alınmamalıdır”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Siz bölgede yıllardır bulunuyorsunuz. Dediğiniz gibi düşünen pek çok subay bölgede vardır. Anlaşılıyor ki, ateşkes olabilmesi için, barışçı çözüm için, bunların değişmesi gerek...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Oradaki askerî birliklerin çekilmesini mi kastediyorsunuz?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Değiştirilsin diyoruz. Bu savaşın içerisinde uzun zamandır bulunanların iyice kinlenmiş olduğunu düşünürsek...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Yok, kinlenme diye bir olay değil...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Dokuz yıl orada savaşan bir subay, en yakın arkadaşları öldürülmüş, dokuz yıl önceki insan olabilir mi? Orada görev yapan bir subay “Ateşkesi biz yapmadık, Ankara yaptı” diyor. Öyle bir ruh hali var.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Güzel söylemiş! PKK’yla uzlaşmacı bir tavra giren herkese hesap sorulmalıdır. Türkiye’de şu anda o bölgede devam eden bir gerilla savaşı vardır. Askerlerin görevi siyasî polemiklerin dışında oradaki gerillayla mücadele etmektir. Düşmanın ortadan kaldırılması görevi vardır. Bir asker olarak söylüyorum bunu, bir sivil olarak değil. Oradaki arkadaşlarımın da böyle düşündüğünü sanıyorum. Bunlara verilmiş bir görev vardır: gerillayı yok et. Bu savaştır. Savaşta iki taraf birbirini öldürecektir. Türk ordusu da bu adamları yok etmek zorundadır. Ateşkes-mateşkes bunlar ağza alınacak kelimeler değildir. Oradaki insanların şahsiyetleriyle oynamak demektir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Ateşkes, Öcalan açısından sadece bir taktik miydi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Dönemin taktiği uygulanmıştır.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- O zaman çok kısa zamanda bu taktikten vazgeçmedi mi? 17 martta ateşkes ilan etti. Arkasından geçtiğimiz haftaki Bingöl baskını...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Süre yeter. Apo fırsattan istifade birtakım görüşmeler yaptı. Üç ay boyunca toparlandı. Türkiye Cumhuriyeti üç ay boyunca operasyonlarını yapmadı. Bahar operasyonları yapılmadı. Şubat itibariyle bu operasyonların başlaması gerekirdi. Bölgeleri belli. Her eyalette iki tane kampı var. Kamptan çok, üs bölgesi demek daha doğru. Bu adamların kalıcı üs bölgesi var. Burada üs bölgelerinde yeşerdi, filizlendi. Zaten bunu istiyordu. Bahar operasyonları yapılmadı.</span></p>

      <p class="basl-k-2"><span class="duyuru-bold" xml:lang="tr-TR">“Devlet Bingöl baskınını biliyordu!”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bingöl baskını, Şemdin Sakık’ın Apo’ya rağmen bir eylemi olabilir mi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bakın, Şemdin Sakık, Apo’ya rağmen hiçbir şey yapamaz. Şemdin Sakık, 1987 yılında Botan da Besta bölgesindeyken de Apo’yla anlaşmazlığa düştü. Hatta, Abdullah Öcalan onu temizlemek üzere tekrar çağırdı. Ondan özeleştiri aldı, özeleştiri verdi. Botan’da görevlendirildi. Döndü gitti geldi, Diyarbakır bölgesine, Hakurk bölgesine gönderildi. Bunlar Apo’ya rağmen şeyler değildir. Bu sistemin bir parçasıdır. Dönemin taktiği uygulanmıştır.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Bingöl’den önce bazı PKK’lıların, “Eylemlere başlayacağız” diye demeçleri var. Elimizde bantlar var.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Pekâlâ, şunu açıkça TC’ye sorun: 20 mayıs itibariyle, Abdullah Öcalan’ın bütün birimlerine PKK’nın eylem yapması için emirler verildiğini biliyor muydu, bilmiyor muydu? Buna cevap versinler.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Biliyor muydu?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bildiğimiz bir şeyler var herhalde. Biz hadiseleri yakından takip ediyoruz. Emir verilmiş miydi, verilmemiş miydi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Ateşkes diye bir olay aslında yoktu!</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bakın, Olağanüstü Hal Bölge valisi diyor ki: “Bu süre içerisinde PKK 200 eylem yapmıştır.” Ateşkes demek, yalnızca askerle çatışmaya girip girmemek değildir. Gidiyor köyleri basıyor. Hamo’nun, Mamo’nun ne günahı var.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Üs bölgeleri var diyorsunuz. Bunlara yönelik yapılacak operasyonları, komutanlar “yapmayın” diye durdurdu mu?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Yapılmadı. Böyle bir emir verilip verilmediğini bilmiyorum. Bir örgütsel eylemi düşünün. Dağdan inip de pat diye vurmazlar. Bunun bir hazırlığı var. Bingöl eyleminin yapıldığı bölgeye adamlar gökten zembille mi geldi? Meşhur tabirle, “komşu ülkeden” falan mı geldi? Yıllardır oradalar. Bilmiyorlar mı onların orada olduğunu? Teker teker yerleri biliniyor. Sorun istihbaratçılara! Örneğin, Diyarbakır’daki üs bölgeleri nerelerdir? İstihbaratçılar, adıyla, sanıyla, haritadaki koordinatlarıyla size söyleyeceklerdir.</span></p>

      <p class="basl-k-2"><span class="duyuru-bold" xml:lang="tr-TR">“Taktik önderlik sorunu vardır”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Yani siz diyorsunuz ki, ben kendimi komutanların yerine koyduğumda siz beni suçluyorsunuz. İstihbaratçı olarak Diyarbakır’da PKK’nın üssünü söylüyorum ama Yüzbaşı Hasan, Binbaşı İsmail bu üssü gidip yıkmıyor. Böyle birtakım hesaplar yapılıyor, uzlaşılıyor mu diyorsunuz?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Taktik önderlik sorunu var diyorum. Bakın bu çok kapsamlı bir sözcüktür. Kısaca şöyle diyeyim: bir kişiye veya bir askerî gruba emir-komuta eden kişilerde bazı yetmezlikler olabilir. Askerî literatürde, taktik önderlik sorunu budur.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Bir de başından beri söylenen şu: devletin stratejisi yok. Stratejisi olmadığı için kendisine uygulanan taktikleri algılamıyor. Mesela burada! Diyelim PKK bir taktik uyguladı, devlet taktik ve stratejik yetmezlik içinde olduğu için anlayamıyor. Teorik yetmezlik içinde çünkü.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Peki siz varsınız, siz bunları anlatıyorsunuz...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Anlatamadık! Onun için ayrıldık. Ben saltanat gibi bir makamdan ayrıldım. Gak deyince ekmek, guk deyince su gelen bir makamdan ayrıldım. Durup dururken ayrıldım. Emekli albay olana kadar otururdum koltuğumda. Kimse beni atamazdı ki o makamdan.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Siz en yüksek makamlara söylüyordunuz...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Elbette, ama anlamıyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- O zaman en yüksek makamlar anlayışsız!</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bilemiyorum. Taktik her seviyede taktiktir. En yüksek komutana anlayışsız demiyorum. Ama icra sırasında birtakım şeyler var. Şimdi en yüksek komuta mevkilerinde olan kişiler stratejik kişilerdir. Stratejinin tatbik ve tespitinde önemli faktör olan, rol oynayan kişilerdir. Şu açıdan strateji yok. Şu açıdan strateji var. Bugün Güvenlik Komutanlıkları diye bir olay var. Güvenlik komutanları emir veriyor. Ankara’da diyelim stratejik bir makam. Oranın stratejik makamı, bölgedeki makama diyor ki: “Bölgendeki PKK’yı yok et.” Bu taktik yönü değildir. Stratejik yönüdür. Bu düşmanın orada nasıl yok edileceğini, oradaki birlikler hesaplar ve kitaplar. Bunu benim oradaki dövüşen arkadaşlarım iyi anlarlar.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Sizin söylediğiniz çok karışık oldu. Şöyle bir şey çıkıyor. Yukarıdaki adamlardan bir emir çıkmıyor. Bunlar yukarıdan aşağı doğru “PKK’nın üslerini yok edin” diye emir veriyor. Bu aslında yüzlerce komutana hitap ediyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Doğru.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Şimdi o zaman yüzlerce komutanın yetersiz olması...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Şimdi en tepedekinden bahsettik. Doğal olarak en tepedeki bu emri vermek zorunda. Yetersizlik aşağı doğru iniyor. Şimdi bakın, görevde emir iki tür icra edilir. Ben en başta söyledim, gayri nizamî harbi TC öğrenmek zorundadır. Gayri nizamî harbin kuralı vardır. Gayri nizamî harplerde görev emri başkadır, klasik anlamda emir çok ayrı bir olaydır. Şimdi bakın çok can alıcı bir noktaya geldik. Ben bunları söylemek istemiyorum...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Ama izah etmek zorundasınız...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bir operasyon birlik komutanını karşınıza çağırırsınız, emir veren makam olarak: “Şu şu noktada düşman var. Git gereğini yap.” Bu noktadan itibaren operasyon birlik komutanı o hedef noktasına nasıl gideceğini, kaç kişiyle gideceğini, o bölgede bugüne kadar ne istihbarat yapılmış, düşman, hava, yol hakkında tüm istihbaratı alır. Hangi yoldan gideceğini, askerleri nasıl yürüteceğini, kaç saat yürüyüp, kaç saat duracağını, gittiğinde nasıl ateş edeceğini, hangi silahlarla ateş açacağını, bunları tayin ve tespit eder. Bizzat sıcak bir çatışmanın içinde olacak komutan olarak oraya gider ve bunların gereğini yapar. İlave istekler ve tedbirler olursa onu da ister, üst makamlardan ister. Şimdi bu görev tipi emir uygulamasıdır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir de uygulamaya bakalım. Bu söylediklerimi orada dövüşen arkadaşlarım çok daha iyi anlayacaktır. 1986’da PKK sınır boyları hariç, bu tarihte bitme noktasına gelmiştir. Çünkü uygulama bu tarzdı. 1986’ya kadar uygulama bu tarzdır ve görev tipi emirler verilmiştir. Birlikler gitmiştir, ne yapılacağına kendisi karar vermiştir. Bu kadar ağır konuşmak istemiyorum, masa başında oturan birtakım insanlar tarafından telsizle oturduğu yerden, 30-40 kilometre uzaktan şuraya, buraya git, şöyle yap, buraya ateş et, şurayı tıka, burayı kapa, türünden emirler, 1986 yılına kadar verilmemiştir. Hadiseyi bilmem izah edebildim mi?</span></p>

      <p class="basl-k-2"><span class="duyuru-bold" xml:lang="tr-TR">“TC’ye sorun”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bu neden değiştirildi? Kim değiştirdi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bilmiyorum, bilemem. Şimdi İsmail Selen döneminde çok düzgün bir taktik uygulanmıştır. Özellikle Cudi ve Gabar dağları bölgesinde arazinin en yüksek noktaları, su kaynakları küçük küçük birimlerle, küçük fakat güçlü bir şekilde tutulmaya çalışılmıştır. Bu dağdaki gerillanın ovaya inmesi demektir. Yaz şartlarında su kaynaklarının tutulması; tabiî 1988-1989 şartlarında. O dönemde dağlar köylerle doluydu. Meskûn mahallerdi. Ama sorun teşkil etmiyordu. Buralar tutulmuştu. Daha sonra İsmail Selen’in görevden alınmasına neden olan tartışmalar sonucunda bu zirveler bırakılmıştır. Bakın Vietnam örneğine geldik. Küçük birimlerin araziyi terk etmesi. Şimdi bölge hâkimiyeti diye bir hadise vardır, gerilla harbinde. O dönemdeki tedbirler bölge hâkimiyet tesisine yöneliktir. Gerilla hareket edemez, siz gerillanın yuvasını gider bulur ve onu tepelersiniz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Böyle bir uygulama varken bilahare bu zirveler bırakılmıştır. Gerilla dağlara çekilmiştir, canı istediği gibi cirit atmış, suyunu da içmiştir. Artı, bütün araziyi olduğu gibi mayınlamıştır. PKK ateşkes ilan etmiş de, bunu da soralım TC’ye; Abdullah Öcalan gene bütün eyalet komutanlarına bizzat emir vermemiş midir, “Köy baskınları yapmayın, askerî birliklere büyük saldırılar yapmayın. Ama bu birliklerin etrafını, her yerini mayınlayın. Hareket ettirmeyin, keşif kolları çıkarsa saldırın” diye bir emir vermemiş midir? TC bunu bilmiyor muydu? Bakın bunlar hep taktik hatalardır. İsmail Selen’den sonra Hikmet Köksal geldi. Köksal da bu işi bilen komutanlardandır.</span></p>

      <p class="basl-k-2"><span class="duyuru-bold" xml:lang="tr-TR">Stratejik hatalar</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Peki Hikmet Köksal bunu bildiği halde niye böyle yaptı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Şartlar onu gerektirmiştir. Komutan olarak o kararını o şekilde kullanmıştır. O da kendi döneminin taktiğini uygulamak zorunda kalmıştır. Bakınız püf noktasını ben belirttim. Orası karanlık kalmasın. Küçük birlik harekâtı, bütün hepsi bu...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Şunu anlamadık: aşağıdaki adamların hiçbir sorumluluğu yok mu burada? Dediğinize göre Hikmet Köksal sorumlu, doğru mu?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hayır, Hikmet Köksal kesinlikle sorumlu değil. Bazı sorumlular var. Araştırma yapılırsa bunlar çıkacaktır. Ben ışık verecek bir şey söyleyeyim: acaba PKK’nın 1984 yılındaki ilk eylemlerinden sonra askerî birliklere, “Kışlanın dışına öğleden sonra çıkmayın”, “Gece arazide hareket etmeyin”, “Motorlu intikaller yapmayın” diye emirler verilmiş midir, verilmemiş midir? Bunlar taktik değil, stratejik hatalardır. Bu emirleri taktik unsurlar vermedi, stratejik unsurlar verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yani içinde bulunduğumuz şartlarda herkes bir özeleştiri yapmak zorunda. Ben kişisel olarak kimseyi itham etmiyorum. Devlet elini başına koyup şöyle bir düşünmeli; devleti temsil edenler, “Ben ne yaptım bugüne kadar?” demeli.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Peki, ben şunu da söyleyeyim: Eruh eylemi yapıldığında, Şemdinli eylemi yapıldığında şöyle bir emir var mıydı: “Silah kazaları çok olmaktadır, jandarma karakollarında tüm fişekler karakol komutanının odasında bir dolapta kilitlenecektir.” Şimdi böyle bir emir var mıymış, yok muymuş? O basılan bölümlerde mermiler acaba kilitli miymiş, değil miymiş? Yani şimdi Eruh’taki bölük komutanı emekli edildiyse, o karakollarda sırf silah kazası olmasın diye bu emirleri veren kişileri emekli etmek gerekir mi, gerekmez mi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Şiddet yöntemleri geçersiz mi kaldı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hayır hayır. Şiddet yöntemleri falan değil. Bakın uygulamada birtakım taktik yetersizlikler var. Bunlara uymadığın zaman, karar verecek makam, yukarısı hesap soruyor sizden, “Bunu niye böyle yapmadınız?” diye. Bir klasik anlayış var. Bir de getirilmek istenen özel anlayış var. Siz, beni bir yere komutan olarak gönderiyorsanız, burada alınması gerekli tedbirleri ben alırım. Ben size görev tipi diye bir emir izah etmeye çalıştım. Hem beni oraya komutan diye göndereceksiniz, ardından “şunu yapma, bunu yap” diyerek uzaktan kumandayla beni idare etmeye çalışacaksınız. Böyle şey olmaz. Sanıyorum hadise bundan kaynaklanmıştır. Eğer tam yetkili olarak oraya bir “asayiş komutanı” gönderiyorsanız, asayiş komutanının tekliflerine uyacaksınız.</span></p>

      <p class="basl-k-2"><span class="duyuru-bold" xml:lang="tr-TR">Sivil memur</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- (Mustafa Deniz’e dönerek) Siz astsubay mısınız?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hayır sivil memur.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Emekli mi oldunuz?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- İstifa ettim.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Sizin hareketinizde de bir tepki mi var? Anlaşılan grup olarak istifa ettiniz?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bunları açıkça söylüyorum; grup meselesi, bir anlaşma, bir sözleşme söz konusu değil. Ben kendi adıma konuşuyorum. Şu anda hiç kimsenin sözcülüğünü yapmıyorum.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bu istifa eden otuz kişilik grup...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Şu “otuz kişilik” lafını lütfen kullanmayalım. Bizim için çok rahatsız edici. Otuz kişi de benimle ayrıldı diye bir şey söz konusu değildir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Ama sizin görüşünüzü savundukları söyleniyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Onların da ayrılmalarının temelinde bu yanlışlıklar var. Doğrusu bu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz bu mücadeleyi sürdüreceğiz. Mücadelenin yanlışlarını ortaya koyalım. Nerede yanlışlık yapılıyorsa yanlışı söyleyelim. Onlar da bildiklerini söylesinler, demokratik bir oluşum oluşturalım. Bir platform meydana getirelim. Bu yanlışların artık yapılmasını engelleyelim. Gayem budur: bir güç birliği, bir hareket birliği, demokratik bir platform yaratalım.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Şunu da açıklıkla söyleyeyim: bu ülkede hangi ideoloji olursa olsun, ideoloji kılıfı altında, ihanetçi olmadıktan sonra herkes bizim kardeşimizdir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Fikre, “ihanet” diye bakmamak lazım...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Kendi halkını kötü duruma sokan ve belirgin bir ideolojiyi kılıf olarak üzerine almış, her türlü dalavereyi çeviren tiplerden bu memleketi kurtarmak lazım. Bunu açıkça söylemek gerekir. Ama kişi Marksistse Marksizmi açıkça savunsun, faşistse faşizmi savunsun, İslamcı ise İslamcılığı savunsun. O çizgide kalsın. Kendisine ve kendi çevresindekilere haysiyetsizlik, şerefsizlik yapmasın.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- İnsanlar toplumsal ve olgusal bilince sahip olsunlar. Bu topraklar bizim, bu ülke bizim. Burada yaşıyoruz. Topraklarımızı başkalarına peşkeş çekmeyelim.</span></p>

      <p class="basl-k-2"><span class="duyuru-bold" xml:lang="tr-TR">“Askerî literatürde kontrgerilla var”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bütün dünyada NATO’ya bağlı ülkelerde bir Gladio örgütlenmesi var. Ama Türkiye’de yoktur dendi. Gladio Türkiye’nin bir gerçeği. Kontrgerilla var...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Askerî literatürde kontrgerilla gerçeği var.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- 1990’da basına Özel Harp Dairesi’ni gösterdiler. Yeni adıyla Özel Kuvvetler Komutanlığı da bu yıl gezdirildi...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- “32. Gün” program yaptı. Tuttular A timlerini B timlerini kontrgerilla diye gösterdiler. Bu olacak şey değil...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bakınız, devamlı Özel Harp Dairesi suçlanmıştır. Özel Harp Dairesi niye kurulmuştur? Nedeni bellidir. Kendileri de açıklıyorlar. Böyle karanlık işler çeviren, onu bunu kaybeden, yok eden, adamı alıp götüren bir şey değil. Bu memleketin kurulduğu günlerdeki askerî anlayışa göre, memleket düşman işgaline maruz kaldığında, o bölgelere girerek, sızarak, düşmana karşı gerilla faaliyeti başlatmak için kurulmuştur. ÖHD’nin görevi kesinlikle söylendiği gibi adam vurmak, adam kaçırmak, adam sorgulamak değildir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- İşgal altındaki bölgelerde halk milislerini örgütleyerek direnişi gerçekleştirmeye çalışır.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Kıbrıs’ta görev yapmıştır. Kontrgerilla sözleri kullanırken birazcık millî menfaatleri düşünelim. Kendi ülkemizin çıkarlarını düşünelim lütfen. Bunu söyleyenler için söylüyorum. Sizin için söylemiyorum, sizi tenzih ederim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Elbette Kıbrıs’ta görev yapacak, elbette bilmem nerede görev yapacak. Oranın tansiyonuna göre, koşullarına göre hareket edecek. Böyle birimleriniz yoksa siz nasıl yaşayacaksınız? Her milletin var.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Amerika’yla ilişkisi var. Maaşını Amerika veriyor. Diyorsunuz ki Amerika’ya büyük patron olarak kim yaklaşırsa ondan bir şeyler kapar. ÖHD-Amerika bağlantısı...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Askerî eğitim açısından ÖHD ile Amerika’nın ilişkisi düşünülebilir. Biz bir Türk askerî literatürü geliştirmemişiz. Türk sistemi yok. Belli yıllara kadar Türk ordusu Alman ekolünü benimsemiş. Talimnamesi, eğitim sistemi Alman ekolü olmuş. Daha sonra kuruluşlar değişmiş, NATO’ya girmişiz. Eğitim sistemi Amerika’ya dönmüş. Amerikan talimnameleri tercüme edilmiş. Amerika ile ÖHD’nin bağlantısını böyle yorumlamak gerekli. Ben diğer konulara girmek istemiyorum. Çünkü bilgim yok...</span></p>

      <p class="basl-k-2"><span class="duyuru-bold" xml:lang="tr-TR">“İçine girdiğim riskin farkındayım”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Aslında çok bilginiz var fakat siz henüz karar vermiş değilsiniz. Siz Türkiye’nin demokratikleşmesinde büyük roller oynarsınız, bildiklerinizi söylerseniz.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- (Gülüyor) Çevremizi bir görelim, hele. Ne yapacaklar, ne diyecekler. Ben içine girdiğim riskin farkındayım.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Devlet sizi rahat bırakır mı? Sizi bloke etmeye çalışırlar...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Devlet mi, yoo kesinlikle ben şu an rahatım. Devletin bir şey yapacağını sanmıyorum.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Sizi tecrit etmek isteyebilirler... Bakalım hangi gazeteler sizden bahsedecek.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Gazetelerin şu aşamada benden bahsedeceğini zannetmiyorum.</span></p>

      <p class="basl-k-2"><span class="duyuru-bold" xml:lang="tr-TR">İran-PKK ilişkisi</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- PKK-İran ilişkisi ne düzeydedir?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Şimdi bakın PKK’nın hesabı İran için şudur: İran İslam Cumhuriyeti kurulduğu, şahlık devrildiği zaman Ortadoğu’da benzeri olmayan tek rejimdi. Dünyada tekti, eşi benzeri yoktu. Ama bir kale sadece kapılarını kapatıp muhafızlarını, burçlarına dikerek korunamaz. Ne yapılması gerekirdi: devrim ihraç edilmeliydi. Irak’a yöneldi, başaramadı. Türkiye’ye yöneldi. Birtakım örgütlenmelere girişildi ama başarılı olunamadı. Bu girişimler olduğu zaman Türkiye’de belli bir devlet otoritesi vardı. Şu anki kadar yıpranmamıştı. İran’ın yapmak istediği örgütlenmeler hangi ortamlarda başarılı olabilir: kaosun, terörün hâkim olduğu ortamlarda. İran, PKK’yı kendisine zemin yaratabilecek bir ortam için kullandı. Finans ettiği ya da finans edeceği örgütlenmelere zemin hazırlamak için PKK’yı kullanmıştır. Öte yandan İran kendi Kürt’ünü düşünmez. Eskiden her bahar ve her kış uçaklar gönderir, Kürtlerin yaşadığı yerleri bombalardı. Terörü desteklemesinin nedeni, Türkiye’de rejimini ihraç edebileceği ortamı yaratmak. Bu ortamı yaratabilecek devlete karşı güçleri desteklemiştir. Uluslararası politika şu değil midir: “Düşmanımın düşmanı benim dostumdur.” Bu anlayış her zaman hâkim olmuştur...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Ama Türkiye bunu hiç uygulamamıştır.</span></p>

      <p class="basl-k-2"><span class="duyuru-bold" xml:lang="tr-TR">Uğur Mumcu cinayeti</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Peki siz Batı’daki cinayetleri nasıl değerlendirdiniz: Uğur Mumcu, Turan Dursun, Muammer Aksoy...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Mumcu konusunda şunu söyleyebilirim: bakınız bir saniye, bir bölümü TRT’de yayınlanan Yalçın Küçük ile Apo’nun görüşmeleri var. O görüşmeleri PKK merkezi kitap haline de getirdi. Sanırım 21 aralık 1992 tarihli</span> <span class="italik-yaz-" style="font-size:1em;" xml:lang="tr-TR">Başkan Apo’nun Görüşmeleri</span> <span class="duz-yaz-" style="font-size:1em;" xml:lang="tr-TR">adıyla PKK Merkezi tarafından hazırlanmış bir kitap. Onun içerisinde var. Bakınız Apo enteresan şeyler söylüyor. Buraya varmak lazım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Apo, Yalçın Küçük’e, “Uğur Mumcu ölmeden yazılarında benden bahsediyor. Uğur Mumcu’nun sık sık sözünü ettiği geçmişimi anlatacağım, 1975’ten sonraki dönemimi” diyor. Ve ekliyor: “Genelkurmay başkanının bir değerlendirmesi var: ‘Mehmetçik gazeteciler.’ Bunlara gereken yapılmalıdır.” Apo bunu Uğur Mumcu vurulmadan bir buçuk ay önce söylüyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- PKK’dan şüpheleniyor musunuz?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Öyle bir şey demiyorum. Ama Apo’nun bu tarz konuşmalarını da araştırmak lazım.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">-</span> <span class="duz-yaz-" style="font-size:1em;" xml:lang="tr-TR">Apo “Gazete sahipleri, köşe yazarları, bunların hepsine gereken cevabı vereceğiz” diyor. “Biz kendimizi savunmak zorundayız. Bizi terörist ilan ediyorlar. Biz ulusal kurtuluş mücadelesi veriyoruz. Biz bunlara yönelmek zorundayız. Kendimizi savunmaya hakkımız vardır” diyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Ben, Uğur Mumcu’nun öldürülmesini İslamî örgüte bağlamıyorum. Açıkça söyleyeyim.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Uğur Mumcu’nun araştırdığı söylenen konu: Apo’nun 70’lerde MİT’le ilişkisinin olduğu... Var mı böyle bir şey?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Zannetmiyorum. Şimdi bakınız, enteresan bir olay oldu: 15 ağustostan sonra 1985 şubatında ilk subaylarımızın şehit olduğu bir hadise: Şırnak’ın Kırkuyu köyünde bir pusu kurulmuştu. Kaymakam yaralandı, bir üsteğmen, hemşireler ve polis memuru öldürüldü PKK tarafından. Kaymakam yaralı olarak kurtuldu. Açık söyleyeyim, araştırmayı ben yaptım. Kaymakamın Apo’nun okul arkadaşı ve aynı köyden olduğu, o yüzden sağ kaldığı söylendi. Ben, birisi veya birileri hakkında herhangi bir şey söyleyebilmek için o konunun araştırılması gerektiğine inanıyorum. Şaibeyle böyle şeyler olmaz. Siyasal Bilgiler Fakültesi’ne Abdullah Öcalan ve kaymakam hakkında yazı yazdım. Böyle bir olay kesinlikle yok. Abdullah Öcalan’la ilgili okuldan, işte bu tarihte okulu terk etti, şöyle yaptı, böyle yaptı, biçiminde yazı geldi: “Silik bir kişilik, pasif, kavgaya gürültüye dahi girmez, hiçbir olaya girmez.” 70’li yılların başında; Abdullah Öcalan’ın kişiliği böyle. 75’te gruplaşmalar başlıyor. Gruplaşmaya başlamadan önce belki MİT’le ilişkisi olmuştur. Hani oralarda ne oluyor, ne bitiyor biçiminde bir temas kurmuş olabilir. Haber elemanı gibi. Ben, bunun ötesinde bir şey olduğunu zannetmiyorum. Açıkça söyleyeyim, ilk kitapta da belirtmişizdir; Abdullah Öcalan, Bekaa’da yüzlerce Kürt gencini “MİT ajanı” diye kurşuna dizdirmiştir.</span> <span class="italik-yaz-" style="font-size:1em;" xml:lang="tr-TR">Serxwebun</span><span class="duz-yaz-" style="font-size:1em;" xml:lang="tr-TR">’da,</span> <span class="italik-yaz-" style="font-size:1em;" xml:lang="tr-TR">Berxwebun</span><span class="duz-yaz-" style="font-size:1em;" xml:lang="tr-TR">’da bunların resimlerini yayımlamıştır. Eğer bunların bir tanesi Türk devletinin adamı olsaydı, PKK bugün bu hale gelmezdi.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Apo her kongre öncesi yüzlercesini katletmiştir ve kampın çevresine gömmüştür.</span></p>

      <p class="basl-k-2"><span class="duyuru-bold" xml:lang="tr-TR">“Nasyonalistim!”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Kıbrıs’ta da görev yaptınız mı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hayır yapmadım. Kurcalanırsa çıkacaktır; “faşist üsteğmen” olarak hakkımda soruşturma açıldı. Silopi Jandarma Karakol komutanlığı yaptım. Orada feodallerle kapıştım ben. Türkeşçi diye itham ettiler.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Türkeş’le ilişkiniz var mı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- (Gülüyor) Açıkça beyan edeyim: Ahmetçiliğim, Mehmetçiliğim falan yok, kesinlikle yok. Ben Türk liderlerinden bir tek Mustafa Kemal Atatürk’e inanan bir insanım. Kendime elimden geldiği kadar onu rehber almaya çalıştım. Türk milliyetçiliği hiç kimsenin tekelinde değildir. Bunu da açıkça söyleyeyim. Onun için şahısçı olamam. Nasyonalistim, bunu inkâr etmiyorum.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- 1975’te Silopi’de Ülkü-Bir’i örgütlemeye çalıştığınız ve pek çok olayın olduğu, halkın buna tepki gösterdiği, bölük komutanıyken halka ateş açtırdığınız, o zaman</span> <span class="italik-yaz-" style="font-size:1em;" xml:lang="tr-TR">Cumhuriyet</span><span class="duz-yaz-" style="font-size:1em;" xml:lang="tr-TR">’te yazılmış...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- İlhan Selçuk yazdı, Turhan Temuçin yazdı benimle ilgili. O zaman</span> <span class="italik-yaz-" style="font-size:1em;" xml:lang="tr-TR">Yeni Ortam</span><span class="duz-yaz-" style="font-size:1em;" xml:lang="tr-TR">’da yazıldı. Dönemin milletvekili Nurettin Yılmaz benim hakkımda soru önergesi verdi. Süleyman Demirel’le ilgili Meclis araştırması açıldı. Silopi Jandarma komutanlığı görevimi yapmadığım gerekçesiyle 7 mart 1977’de. Bakın ben açık konuşuyorum: karanlık bir geçmişim olsaydı, şu anda, “Bir fikir platformu oluşturacağım, halkıma işin doğrusunu söyleyeceğim” diye, üstelik yetkisiz bir vatandaş olarak ortaya çıkmazdım. Karanlık bir geçmişim olsa devletin bana üç ay öncesine kadar sağlamış olduğu yetkilerin arkasına sığınır, orada oturup kalırdım.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Ülkü-Bir’i örgütlediniz mi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hayır, kesinlikle hayır.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Ayrılmanızda, fikirlerinizin uygulanmadığını belirttiniz. Kuşkusuz asker olduğunuz için sınırlı konuşuyordunuz, yine de bu konuşmalarınız sizi o mekanizmaların dışına mı attı? Size “İstifa edin” denildi mi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hayır, öyle bir şey denmedi. Bir kırgınlık falan da yok. Ben dilekçemi Genelkurmay’a verdikten sonra on beş gün rahmetli Eşref Bitlis de dahil herkesin baskısına maruz kaldım. Bana “Niye ayrıldın gittin?” diye hâlâ soruyorlar.</span></p>

      <p class="basl-k-2"><span class="duyuru-bold" xml:lang="tr-TR">“Türk’ün Apo’su!”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Şimdi artık bu meseleleri sadece düşünen bir insansınız. Uygulayan değilsiniz. Mevcut koşullarda bu devletle Türkiye nereye gidiyor? Örneğin olağanüstü hal yerine seferberlik ilan edebilir mi? Yoksa Türkler ile Kürtler arasında bir iç savaş mı görüyorsunuz veya Kuzey Irak’ı da içine alan bir Türk-Kürt federasyonu mu olur?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Mevcut şartlarda ben bir kardeşlik kavgasından korkuyorum. Batı’da ve Doğu’da Türk ile Kürt’ün birbirini kırması gibi bir durumdan korkuyorum. Onlarca şehit geliyor. Son cenaze törenlerini görüyorsunuz. Bir birikim meydana geliyor. Yarın bir provokatör çıkar, emperyalizmin uyguladığı genel bir stratejinin bir parçası olarak biri çıkar, Türk insanını Kürt yerleşim bölgelerine doğru sevk edebilir. Bu Türkiye’nin sonu demektir. Şu anda bu istidatta kimse yok. Böyle biri çıkarsa, onun Abdullah Öcalan’dan farkı yoktur bence. Emperyalizmin ikinci maşası olur bu kişi. Birincisi Apo’dur. İkincisi de “Türk’ün Apo’su” olur. Şartlar böyle giderse böyle bir adam çıkar. Çok tehlikeli bir süreçteyiz şimdi. Toplum tahrik edilirse Türkiye için çok kötü gelişmeler olur.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Toplum şunu görsün: evet biz şehit vereceğiz. Savaşta şehit verilir. Vereceğiz ama karşılığında toplum bir şey görsün. İki buçuk eşkıyadan, on binlere geldik. Bu nedenle bir an önce Türk devleti dağdaki gerillayı temizlemek zorundadır. Bunun çözümü, kültürel ve ekonomik tedbirler değildir. Dağdaki gerillayı yok etmeden bunları yapamazsınız.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çok samimi olarak şu noktaya temas etmek istiyorum; benim milliyetçiliğim, kültür milliyetçiliğidir. Milliyetçiliğimin temelinde dilde, fikirde, işte birlik vardır. Kültür milliyetçiliği esastır. Anadolu kültürüne herkes uymak zorundadır. Laz’ı, Çerkez’i, Tatar’ı, Azerî’si, Kürt’ü, Türkmen’i bu kültürün içindedir. Efendim, mozaikmiş. Bırakalım bunları! İşte mozaiğin Kürt taşı gidiyor. Adamın biri çıkıyor bu taşı oynatıyor. Dürüst olmak lazım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Son günlerde gündeme geldi: eyalet meselesi. Vilayetler birbiri arasında Kürtçe yazışacak. Kürtçe okullar açılacak, Kürtçe TV olacak. 12 milyon Kürt’ten, her gün Kürtçe’yi yaşamak isteyen, yazmak isteyen, şarkı söylemek isteyen, sanat yapmak isteyen, gazete okumak isteyen 100 bin insanı bile bulamazsınız. Hal böyleyken siz kalkar Kürtçe TV-radyo kurarsanız o toplumda bir millî benlik oluşmaya başlayacaktır. Kürtçe düşünmeye başlayacaktır. Kürt gibi davranmaya başlayacaktır.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Zaten davranmıyor mu?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hayır henüz davranmıyor. Kürt gelenek ve göreneklerinin Orta Asya Türk kültürüyle, Turanî kültür diyelim buna, çok iyi tahlil edilmesi gerekir. Bunlar bir günde beş günde konuşulacak, tartışılacak konular değil.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Kürt gibi düşünmesi derken Apo’nun istediği gibi düşünmeye başlayacaklar.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Giderek bu ne olacaktır. Hadi diyelim ilk aşama kültürel, sonraki aşama otonomidir. Yarın, otonomi, bağımsızlığa gidecektir. Bunun gidişatı budur. Benim devletimin böyle bir düşüncesi varsa “Kardeşim siz ayrı bir milletsiniz, sizin her şeyiniz ayrı, geleneğiniz, töreniz, kültürünüz ayrı, şurayı bölelim, siz ayrı yaşayın” desin. Niye yüzlerce, binlerce şehit kanı döküyoruz?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bu dediğiniz barışçı bir biçimde olur mu?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Barışçı deyince aklıma hemen PKK geliyor. Başından beri belirtiyorum: PKK demek Kürt halkı demek değildir. Gideriz Güneydoğu’ya, gerçek halkla konuşuruz. Halk PKK hakkındaki somut düşüncelerini ortaya koysun.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- PKK’ya yardım eden çevrelerin kimler olduğu gayet iyi tahlil edilmiştir. “Halkların birliğinden yana olan, kardeşçe yaşamayı en çok savunan sosyalistlerdir” dediniz. Peki diyelim, oraya kültürel özerklik verildi ve bağımsızlığa doğru gidilecek kadar tolerans tanındı. Zaten belli bir kültür yapısı olan Batı’yla bu şekilde yine aralarında uçurum yaratılmayacak mı? O zaman siz kardeş birliği kurulacağına inanıyor musunuz? Kültürel entegrasyon olayı o zamanda geçerli olmayacak mı?</span></p>

      <p class="basl-k-2"><span class="duyuru-italik-1" xml:lang="tr-TR">Aktüel</span> <span class="duyuru-bold" xml:lang="tr-TR">dergisi</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bakın sizin savunduğunuz görüşü Cumhuriyet kurulduğundan beri yapmışız. Sonuç alınmamış, şiddet, asimilasyon denenmiş. Ancak olay bugünkü boyuta gelmiş. İşte bundan sonra birileri ayrılacaksa bunu önlemek mümkün değil. Yok eğer ayrılmayacaksa bunun bir tek yolu var, barışçı siyasî yolları bulmak. Diğer çözüm önerisi ayrılık getirir. Türkiye’yi Yugoslavya yapar. Bakın şöyle de düşünenler var: “Kürdistan denilen bölge Türkiye’ye yüktür. Ekonomik olarak trilyonlar akıtmamız gerekiyor. Bu yükten kurtulduğunuzda, Batı’da kalan bölgenin millî geliri 5 000 doları geçer.” Bunu savunanlar var.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bunu</span> <span class="italik-yaz-" style="font-size:1em;" xml:lang="tr-TR">Aktüel</span> <span class="duz-yaz-" style="font-size:1em;" xml:lang="tr-TR">dergisi savunuyor ve bunlar ne yaptığını bilmiyorlar. Bu birincisi. İkincisi, Kürtlerin üçte ikisi Batı’da yaşıyor. Böyle bir ayrım yaptık. Bir Kürdistan kurduk ve onlara hadi gidin dedik. O zaman kızını oğlunu, gelin damat vermiş olanlar ne yapacak? “Kızını oğlunu buraya bırak, tasını tarağını topla ve git” mi diyeceğiz? Bu olacak iş değildir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Tamam bu olmaz. İşte bu nedenle Kürtlere verilecek haklar ayrılmaya yol açmaz.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bakın Kürt’ün hak istediği falan yok. Kürtler rahat etmek istiyor. Huzur istiyor. Bir yandan devletin yanlışları, öte yandan PKK’nın baskıları yüzünden halk bunalmış durumda. Ne yapacağını bilmez durumda. Halk, kendisine yol gösterecek insan, kurtarıcı bekliyor.</span></p>

      <p class="basl-k-2"><span class="duyuru-bold" xml:lang="tr-TR">JİTEM</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Nerelerde görev yaptınız?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- 1975’te göreve başladığımı söylemiştim. O dönemde Silopi’deki suçlamalardan Türkiye Cumhuriyeti’nin mahkemelerinde beraat ettim. Oradan ayrıldıktan sonra, Foça Komando Okulu’nda göreve başladım. Daha sonra tekrar Güneydoğu’ya geldim. Kâhta’da jandarma komutanlığım var. Adıyaman Sıkıyönetim Komutanlığı’nda sorgulama amirliği yaptım. 15 ağustos baskınını müteakiben Siirt’e gittim. Diyarbakır İstihbarat Grup komutanı olarak Ankara’ya geldim. JİTEM adı yanlıştır. Öyle bir teşkilat yok. Tam adı Jandarma İstihbarat Grup Komutanlığı’dır. JİTEM, “Jandarma İstihbarat ve Terörle Mücadele” demek. Böyle bir örgüt yok. Böyle bir organizasyon hiçbir zaman olmadı.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Eskiden vardı.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hayır, o şöyleydi. Deneme mahiyetindeydi, kısa süreli JİTEM teşkilatı kuruldu. Sonra da kaldırıldı.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- JİTEM olması için icra unsurunun olması gerekiyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Siz sürekli istihbaratla mı uğraştınız?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- İstihbarat ve operasyon. Bu alanlarda faaliyet gösterdim. Benim Şırnak, Mardin, Van, Hakkâri, Siirt, Adıyaman, Bingöl, Muş, Diyarbakır gibi tüm illerde faaliyetim oldu.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- “Kontrgerillacı subay” sözüne itiraz mı ediyorsunuz?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Şöyle karşı çıkıyorum: kontrgerilladan yasadışı faaliyetler yapan bir kuruluş kastediliyorsa buna itiraz ediyorum. Ama gerilla gibi davranıp, gerillayla mücadele eden kişi kastediliyorsa evet bizler bunu yapmak zorundayız.</span></p>

      <p class="basl-k-2"><span class="duyuru-bold" xml:lang="tr-TR">“Başka güçler var”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">-</span> <span class="italik-yaz-" style="font-size:1em;" xml:lang="tr-TR">2000’e Doğru</span><span class="duz-yaz-" style="font-size:1em;" xml:lang="tr-TR">’ya A. Cem Ersever adı yabancı değil. Sizin adınız, örneğin Cizre İşçi Partisi Başkanı Resul Sakar’ın öldürülmesi olayında geçti. “Bölgede Binbaşı Ersever görev yapıyor” denildi. İşkenceli sorguları yönettiğiniz, Balveren köyünde birkaç kişinin ölümünden bizzat sorumlu olduğunuz söylendi. Adınız bu tür olaylarda geçti...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Beni çok ünlendirmişler. Gerçi ben bunları biliyordum.</span> <span class="italik-yaz-" style="font-size:1em;" xml:lang="tr-TR">Serxwebun, Berxwebun</span> <span class="duz-yaz-" style="font-size:1em;" xml:lang="tr-TR">dergileri de sık sık yazdılar. Açıkça söyleyeyim: benim biraz önce ifade ettiğim gibi karanlık bir geçmişim olsaydı, ben bugün kamuoyunun önüne çıkmazdım. Bu tür ilişkilerim olsaydı, kamuoyunun önüne çıkmazdım. Kesinlikle atfedilen eylemlere yakından veya uzaktan hiçbir ilişkim yoktur. Bunu bütün samimiyetimle ifade ediyorum. Kontra denilen bir pratiğin içerisinde kesinlikle bulunmadım. Güneydoğu’da özellikle Cizre, Silopi, Şırnak, Uludere, Şenoba, Eruh, Derik, Siirt beni yakinen, ismen, bütün halk tanır. Halkın çok önemli bir kesimi, “Cem” dediğinizde, halka yapılan haksız uygulamalara karşı çıkan biri olarak tanımlayacaktır. Ben buna inanıyorum. Haa, başka güçler yok mu? Var. Bir mücadelenin içerisindesiniz. Bir düşman var.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Düşmanım ben, erkekçe bunu söyledim; ben senin düşmanınım, ama kalleş düşman değilim. Bakın çok özel bir şeydir. Ben düşmanımı arkadan vurmam. Silahlı Kuvvetler’in bir mensubu olarak ne yapılması gerekiyorsa o yapılmıştır. Sıcak çatışmalar neyi gerektirmişse o olmuştur. İnsan ölür veya ölmez, bunu bilmem. Bunun dışında herhangi bir faaliyetim olmamıştır. Ama düşman, beni lekelemek için bu tür şeyleri söylemiştir. O da onların görevidir. Çamur atmışlardır. Kontra diye pek çok insan öldürmüşlerdir.</span></p>

      <p class="basl-k-2"><span class="duyuru-bold" xml:lang="tr-TR">“Fotoğrafımı çekmeyin”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bir fotoğrafınızı çekebilir miyiz?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hayır onu şu aşamada yapmayalım. Surat olarak fazla afişe olmak istemiyorum.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Peki yüzünüz gözükmeyecek şekilde çeksek.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Görüşmeyi saptamanın bir anlamı yok. Suratımı kapatmak filan benim kişiliğime uymaz. Söz, ileride sizlerle beraber fotoğraflar da çektireceğim. Fakat bunun bir zamanı var.</span></p>

      <p class="basl-k-2"><span class="duyuru-bold" xml:lang="tr-TR">Kaçakçılık yolları</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Şimdi 92 yılında, Çukurca bölgesinde, Alan, Aktütün, Derecik karakolları baskınları oldu. Buralardaki ölü sayısı devletin açıkladığından daha fazla deniliyor. Yani 28-30 civarında. Bu karakolların tümü jandarma karakolu. Bunların hedef seçilmesinin nedeni, sadece bir PKK olayı mı? Deniyor ki: “Bu karakollara bağlı olan tabur, kaçakçılığı önlemeye çalışıyordu. Kaçakçılara göz yummuyordu. Bilinçli olarak bu karakolları hedef seçtiler. Bölgedeki bazı karakolların hemen 200 metre ötesinden kaçakçılar girer çıkar, orda bir işbirliği vardır ama buralarda kaçakçılara hayat hakkı verilmiyordu. O yüzden buralar basıldı.” Siz böyle bir duyum aldınız mı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bakınız, bu sınır hattı, PKK’nın Botan-Behdinan dediği iki bölgenin arasındaki sınırdır. Dolayısıyla söylediğiniz karakollar, daha birkaç tane daha var, PKK’nın ikmal yolları üzerindedir. Kutalman’ın, Şirin’in daha doğrusu, Şirin, Çukurca’nın güneyindeki kampların bulunduğu ARİ kampı, ERA kampı, o bölgenin bulunduğu yerler. Şimdi buraya elbette bir lojistik destek lazım. Kaçakçılıkta, bir kilo çayı, oyuncağı, garibanın, sırtçının sırtlayıp götürmesi, geçirmesi, getirmesi, şunu yapması, bunu yapması o eskidendi. Elbette bu karakolların görevi orada PKK’nın ikmal yollarını kesmektir. Lojistik desteğini kesmektir. Köylüler kaçakçılık yapıyorlar, halen de yapıyorlar. Kuzey Irak’a halen mal gidiyor. Şu anda Silopi Habur’dan, Gıtta köyüne doğru, Çalışkan köyüne doğru olan kesimde resmen, Celal Talabanî’nin, KDP’nin, Mesud Barzanî’nin peşmergeleri Türkiye’ye silah sokuyor. Bunu durduramazsınız. Bu bir sirkülasyon. Gidiyor geliyorlar. Al gülüm ver gülüm işi. Bunu yapıyorlar. Ama anlaşmalı mı? Değil. Kesinlikle anlaşmalı değil. Elbette ki o karakolların ortadan kaldırılması gerektiği için PKK saldırmıştır. Basit bir kaçakçı-PKK ilişkisi değil. Kaçakçı da PKK’lı zaten. Onun ikmal yolları üzerinde çalışan lojistik unsurları PKK’nın.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- PKK’lı olmayan tek bir kaçakçı yoktur. Yoksa kaçakçılık yapamaz.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Yapamaz zaten. Karşı tarafa gittiğinde, her yere PKK hâkim. Oraya haraç vermek zorunda, götürdüğü malları vermek zorunda. Şimdi düşününüz Cizre gibi, Silopi gibi, Şırnak gibi, Uludere gibi, Çukurca gibi, Yüksekova gibi yerlerde köylüden, işyeri sahibinden milyonlarca, milyarlarca haraç toplayan bir adam, kalkıp sırf kendi çıkarı için kaçakçılık yapan birisinden haraç almaz mı?</span></p>

      <p class="basl-k-2"><span class="duyuru-bold" xml:lang="tr-TR">“Şemdinli direniyor”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Şimdi Kara Kuvvetleri’nin denetimindeki karakollar var değil mi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- O bölgede Kara Kuvvetleri’nin denetiminde karakol yoktur. Yasayla Türkiye’nin hangi sınırını kimin koruyacağı belirlenmiştir. Bu sınırlardan Irak sınırı, şu anda İran sınırının bir bölümü jandarmanın elindedir, diğerleri Kara Kuvvetleri’nin elindedir. Suriye sınırı eskiden jandarmadaydı, geçen yıllarda Kara Kuvvetleri’ne devredildi. Zaten bu Kara Kuvvetleri ile Jandarma Genel Komutanlığı arasında yapılan bir protokol gereği, yavaş yavaş buraların hepsi Kara Kuvvetleri’ne teslim edilip, jandarma iç güvenliğe çekilecektir, sınır korumasıyla bir ilgisi kalmayacaktır.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Şimdi bir de bu noktadaki karakolları, özellikle Botan-Behdinan arasındaki hattı kaldırma, PKK’yı Şemdinli’ye yöneltmiştir. Ancak halk PKK’yı istemiyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Şemdinli direniyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Şemdinli PKK’yı dışlamıştır, kesinlikle şehre almıyor. Ama geliş gidişlerde Şemdinli’ye yönelip, kendi mantıklarına göre Şemdinli’yi düşürebilmeleri için çok güçlü kuvvetlerle gelmeleri gerekiyor ve öncelikle de o yol üzerindeki karakolları imha etmeleri gerekiyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Abdullah Öcalan Şemdinli üçgenini sakız gibi çiğner, devamlı söyler bunu. Bunun sebebi vardır. Tabiî o bölgede bir zamanlar neydi sloganı: “Her şey bir parça özgür vatan için.” Her şey bir parça özgür vatan toprağı için dediği yer, Şemdinli bölgesidir. Ama bu Şemdinli’ye gerilla güçlerinin, PKK güçlerinin girip orayı işgal etmesi anlamında değildir. Bu karakollara saldırıyla Şemdinli’yi ele geçirecek. Strateji odur. Bu nedenle saldırıyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Şemdinli halkı Cizre, Silopi, Şırnak halkı gibi değildir. PKK’ya karşı gerçekten çok etkin mücadele vermiş bir halktır.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hoşlanmaz, sevmez yani. Cizre’de sonradan oluşmuştur. İşte Küba örneği, Sierra Maestra örneği gibidir. Silopi, Cizre, Şırnak bunlar birer Sierra Maestra’sıdır. Türkiye Cumhuriyeti devleti bir an evvel bu dediğimiz kırsal taktik üstünlüğünü ele geçirmek zorundadır.</span></p>

      <p class="basl-k-2"><span class="duyuru-bold" xml:lang="tr-TR">Stratejik denge</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Hiç ele geçirilir gibi oldu mu?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Vallahi eğer Türkiye Cumhuriyeti şu anda ateşkesten bahsediyorsa, yok silah bırakmadan, bilmem neden filan bahsediyorsa, muhatap alıyorsa PKK’yı, aşamalardan stratejik dengeye gelinmiş demektir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Stratejik denge...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Aşamalar bellidir, stratejik savunma, stratejik denge, stratejik saldırı.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">-</span> <span class="duz-yaz-" style="font-size:1em;" xml:lang="tr-TR">Şimdi stratejik denge mi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Devlet hâkimiyeti sağlanmış mıdır? Sağlanmıştır zaman zaman.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Sınır boyları hariç bitmiştir PKK.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- En son 89’un sonlarından 91 yılının başlarına kadar PKK’nın bozgunu, Oymaklıkaya’daki büyük gruplarının imha edilmesiyle başladı. Şırnak, Silopi, Mardin’de üst üste merkez komitesi üyeleri vuruldu. Mardin’de kaç tane müdahale grubu gönderildiyse de hepsi öldürüldü. Ve tam bir tükeniş aşamasına da geldi. Nerede bir daha PKK dirildi? Nusaybin’deki cenaze olayında. Kalburan diye bir çocuğun cenazesi vardı. Mardin’de öldürülen bir çocuk, teröristlerden biri. Orada, bu cenaze töreninde PKK gayet güzel bir şekilde halkı sokağa döktü. Nusaybin’de kitlesel gösteriler orta çıkmaya başladı. İlk Nusaybin’de başladı.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Yıl?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- 91 başıydı. PKK’nın tavrı bellidir. Gittikçe halkı sokağa dökebilmek için ilkönce halkın en basit taleplerinden yola çıkarak miting, gösteri, yürüyüş yaptırdı. Daha sonra gittikçe yarı silahlı, dıştan korumalı gösteriler; en son tümden silahlı şehir işgallerine kadar varan, işte Şırnak’ta gördüğümüz olaylar meydana geldi. Bunların hepsi aşama aşama oldu. Bu başında önlenememiştir. Ama “Git halkın üzerine kurşun sık” demiyoruz.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Peki şimdi stratejik denge işaretleri mi var?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Eğer şimdi TC diyorsa “Silah bırakmadan yanayım. Ateşkesten yanayım” gibi. Zımnen de olsa stratejik dengeye gelmiş olduğunu kabul etmiş olur.</span></p>

      <p class="basl-k-2"><span class="duyuru-bold" xml:lang="tr-TR">“İtirafçılarla yakın ilişkim oldu”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Kısmî af da bunun bir sonucu muydu?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Kısmî affın sağlayacağı şudur: halen parti tarafından görevlendirilmek suretiyle birtakım kişiler, gerillalar dağdan gelecektir. Bunun örnekleri var; Vietnam’da, Küba’da da var, Güney Afrika’nın diğer ülkelerinde de var. Gelecektir, şehirlere yerleşecektir. Kır gerillasından kopacak. O zaman ne olacaktır; şehir gerilla faaliyetlerinde artış olacaktır.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- PKK militanı yasallaşacak yani?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Tabiî, tabiî.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Başka bir şey olmayacak...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Rehabilite edilirse, bakın bunu da söyleyeyim. İşte “itirafçılık olayı” burda da yanlıştır zaten. Ben o çocuklara acıyorum. Perişan vaziyetteler. İtirafçılarla çok yakın ilişkilerim oldu. Adam geliyor, bu da bir ucube olay. Kalkıyor geliyor kırsal kesimden. Jandarma sorgusunu yapıyor. Adam yer gösteriyor. Raporları hazırlanıyor. Mahkemeye gönderiliyor. Ondan sonra bunu veriyorsunuz, gidiyor cezaevine, itirafçı koğuşu denilen bir yere koyuyorlar. İtirafçılık olayı hakkında saatlerce çok şey söyleyebiliriz. Şimdi isterseniz bu konuya girmeyeyim ben, çünkü bazı yanlış anlamalar olabilir! İtirafçılık artık bir çıkar müessesesi haline de getirildi. Buna bir kontrol mekanizması gerekiyor. Adam öyle oluyor ki saf, korkmuş, geliyor cezaevine. Zaten adamlar ayrılmış polisin itirafçısı, jandarmanın itirafçısı diye. Çok enteresandır yani.</span></p>

      <p class="basl-k-2"><span class="duyuru-bold" xml:lang="tr-TR">Polisin itirafçısı-jandarmanın itirafçısı</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Böyle ayrılıyor mu ikiye?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Niye ayrılmasın ki? Ayrılır tabiî, çünkü onlar sahipleniyor. Bakınız şimdi sorguda esas şudur; sorguda işkence mişkence derler ya, yapan varsa bilmiyorum, ben görmedim, yapmadım; açık söylüyorum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sorgu olayı şudur; bilinmeyen şeylerin zorbalıkla, zor kullanarak ortaya çıkarılması değildir. Sorgu, eldeki mevcut bilgilerin, sorgulanan kişiye karşılıklı konuşma şeklinde ve yer göstermelerle teyit ettirilmesidir. Siz hiçbir şey bilmiyorsanız, karşınızdakine hiçbir şey soramazsınız ve öğrenemezsiniz. Yani “anlat” deyip adama vurmak, adamı dövmek hem insanlığın ötesi bir hadisedir, hem insanlığa yakışmayacak bir olaydır, hem de bu tür sorgular ideolojik sorgu değildir. Karşınızdakinin ideolojisini bilmiyorsanız, siz sorgu yapamazsınız. Onun dilinden anlamazsınız zaten. İşte ideolojik sorgularda, adam kaçmış gelmiş, kendisi her şeyini teslim etmiş devlete. Geleceğinden endişeli, “Beni öldürecekler mi?” diye. Yapılan propaganda o. “İşkence edecekler mi? Kazığa oturtacaklar mı? Ne yapacaklar? Ailemi mi öldürecekler?” Ona öyle söylenmiş çünkü. Böyle bir tereddüt içerisinde. Karşısına bir sorgucu çıkıyor. Sorgucu ile sorgulanan arasında, bende hep öyle olmuştur, duygusal bir bağ kurulur. Sorgulanan kişi sorgusunu ilk yapan kişiye gönülden bağlı olur. Eğer bakar, karşısındaki yetişmiş bir sorgucuysa, ideolojik olarak, yapı olarak kendisini geliştirmişse ona bağlanır ve onunla kalır. Siz bu aşamadaki insanı kaldırıp götürüyorsunuz, başka bir güce veriyorsunuz. “Al” diyorsunuz, “bu adamı götür.” İşte bunlar hep taktik önderlik noksanlığı diyoruz ya, o kapsamda kabul edilebilir.</span></p>

      <p class="basl-k-2"><span class="duyuru-bold" xml:lang="tr-TR">“İtirafçılardan tim kuralım”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- “Cezaevinde şu koğuşa at” diyorsunuz...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Başka birlik adamı alıyor, adamı tanımamış, Hamo gitmiş teslim olmuş. Ben sorguluyorum, Hamo’yla ben gönülden anlaşmışım. Artık aramızda duygusal bir bağ kurulmuş, ben onun babası gibiyim, ağabeyi gibiyim, bir aile büyüğü gibiyim. Namusunu teslim etmiş bana, canını teslim etmiş. Her şeyi söylüyor bu adam. Bunu yediriyorum, içiriyorum, giydiriyorum, banyo yaptırıyorum kendiliğinden teslim olan kişiye. Efendim bundan sonra o adamı alıyorlar götürüyorlar başka bir yere. “Hö! Terörist! Yürü! Göster!” Bu kabil uygulamalara gelince adam şoke oluyor. Sorgucu başka davrandığı veya istihbaratçı başka davrandığı, icra unsurları başka davrandığı zaman adamda bir dengesizlik başlar ve bazı şeyleri gizlemeye çalışır. Benim baba-evlat, abi-kardeş gibi ilişkilerimi sürdürdüğüm insanlar var. Adam cezaevindeki polisin, askerin tavrını görünce, bazı şeyleri saklamaya çalışınca birtakım kişiler türüyor, her toplumda çıkar; cezaevi ağaları. Polisle görüşüyor, jandarmayla, istihbaratla görüşüyor. Bu kişiler içerisinde, onun geçmişini bilen, kendisi de itirafçıların içinde olan kimseler var, ona diyorlar ki: “Şu kadar para vermezsen senin şu işlerini söyleriz.” Veya itirafçı dediğimiz kişi, haber gönderiyor: “Şu eylemde sen de vardın, şimdi sen köyünde oturuyorsun; şu kadar para vermezsen, bunları anlatırım.” Bunlar cereyan eden hadiseler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eee ne oldu, itirafçı yapısı bozuldu. Neden? Biz bunlara cezaevleri yerine kamplar açalım. Bu adamlar gerilladır. Bu adamlar gerilla savaşını biliyorlar. İdeolojik olarak yetişmişler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben hayatımda gelip teslim olan itirafçılardan “Ben yanılmışım, beni kandırdılar, beni dağa götürdüler, benim hiçbir şeyden haberim yoktur” falan diyenlere inanmadım hayatım boyunca. Ama benim karşıma geldiğinde ideolojik olarak Marksizmi, Leninizmi benimsemiş. PKK’nın bağımsız Kürdistan kuracağına inanmış, “Kendi isteğimle PKK’ya gittim” diyen, “PKK’nın gerçek Marksist-Leninist olmadığını gördüm, Kürt halkı için, Kürdistan için mücadele etmediğini gördüm” diyenleri de baş tacı etmişimdir. Çünkü erkekçe çıkmıştır, konuşmuştur, yalan söylememiştir. Şimdi böylesine pırlanta gibi davranışlar içinde bulunan adamları, insanları biz niye içeri tıkarız. İdeolojik olarak yetişmiş; askerî yönden yetişmiş; dağları, araziyi biliyor. İşte bunlardan kılavuz olarak, yol gösterici olarak, örgütü tanıtıcı olarak istifade edelim. Psikolojik harekât ekipleri kuralım. Bu insanları cezaevlerinde çürütmeyelim. Pişmanlık yasası ama en ucuzundan bir iki sene içeride yatıyorlar, çürüyorlar, olaydan uzaklaşıyorlar. Birtakım saplantılara giriyorlar. Psikolojik yapısı bozuluyor.</span></p>

      <p class="basl-k-2"><span class="duyuru-bold" xml:lang="tr-TR">“İtirafçının teyidi gerekiyor”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bazılarının cezaevlerinden alınıp operasyonlarda kullanıldığı söyleniyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Cezaevi sürecindeyken, “bu adam devlete teslim oluyor” diye, örgüt bunun anasını babasını öldürüyor. Siz bu insanlardan ne beklersiniz. Bu çocukları rehabilite edelim. Topluma uyum sağlar hale getirelim. Hem bunlar örgüt hakkında bildiklerini hem de yaptıkları eylemleri anlatsınlar. Bunlardan propaganda ekipleri yapalım. Halkla temas etsinler.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bunlar hiç operasyonlarda filan kullanılmadı mı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Şimdi operasyonlarda kullanılma olayı şudur; burada bir yanlış anlatma, aktarma var. İtirafçı geldiğinde birtakım şeyleri anlatıyor, geçtiği yerleri anlatıyor. Elbette bu verdiği ifadelere göre, “Hadi git oradaki deponun silahlarını getir” diyemezsiniz. İtirafçıyla ve arazi yapısına uygun birlikle operasyon yaparsınız. İtirafçı yer gösterecek. Bu hadise yer gösterme olayı ve anlatımdır. İtirafçı operasyon yapıyor. Yoo... Böyle bir hadise yok. Yasalar bunu emrediyor zaten.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- İtirafçının teyidi gerekiyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- İtirafçı teyidi için de operasyona katılmak zorunda.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bir iki nokta var size sormak istediğim UBA’ya yaptığınız açıklamada, bazı siyasîlerin örgütsel konumları hakkında ve...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bugüne sığacağını sanmıyorum bazı siyasîlerin örgütsel konumlarının.</span></p>

      <p class="basl-k-2"><span class="duyuru-bold" xml:lang="tr-TR">Misyonerler</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bir de “misyoner danışmanlar” diyorsunuz, ondan kimi kastediyorsunuz?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Siz biliyorsunuz aslında bu misyoner danışmanları; Cengiz Çandar gibi isimler.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Başka...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Düşünürseniz bulursunuz...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Düşünürseniz bulursunuz. Çünkü hakikaten inanın şu saatten sonra konuşmalarımız yanlış anlaşılabilir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Siyasî konumlar hakkında bir iki cümle söyleseniz.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Şimdi Apo bazı kişileri kendisinin seçtirdiğini söylüyor. Bunun dokümanları mevcut. Bunlar devletin elinde var. Devlet bunları açıklasın. “Ben bunu istiyorum” diyor. Çıksın desin ki Apo her ay çözümlemeler adı altında bir broşür yayımlar, oturur böyle benim yaptığım gibi saatlerce konuşur. Siz de konuştunuz, tanıyorsunuz.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Konuşmadık.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Konuşmadınız mı? Susmaz yani, söyledikleri gerçekten saçma sapan. Redaktörler bunları düzeltiyor. Küfürlü cümlelerle sayar döker. Redaktörler bunları kitap haline getirir, düzeltir ve yayımlanır. Örgütsel doküman olarak bunlar ele geçer. Özellikle 89, 90, 91 yıllarındaki bu çözümleme adı altında PKK’nın yayımlamış olduğu bazı belgeler var. Türk kamuoyu bunları bilsin.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Kasım 1991 çözümlemeleri, şöyle kalın bir teksir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E</span><span class="duz-yaz-" style="font-size:1em;" xml:lang="tr-TR">. - Ağustos ayında.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Evet ağustos.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Sigaranıza uzanacağım.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Tabiî buyrun.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Şimdi bunları okursanız, siyasî partilere yaklaşımları, seçim döneminde ne taktikler izledikleri, bütün bunları kendi ağzıyla söylüyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Burada önemli olan bunların halka ulaşabilmesi, Türk kamuoyunun bunları bilmesi lazım. Bakınız ben siyasî işportacılığa geleceğim. Şimdi ekim-kasım 1992 itibariyle Kuzey Irak harekâtı Celal Talabanî’yle birlikte yapılmadı. Adam öylesine kazık attı ki. Bunu isterseniz ileride daha kapsamlı görüşürüz. Şimdi ocak ayında Süleymaniye’de bir üniversitenin açılış konuşmasında Celal Talabanî’nin söylediği sözler var.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bu yılın ocak ayında...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Tabiî 93’ün ocağında. Bu arada Türkiye Cumhuriyeti’nden para, yiyecek, silah bilmem ne yardımı alıyor. Habur sınır kapısında bu herifin kamyonları gümrüksüz bilmem nesiz geçiyor.</span> <span class="italik-yaz-" style="font-size:1em;" xml:lang="tr-TR">Üçgendeki Tezgâh</span><span class="duz-yaz-" style="font-size:1em;" xml:lang="tr-TR">’ta “Bunun hesabı sorulmalı” dedik. İstihbarat malzemeleri geçirdi, nereye gitti? Dünyanın en güçlü istihbarat örgütlerinin kullandığı malzemelerdendir bunlar.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Türkiye’ye nereden girdi, nereden çıktı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Telsizler falan mı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hayır hayır, dinleme sistemleri.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Siz sınır ötesi ve Zaho’da görev yaptınız değil mi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Zaho, Duhok, Erbil, Süleymaniye, her tarafta yaptım. TC’nin müttefiki...</span></p>

      <p class="basl-k-2"><span class="duyuru-bold" xml:lang="tr-TR">“TC”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Siz de “TC” diyorsunuz.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- (Kahkahayla gülüyor) Alışmış dilimiz.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Geçenlerde emniyete bir dilekçe veriyoruz, sayfanın yukarısına “TC Emniyet Genel Müdürlüğü” yazdık. Biz verdik. Komiser dedi ki: “TC yazıyorsun da niye Türkiye Cumhuriyeti yazmıyorsun?”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- (Kahkahayla gülüyor.)</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- “Bunun kısaltılmışı” dedik ama bu biraz ideolojik hegemonyayı gösteriyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bu PKK’nın tekelinde bir hadise değil.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Ama PKK’nın terminolojisini kullanmaya başlamışsınız.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- TC’nin ne olduğunu size özel bir sohbette söyleriz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talabanî bir konuşmasında aynen şunu söylüyor: “Arkadaşlar Kürdistan ulusal bağımsızlık mücadelesi için PKK bizim paralarımızla, desteğimizle dövüşüyor.” Salon alkışlıyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Ve diyor: “Bazı şeyleri burada söylemiyoruz, dostlarımız alınmasın diye.”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- İşte bu Celal Talabanî’yi Türkiye başına taç etmiş. Kürt sorununu şak diye kesecek bir adam olarak görüyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Türkiye Cumhuriyeti Talabanî’yi bu kadar muhatap almasa, size tüm samimiyetimle söylüyorum ki Celal Talabanî Kuzey Irak’ta kalamaz.</span></p>

      <p class="basl-k-2"><span class="duyuru-bold" xml:lang="tr-TR">“Talabanî siyasî fahişe”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Talabanî’yi Türkiye’ye dayatan ABD mi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Sanıyorum.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- TC onu kurtarıcısı olarak görüyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Bakın, Türkiye’nin Kuzey Irak’la ilişkisinin temelinde PKK var. PKK olmasa Türkiye, Kuzey Irak Kürtleriyle hiç ilgilenmeyecek. Haa kimin elinde güç var? Mesud Barzanî’nin hiç sesi çıkmıyor. Bunlar köylü. Talabanî ise tam bir kurnaz, siyasî fahişe. Ağzı laf yapıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Celal Talabanî kalktı bana, geçen yıl oturuyoruz Süleymaniye’de karargâhında, kütüphanesinde konuşuyoruz. Ben dedim ki, “Kürtler Turanî’dir.” “Evet” dedi, “Kürtler Turanî’dir.” Ben buna inanıyorum. “Peki bu konuda neden kitap yazmıyorsunuz?” dedim. “Vallahi, ben çok yazdım” dedi. Kalktı kütüphanesinden üç dört kitabı çekti, “O zaman Marksizm-Leninizm modaydı, hep onların üzerine yazdım şimdi pişmanım” deyip lafı kapattı.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Aslında bir özeleştiri yaptı.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Böyle konuştu benimle, sonra kalkıp “Biz Türkiye’den diplomat istiyoruz, onlar kalkıp istihbaratçı gönderiyor” diye konuştu. Sonra bizim basın da yazdı, Kırmançi lehçesiyle konuşan istihbaratçılar Talabanî’yle görüştü diye. Üstelik devletin gizli belgelerinden alıp açıklamışlar. Yahu gizli filan değil ki. Zaten bunun gizlisi saklısı yoktu ki...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">TC, Talabanî’yi Kuzey Irak’taki Kürtlerin temsilcisi olarak kabul ediyor. Hayır. Türkiye Talabanî’ye yüz vermesin, onu hemen Kuzey Irak’tan kovarlar. Talabanî Kuzey Irak’ta diktatörlük kurmak istiyor, ona gidiyor. Bunun üzerine KDP ile Kürdistan Birlik Partisi’nin birleşme çalışmaları var.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Geçen ay bir Amerikan heyeti Kuzey Irak’a geldi. Meşhur Sam Amca. Onları alıp Amerika’ya götürdüler. Barzanî ile Kürdistan Birlik Partisi görüşmeleri bir an kesildi. Samir Abdurrahman’la tekrar görüşecek Barzanî.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Söylediğiniz gibi Türkiye Talabanî’nin oyununa gelecek kadar saf değil herhalde.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Saf olduğunu söyleyeceğim. Ben bu devlette yetiştim. Bu devletin ekmeğini yedim, suyunu içtim. Hâlâ böyleyiz. Saf. Bakın bizim devlet adamımızın karşısına ağzı laf yapan biri gitse ona hemen inanır.</span></p>

      <p class="basl-k-2"><span class="duyuru-bold" xml:lang="tr-TR">Demirel’le görüşme</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Demirel’e anlattınız mı bunları?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Sayın cumhurbaşkanıyla daha başbakan olmadan önce bir buçuk saat kendi evinde bir görüşmem oldu. Yönetimin yanlış olduğu, gidişatın kötü olduğu konusunda bazı şeyleri ifade ettim. Şaşırdı ve görüşme dileğiyle ayrıldık. Ancak o günden beri bir daha görüşemedik.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Sizi aramadı mı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hayır.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Sizin görüşlerinize yakın görüşleri aslında.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Görüşlerini bilmiyorum. Süleyman Demirel cumhurbaşkanıdır, devletin başındadır. Elbette yılların politikacısıdır. Engin tecrübeye sahiptir. Bu aşamada o makamda ne düşünebilir bilemiyorum. Ama mutlaka sorunun çözümü için bir şeyler düşünüyor ve ilgili makamlara söylüyordur.</span></p>

      <p class="basl-k-2"><span class="duyuru-bold" xml:lang="tr-TR">“MGK’ye yazdık çizdik”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- MGK’nin genişletilmiş toplantılarına katıldınız mı? Fikrinizi beyan ettiniz mi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hayır. Ama bizim yazdıklarımız çizdiklerimiz elbette dolaylı olarak oraya gidiyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Misyoner danışmanlardan devlet adamlarını da kastettiniz mi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- İsim vermem. Onlar kendilerini biliyorlar, çok iyi biliyorlar. Apo’ya Bekaa’da “sayın başkan” diye hitap ediyorlar. Yazıyorlar, çiziyorlar, ondan sonra da, “Türk kamuoyunu PKK hakkında bilinçlendiriyoruz” diyorlar. Bilinçlendirmekle alakası yok. “Sayın başkan” diyen kimseler onlardır. Apo öyle bir hale geldi ki “Bay Öcalan” bile dendi. Ateşkes meselesinde ve bunu ne yazık ki yöneticilerimizden bile duyduk. Bay oldu, o sümüklü Öcalan! TV’ye çıkarıyorlar. Aslında bunlar da önemli değil, bir insanın davranışı; yok burnunu gözünü siliyormuş. Bunlarla siz bir yere varamazsınız.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- 9 haziranda Öcalan’ın yeniden basın toplantısı var.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Yapsın.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Yazdığınız raporların bir nüshası elinizde var mı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Haa yukarıya verilen raporlar mı? Kafamda!</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- “Raporlar hani nerede?” diyebilirler...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Vicdan sahibi olan herkes zamanında neyi söylediğinizi, neyi söylemediğinizi çok iyi bilir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bunları topladığınız kaynak var mı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Size iki kitap gösteriyorum. Bunlardan bir tanesi</span> <span class="italik-yaz-" style="font-size:1em;" xml:lang="tr-TR">Kürtler, PKK ve A. Öcalan,</span> <span class="duz-yaz-" style="font-size:1em;" xml:lang="tr-TR">diğeri</span> <span class="italik-yaz-" style="font-size:1em;" xml:lang="tr-TR">Üçgendeki Tezgâh.</span> <span class="italik-yaz-" style="font-size:1em;" xml:lang="tr-TR">Üçgendeki Tezgâh</span> <span class="duz-yaz-" style="font-size:1em;" xml:lang="tr-TR">belgeseldir. Ancak burada bizim bir talihsizliğimiz var. Biz bu kitapları yayımladığımız dönemde bunu basacak yayınevi, matbaa bulamadık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bakınız PKK’dan nasıl korkmuş millet. Ankara’da, İstanbul’da Türkiye’nin hiçbir yerinde.</span></p>

      <p class="basl-k-2"><span class="duyuru-bold" xml:lang="tr-TR">PKK iktidar olmuş!</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- PKK bakın iktidar olmuş.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Evet... Bilemiyorum.</span> <span class="italik-yaz-" style="font-size:1em;" xml:lang="tr-TR">Kürtler, PKK ve A. Öcalan</span> <span class="duz-yaz-" style="font-size:1em;" xml:lang="tr-TR">adlı kitabı askerlikten ayrılma kitapçılık yapan bir arkadaşa götürüp, “Bunu basar mısın?” dedik. Bakın gene Türkeşçiliğe falan kimse bağlanmasın. Şirketi: Kiyap Yayın Dağıtım,</span> <span class="italik-yaz-" style="font-size:1em;" xml:lang="tr-TR">Yeni Düşünce</span> <span class="duz-yaz-" style="font-size:1em;" xml:lang="tr-TR">gazetesinin elemanları bunlar. Mart 1993’te bastık.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- 21 marttan önce çıkacaktı. Fakat yetişmedi.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Yetiştiremedik. Biz basın yayın işinden anlamayız, askerim ben o dönem. Aldılar, bastılar.</span> <span class="italik-yaz-" style="font-size:1em;" xml:lang="tr-TR">Yeni Düşünce</span> <span class="duz-yaz-" style="font-size:1em;" xml:lang="tr-TR">gazetesinde de reklamı yapıldı. Yeni Düşünce Kitap Kulübü diye. Biz geniş kitlelere hitap etmek istiyorduk. Bizim talihsizliğimiz,</span> <span class="italik-yaz-" style="font-size:1em;" xml:lang="tr-TR">Yeni Düşünce</span><span class="duz-yaz-" style="font-size:1em;" xml:lang="tr-TR">’ye mal oldu. Kesinlikle bizim onlarla bir ilgimiz yok.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- İsmail Selen Paşa da bir kitap yazıyordu, çıktı mı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Jandarma mevzuatı mı? O derlemeydi zaten. Yasal mevzuatın bir araya getirilmesiydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu iki kitaptakiler doğrudan doğruya benim ve arkadaşlarımın fikir ürünüdür. Bizim bu sahadaki pratiğimizin ortaya dökülmüş şeklidir. Teorimiz de burdadır.</span></p>

      <p class="basl-k-2"><span class="duyuru-bold" xml:lang="tr-TR">İsmail Selen</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- İsmail Paşa’yı iyi tanır mısınız?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Çok iyi tanırım. Emrinde çalıştım.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Emekliye zorlandıktan sonra, Jandarma Komutanlığı çevreleri şöyle bir açıklama yaptı: Anıttepe’de, jandarma kantini var, oradan bazı paraları zimmetine geçirdiği ve açıklayamadığı...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Mümkün değil, bu şerefsizliktir, haysiyetsizliktir. Bunu kim söylediyse dünyanın en alçak insanıdır. Açıkça söylüyorum bunu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İsmail Selen’in o halde emekli olmasına sebep hadiseyi ben anlatayım:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O yılın yaz dönemi faaliyetleri için –Şırnak yeni tugay olmuştu o zaman kendisi asayiş komutanı– Şırnak’ta gene zamanın Genelkurmay başkanı Necip Torumtay’a brifing vermiştir. Yapılan uygulamalarda alınan tedbirlerle bu savaşın bir açmaza ve çıkmaza doğru gittiğini ifade etmiştir. Hemen görevinden alınmıştır. Jandarma Genel Komutanlığı’nda bir göreve getirilmiştir ve kendisine “Ayrılacaksın, ayrıl yoksa 30 ağustosta seni resen emekli ediyoruz” denilmiştir. İsmail Selen de emekliliğini istemiştir.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Torumtay neden istesin?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Onu sayın Torumtay Paşam bilir, ben bilmem. Hadise budur, o brifingde olanlar bu olayı gayet iyi bilirler.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Eskiden çok iyi bilirsiniz, PKK’nın adının bile telaffuz edilmesi yasaktı.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Şiddet yanlısı önlemler...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Şiddet yanlısı yöntem falan değil. Uygulamada birtakım taktik yetersizlikler falan. Dediğim gibi beni komutan olarak göndereceksiniz, sonra da “şunu yap” diyeceksiniz. Olmaz öyle şey. Hadise bundan kaynaklanıyor.</span></p>

      <p class="basl-k-2"><span class="duyuru-bold" xml:lang="tr-TR">“Devlet statükocu”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bir yanda bin yıllık bir devlet var, öte yanda on beş yıllık bir örgüt. Bin yıllık devlet bilmediğinden mi, yoksa başka güçler tarafından yanlış yönlendirildiği için mi bu politikaları uyguluyor?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- İki tür hata yaptı devlet. Biri cahilliğinden. İkincisi, birilerinin yanlış yönlendirmesinden. Bu ikisini de düşünmek gerekir. PKK meselesinde bir yanlışlık olduğu ortada: on binlerce gerilla, yüz binlerce milis var. Üstelik bir de artış var. Devlet bunu bilgisizliğinden mi yapıyor?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">PKK ilk kongresini 1978’de yapıyor. O sıralar</span> <span class="italik-yaz-" style="font-size:1em;" xml:lang="tr-TR">Serxwebun</span><span class="duz-yaz-" style="font-size:1em;" xml:lang="tr-TR">’da yazılar çıkıyor. Almanya’da sattıkları kitaplar var:</span> <span class="italik-yaz-" style="font-size:1em;" xml:lang="tr-TR">Kürdistan’da Zorun Rolü, Örgütlenme Üzerine,</span> <span class="italik-yaz-" style="font-size:1em;" xml:lang="tr-TR">Kürdistan’da Kışla Kültürü ve Devrimci Görevlerimiz, Ortadoğu Bölgesel Savaşın Eşiğinde mi? PKK 1. Kongresinde Sunulan Politik Rapor...</span> <span class="duz-yaz-" style="font-size:1em;" xml:lang="tr-TR">Bu kitaplarda, açıkça, çok yakında gerilla savaşını başlatacağını yazıyor. “Kürdistan’da önderliğe ihtiyaç vardır. PKK parçalanan Kuzey Kürdistan’a önderlik yapacaktır” deniliyor. Bunlar açıkça yazılıyor. PKK, 1984’te çıkıp Eruh’u bastığında, devlet, “Bunlar da nereden çıktı?..” demiştir! Kardeşim senin istihbaratın yok mu?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Genel olarak söylüyorum, devlet statükocu. Kendisini riske atmak istemeyen, gününü kurtarma peşinde olan insanlarız. Millet olarak böyle bir özelliğimiz var. Vatandaşın 84’ten önce bölgedeki jandarma karakollarına müracaatları vardır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halk dağlardaki silahlı adamlara alışık. Ama komün hayatı yaşayan kadınlı erkekli gruplar halinde dolaşan, sırt çantalı insanlara alışık değil. Bir istisna Tunceli çevresi; TİKKO gerillaları nedeniyle Tuncelililer alışık. Ama Mardin’in, Siirt’in insanı alışık değil. Halk karakollara bunları bildiriyor. “Bunlar bizim bildiğimiz eşkıyalara benzemiyorlar” diyorlar. Kimse bunlara kulak asmıyor, 1984 yılından önce.</span></p>

      <p class="basl-k-2"><span class="duyuru-bold" xml:lang="tr-TR">“MİT becerseydi...”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Siz bu olayların tümünün içindeydiniz. Dışarıdan biri gibi anlatıyorsunuz...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Benim ne yaptığım önemli değil. Vicdanım rahat. Ben hesabımı veririm. Ama hesabını veremeyecek olanlar var. Yazdık söyledik, hiçbir şey olmadı. Ayrılanlara sordular, “Nereye gidiyorsun, sana ihtiyacımız var?” diye. Ben de dedim: “Madem bana ihtiyacınız var, neden beni dinlemiyorsunuz, neden dediklerimi yapmıyorsunuz?” Eğer kalsaydım ne olacaktı? Askerî kurallar içerisinde ben bu kadar yazıp çizebilirdim, hepsi bu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Haa... Eğer siz bunu anlamıyorsanız, ben de gider sivil olurum, sabahtan akşama kadar her şeyi söylerim, yazarım, çizerim. İki tane kitap yazdık, iki tane daha yazarız.</span> <span class="italik-yaz-" style="font-size:1em;" xml:lang="tr-TR">Yeni Ülke</span> <span class="duz-yaz-" style="font-size:1em;" xml:lang="tr-TR">gazetesi demiş ki: “Bunları MİT çıkarıyor.” Nerdee! MİT bunları becerseydi PKK bu hale gelmezdi. Bu kitaplarımda, dönen tezgâhların hepsini belgelerle ortaya koydum. Ancak sağ kesimin bir kitabı olarak görüldü. Oysa ben özellikle solcuların okumasını isterdim.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Ordudan ayrılmanızda, devletin PKK’nın yaptığı ateşkese sıcak bakmasının mı etkisi oldu?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hayır. Ben ayrıldığımda henüz o sürece gelinmemişti.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Siz “Bu yolla gidilirse PKK başarılı olur” mu diyorsunuz?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Olmayan bir Kürt milleti var hale getiriliyor!</span></p>

      <p class="basl-k-2"><span class="duyuru-bold" xml:lang="tr-TR">ABD, İngiltere, Almanya, Fransa</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Kuzey Irak’ta “insanî yardım örgütleri” adı altında birçok istihbaratçının cirit attığı biliniyor. Bunu dönemin bölge valisi Kozakçıoğlu da söyledi. Siz istihbaratçı olarak bunlarla hiç ilişkide bulundunuz mu?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Yabancı ülkeden hiçbir istihbaratçıyla ilişki kurmadım. Zaten benim teşkilatımın mevzuat ve yasası buna uygun değildir. Bizim yaptığımız istihbarat, doğrudan PKK’nın faaliyetlerine yöneliktir. Şimdi ben size bir şey söyleyeyim; Amerika ve İngiltere’den söz ediyoruz. Şunu belirteyim; özellikle Ortadoğu bölgesinde emperyalizmin birtakım oyunlar oynadığı gerçektir. Şunun adını koyalım, emperyalizmden biz ne anlıyoruz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eskiden “bir komşu ülkeden” gelen PKK’lılardan söz edilirdi. Yahu söylesene “bir komşu ülke” hangisi? Bunu bile bir dönem söylemiyorlardı. Emperyalizm işte böyle oluyor. Kim bu emperyalist güçler, Amerika, Almanya, İngiltere, Fransa... Dünyadaki bütün tezgâhlar, bu benim inancım, Amerika tarafından planlanır, askerî operasyonlarını Amerika icra eder. İstihbarat çalışmalarını İngiltere yürütür. Kültürel faaliyetleri Fransa yürütür. Bu dolapların çevrilmesi için ortalığın karışması gerekir. Bunu tezgâhlayan da Almanya’dır.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- “Yeni dünya düzeni”nde Amerika-Almanya çelişmesi Ortadoğu’ya yansımıyor mu?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Mutlaka bu iki gücün çıkarları Ortadoğu’da çakışıyor. Almanya’nın Türkiye’deki hesapları yıllardır bitmedi. İlk tezgâh Bağdat-İstanbul tren yoluydu. Şimdi Ankara-Alma Ata tezgâhını yapmak istiyor. Bunda da sanıyorum herhalde telekomünikasyon işi var!</span></p>

      <p class="basl-k-2"><span class="duyuru-bold" xml:lang="tr-TR">CİA ajanı</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Zaho, Erbil ve Duhok’ta istihbarat faaliyetlerinde bulunduğunuzu söylemiştiniz. Orada sayıları hayli kabarık olan yardım kuruluşları var. Bunlar istihbarat faaliyetleri yapıyor. Örneğin Amerika elçiliğinin birinci siyasî müsteşarı Forest bunlardan biri. Bu faaliyetlerden haberdar mıydınız?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Forest’i bir yana koyun. William Eagletoon var. Bu adam 1960’lı yıllardan beri burada. Amerika’nın Kürt uzmanıdır! Molla Mustafa Barzanî ve KDP’yle ilgili kitapları vardır. Sanıyorum 70’li yıllarda Komala Yayınları tarafından çıkarılmış.</span> <span class="italik-yaz-" style="font-size:1em;" xml:lang="tr-TR">Mahabat Kürt Cumhuriyeti</span> <span class="duz-yaz-" style="font-size:1em;" xml:lang="tr-TR">isimli kitabı da var. Bu adamın faaliyetleri enteresandır. Gördüm, Kuzey Irak’taki “yardım heyetlerinin” neler yaptıklarını.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bakın her konuyu bana soracağınıza ben size özel birilerini getireyim, onlar anlatsın size. Siz</span> <span class="italik-yaz-" style="font-size:1em;" xml:lang="tr-TR">2000’e Doğru</span><span class="duz-yaz-" style="font-size:1em;" xml:lang="tr-TR">’da Ömer Surçi için “Amerikan parmağı var” diye yazdınız. Amerikan desteği yok bunda. Bu adam gitti, İngilizlerle konuştu. Doğru konseyin sözcülüğünü Hollandalı Keller yapıyordu. Sonra Keller’i da dışladılar. Çünkü işi üçkâğıtçılığa dökmüştü. Konseyle benim ilişkim çok çok iyi. Kürdistan Mahafazakâr Partisi ve Musul Vilayeti Konseyi içindeki adamlar Erbil ile Süleymaniye’nin en elit kesimini oluştururlar. Okumuş yazmış insanlardır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ömer Surçi’ye Kuzey Irak yönetimi tarafından bakanlık teklif edildi. Ama o kabul etmedi. Surçi İntifada sırasında ilk ayaklanmayı başlatan kişidir. Ömer Surçi önce Saddam’a karşı mücadele verdi. Türk arşivlerinde belgeleri olması lazım, Surçi Türkiye’ye başvurdu; ‘Ya bizi bu Saddam pisliğinden kurtarın ya da biz silahlarımızla, aşiretlerimizle birlikte Türkiye’ye sığınacağız’ diye. Türkiye buna cevap vermeyince gitti Saddam’ın yanında yer aldı. 1974 yılında biten Barzanî ve Talabanî’nin yenilgisiyle sonuçlanan Kürt-Arap savaşında Saddam’ın yanında yer almıştır. Peşmergeleri İran’a kadar süren Surçi’dir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kuzey Irak’taki İntifada sırasında Saddam kendisine telefon açmıştır, “Ömer Ağa ne oluyor?” diye. Surçi ise Saddam’a “Ne olduğunu sen anlayamazsın, bu kez iş bitti” demiştir. Ha, şu anda kalkıp gitsin Saddam’a gene görüşür. Çok önemli bir konumu var. Kuzey Irak’ın en stratejik yerinde çok güçlü bir aşiret yapısına sahiptir. Çevresinde de birçok aşiret var.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kuzey Irak’ta asıl güç aşiretlerdedir. Barzanî’nin güçlü feodal yapısından kaynaklanıyor. Talabanî’nin ise bu nedenle gücü yoktur. Ancak en güçlüsü Surçi’dir. Surçi’nin bir kusuru vardır; ağızı laf yapamaz. İngiltere Surçi’ye şunu söylemiştir: “Biraz daha bekle, ondan sonra sana yardım ederiz.” İşte bunların hepsini Surçi’den dinleyin. Türkiye’ye sık sık gelir. Sizle görüştürürüm kendisini.</span></p>

      <p class="basl-k-2"><span class="duyuru-bold" xml:lang="tr-TR">“Gidişin sonu: bağımsız Kürdistan!”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Peki sonuçta nereye varacak, bağımsız bir Kürdistan mı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Evet bu gidişin sonu bağımsız Kürdistan. Tabiî emperyalizm müsaade ederse. Emperyalizmin gayesi, Ortadoğu’da kendi denetiminde bağımsız bir Kürdistan kurdurmaktır. Emperyalizmin maşaları da belli; belli ölçülerde KDP de emperyalizmin maşasıdır. Yekiti de öyledir, hele hele Talabanî. Rafsancanî gibi bir adam bile çıkıp “Talabanî siyasî bir fahişedir” diyor. Ben sadece “işportacı” diyorum.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Çekiç Güç’ün Ortadoğu’daki rolü nedir? Bizim basın Çekiç Güç helikopterlerinin PKK’ya yardım ettiğini yazıyor, bu doğru mu?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Doğru, yardım malzemesi attılar.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Peki bu durumu Jandarma Genel Komutanlığı’nın rapor ettiği, ancak daha sonra bu raporların değiştirildiği kulağımıza gelmişti...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Sanmıyorum. Bakın bu yardım olayını gözle gören yok. Ama o bölgede çok kişi, Çekiç Güç helikopterinin özellikle Cudi Dağı üzerinden geçişlerinde havada kısa sürelerle durduğunu görmüştür. Bu sırada neler oluyor bunu bilmiyoruz. Bu konuda bir raporun olduğunu duymadım. Haa bu arada Kuzey Irak harekâtı sırasında girilen PKK kamplarında helikopter iniş pistleri vardı! Artık burada voleybol mu, futbol mu oynuyorlardı, yoksa helikopterler için mi yapmışlardı, bilemem. Özellikle PKK’ya Almanlar yardımcı oluyordu. Harekât sırasında Alman gazeteci olduğunu iddia eden birtakım kişiler yardım ediyorlardı. Kimdi o adam?..</span></p>

      <p class="basl-k-2"><span class="duyuru-bold" xml:lang="tr-TR">Alman gazeteci</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Stefan Waldberg!</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Evet Stefan Waldberg. Dalyan gibi bir adam. Resmen PKK casusu. Bu adam yakalandı, mahkemeye verildi, hüküm giydi. Stefan Waldberg hakkında yakalanmadan üç gün önce PKK’lılar telsizleriyle kendi aralarında “Bizim Alman arkadaşımız gazeteci değil, bu arkadaş size bazı notlar belgeler getirecek. Tek başına gelecek” diye konuşuyorlardı. Bunun üzerine yakalanmıştır. Bu adam arandığı zaman pantolon paçalarına kadar her tarafı notlarla doluydu. Üzerinde bayraklar, ibrişimler...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- PKK’lılar “Dışarıya bile çıkaramıyoruz. Bu adamımızla birlikte çıkaracağız, Avrupa’daki arkadaşlar gazetelerde yazsın” diye telsizle emir verdiler.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- PKK özellikle Hantur Dağı bölgesinde sıkışmıştı. O zaman konuşuyorlardı, “Biz dışarıya haber veremiyoruz. Zaho peşmergeleri gazetecileri buralara sokmuyor. Alman arkadaşla bu bilgileri size gönderiyoruz” diye. Bunun üzerine yakalandı Alman. Yakaladığımızda mesleğini sorduk. “Elektronikçiyim” dedi. Önce “Yardımsever biriyim” filan da dedi. Arkasından biz ona PKK katliamlarını seyrettirdik. Oturdu ağladı. “Ben böyle olduğunu bilmiyordum” dedi.</span></p>

      <p class="basl-k-2"><span class="duyuru-bold" xml:lang="tr-TR">“Çekiç Güç’ün zerre kadar yardımı olmadı”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bu sınır ötesi operasyonda Türkiye’ye Çekiç Güç’ün yardım ettiği söylendi.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Çekiç Güç kesinlikle o harekâtta kılını kıpırdatmamıştır. Harekât sırasında Kuzey Irak’ta sorumlu düzeyde görev yaptım. Bize zerre kadar yardımı olmamıştır. Olsa söylerim, ne kazandırır ne kaybettirir ki! Önce şu Çekiç Güç olayını düşünelim. Çekiç Güç ne? Ne yapıyor? Türkiye bunu niye tuttu? Türkiye’ye yararı ne, zararı ne? Şimdi bakın, kaçıncı paralelden geçiyor...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- 36’ncı paralelden.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Evet 36’ncı paralelden geçiyor. Bu 36’ncı paralelde bir hat çekmişler. “Bu hattın kuzeyinde Saddam’ın faaliyetleri ve uçuşu olmayacak” demişler. Şimdi benim devletimin politikasında kınadığım –“devlet” kelimesini kullanmayayım da “yöneticiler” diyeyim– yöneticileri kınadığım bir konu var; TC yöneticileri Kuzey Irak’la, PKK yüzünden ilgilenmişlerdir. PKK olmasa Kuzey Irak’la ilgilenmeyecek. Sanki Türkiye’nin Irak diye bir komşusu yok. Ekonomik, tarihsel, coğrafî, kültürel birtakım ilişkileri yok! Haa PKK var, bu nedenle ilgileniyoruz. Irak’ta bir de Türkmenler var. 36’ncı paralelde Musul vilayetinin 34 km güneyinde bir kasaba var. Burası Saddam’ın askerlerine serbest. Bu iş nasıl oluyor? Talabanî gibi biri kalkıyor Türkmen Kardeşlik Partisi adı altında Necmeddin Katayî adında birine parti kurduruyor. Türkmenleri kontrol altına almak için. Parti öylesine Türk ki, Arapça, İngilizce yazışıyor, Türkçe bilmiyor! Bir başkası çıkıyor, Millî Türkmen Partisi’ni kuruyor.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Bir parti daha kuruldu. Adı neydi?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hatırlamadım şimdi. Üç dört tane parti var. Türkmenlerle ilgili konularda Türkiye suskun. Radyo istasyonlarını daha geçen hafta kurdular. Günde sekiz saat yayın yapıyor. O bölgede konuştuğumuz Kürt-Türk insanlar diyorlardı ki: “Türkiye bize söz verdi, TRT’nin kanallarını biz buradan seyredeceğiz.” Adam açıkça kendini asimile ettirmek istiyor. Erbil televizyonuna, Süleymaniye televizyonuna İtalyanlar çocuk programlarının kasetlerini göndermişler. Adamlar bar bar bağırıyor bize, “Türkçe kaset gönderin, yayın yapın” diye. “Bin yıllık devlet geleneği var” deniyor. Hani nerede? Nereden düşman çıkar, nereden dost çıkar bunları hesaplamıyor ki. Bilmiyor. Türkiye başka şeylerle meşgul. Koltuklarında oturan birtakım statükocu insanlar “Aman... Beni sokmayan yılan bin yıl yaşasın” diyor. Gününü gün etme sevdası içinde. Bu benim söylediklerim yayılmacılık hevesi filan değildir. Türkiye nasıl bugün kalkıp Bosna-Hersek için “yardım yapacağım” diye feryat ediyorsa, bunu Irak için de, Kuzey Irak Kürtleri için de, Türkmenler için de yapmalıdır. Binlerce yıl beraber yaşadık biz bu insanlarla.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gelelim Çekiç Güç’e... Bunun karargâhı filan her şeyi Adana’dadır. Bunun ne o bölgede, ne Silopi’de, ne Cizre’de, ne Uludere’de, ne sınır boyunda askeri var. Sadece Kuzey Irak’ta irtibat büroları bulunuyor. Birkaç irtibat bürosu var. Bunların radar takibi sonucu yaptıkları devriye uçuşları var. Şaklava-Erbil-Süleymaniye-Diyarbakır arası helikopter uçuşları var.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çekiç Güç’ün orada bulunması Saddam’ın Kuzey Irak’a saldırısını engelliyor diye açıklanıyor. Saddam bu aşamada Kuzey Irak’a saldırır mı?.. Sence saldırır mı? (Mustafa Deniz’e soruyor.)</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Bu aşamada kesinlikle saldırmaz.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- “Yok” değil mi... Şunun için saldırmaz; emareler ortada. Adam tuttu, parasını bile ortadan kaldırdı. Çekiç Güç’ün bölgede bulunmasına bana göre hiç gerek yok.</span></p>

      <p class="basl-k-2"><span class="duyuru-bold" xml:lang="tr-TR">“Peşmerge kıyafeti giydik”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Sınır ötesi operasyonundan önce peşmerge kıyafeti giyen subayların Kuzey Irak’ta görüşmeler yaptığı yazıldı...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Anlatayım. Kuzey Irak’taki Kürt liderler Ankara’ya geldiler. Tekliflerini yaptılar. Dışişleri kanalıyla Jandarma Genel Komutanlığı’na teklifte bulunmuşlar. Bunlar sadece askerlerden yüz buldular. Jandarmanın tabiî bu konuyla ilgili uzman kadroları var. İş bize havale edildi. “Gidin görüşün” denildi. Bu harekâtı yaparlar mı yapmazlar mı? Yapıp yapmayacaklarını, onların bölgedeki durumlarını anlayabilmek için “Gideriz bakarız” dedim. Rahmetli Eşref Paşam’la geçti bu konuşma. “Kim gidecek?” dedi. “Ben giderim” dedim. “Alırım yanıma bir ekip giderim” dedim. “Olur” demesiyle çektik gittik. Taa PKK kamplarının yanına kadar gittim. PKK kamplarından fotoğraf çektik, film çektik.</span></p>

      <p class="basl-k-2"><span class="duyuru-bold" xml:lang="tr-TR">Dört istihbaratçı</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Kaç kişiydiniz?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Kaç kişiydik? (Mustafa Deniz’e soruyor.)</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Dört.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Dört kişiydik. Talabanî’yle çok enteresan sohbetlerimiz var. Bunları anlattım size. Kendisine Türkiye’de iyi tanınmadığını uzun uzun anlattık. “Bu imajını değiştirecek şeyler yap” dedik. O zaman özeleştiri yaptı.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- İki gün boyunca geceyarılarına kadar konuştuk.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Konuşmamız gece 2’de bitiyor, 6’da kalkıyoruz, kahvaltıyla tekrar başlıyoruz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Baktım, Kerimhan kararlı gözüküyor, PKK’yla savaşacak. Kuzey Irak’ta hakikaten her yer PKK’lı kaynıyor. Kerimhan Bradost tuttu, “Benim bunu yapabilmem için elimdeki peşmerge sayısı yetmez. Mam Celal’in de desteklemesi gerekiyor. Onlar da bin peşmerge verirlerse o zaman bu temizliği yaparım” dedi.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Hatta, “İki gün içinde bitiririm” dedi.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Haa... Ben bunu harekât sırasında Barzanî’ye de söyledim, “Siz PKK’yı kışt deyince kümesine gidecek tavuk gibi görüyorsunuz. Bu iş bu kadar kolay olmaz, siz düşmanınızı tanımıyorsunuz” dedim. “Yok yok, biz peşmergeyiz, bu işi iki üç günde hallederiz. Çeker giderler buradan, gitmeyeni de öldürürüz” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Neyse, gittim Talabanî’yle de konuştum. Peşmerge verip vermeyeceğini sordum. Onayladı. Geldim Ankara’ya. Hepsini bir bir anlattım. O sırada Talabanî, “Ben K. Irak’ta tek güç değilim. KDP de var. Biz KDP’yle karar alalım, bu işe tüm peşmergeler katılsın” dedi. Gittiler, “Yapacağız” dediler. Ancak o günlerde Eşref Bitlis Paşa’ya, “Bu adamlar bu işi yapar. Ancak bunlara güvenilmez. Bunları kontrol altında tutalım. Kerimhan Bradost’a güvenebiliriz. Ancak ben Zaho bölgesinden endişeliyim. Çünkü Zaho cephesinde PKK bir yıl önce kurmuş olduğu Partiye Azadiye Kürdistan (PAK) oluşumuyla bunların altyapısına girmiş. PKK çoğu yeri bu şekilde kazanmış. Özellikle o bölgenin Sindî aşiretini kazanmış. Aşiret reislerinin çoğunu kontrol altına almış. Talabanî’nin tüm adamları PKK’yı destekliyor. Barzanî’ninkiler tarafsız. Bu şartlar altında Sindî aşiretinden oluşturulacak peşmerge birlikleri ile Zaho çevresinden oluşturulacak peşmergeler PKK’yla savaşmaz” dedim. Nitekim öyle de oldu.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Sindîlerin önde gelenlerinden biri öldürüldü...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Evet operasyondan öncedir. Bakın o tam bir provokasyondur.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- MİT yaptı denildi.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hayır hayır, ilişkisi yok. Keşke MİT yapsa! Yahu her taşın altından da MİT’i çıkarıyorsunuz. Nerde kardeşim! Gerçi çok severim o kerataları. Keşke yapsalar. Kendi aralarındaki bir hesaplaşmadır bu olay. Çok enteresan, çok detaylı bir olaydır o. Neydi herifin adı hatırlıyor musun?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">M.D.</span> <span class="duz-yaz-" style="font-size:1em;" xml:lang="tr-TR">- Sadık Ömer.</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Evet Sadık Ömer, Sindî aşiretinin bir kabile reisiydi. Onun karşılığında KDP’den de roketle bir kişiyi çocuklarıyla birlikte öldürdüler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">2 ekimde bu adamlar Kuzey Irak’ta harekâta başladılar. Her askerî harekâtın sonunda kesin zafer beklenir. Amaç, PKK’yı Kuzey Irak’ta yok etmekti. Bu işin bir püf noktası budur. O dönemde ben bunu dile getirdim. Bu nedenle vicdanım rahat.</span></p>

      <p class="basl-k-2"><span class="duyuru-bold" xml:lang="tr-TR">“Şeref sözü verdim, ayrıldım”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Peki peşmergelerle yapılan bu ortak harekâtıyla Kürt Federe Devleti bir şekilde tanınmış olmadı mı?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Hayır tanıma diye bir şey yok. Biz işi belli bir seviyeye kadar getirdik, operasyon başladı. Bir ülke kendi kurumlarını, silahlarını, askerlerini kullanmadan da bir şeyler yapabilmeli. Bu böyle yapılmamıştır. Planlama yanlış yapılmıştır. Askerî hareket imhayı amaçlar. İmha görevi peşmergelere verilmiştir. 2 ekimde harekât başlamıştır. 5 ekimde Kürdistanî Cephe ile PKK arasında anlaşma yapılmıştır. Ayın 15’inde de anlaşmayı imzalamışlardır. Benim kızdığım bunlardır. Ayrılmama neden olan olay da budur. Çünkü Kuzey Irak harekâtında yaşamını tehlikeye atarak, canını dişine takarak harekâtın planlanmasında görev yapan ben ve arkadaşlarım oldu. Görüşmeleri yaptık, hazırladık, çizdik, yukarıya dedik ki: bu harekât şurada olur, burada olmaz. Bu adamların tasmasını bol bırakmayın. Talabanî gibi siyasî bir fahişe gelip bizi iğfal etmişti. 2 000 PKK’lı almıştır, barındırmıştır. Mağarada üşüyen, yiyecek bulamayan PKK’lılar harekât sonrası Talabanî sayesinde sanki bir FKÖ gibi algılanmıştır. Sobalı, kaloriferli evlere sokulup ağırlanmıştır. Ben bunlara kızdım. Jandarma Genel Komutanlığı’na da, Talabanî ile Barzanîye de, “Bu harekât böyle sonuçlanırsa ben TSK’den ayrılıyorum” dedim. Gidin üçüne de sorun. Askerlik şerefimi kurtarmak için ayrıldım. Hadise budur...</span></p>

      <p class="basl-k-2"><span class="duyuru-bold" xml:lang="tr-TR">Cemil Bayık Şırnak’a nasıl girdi!</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Ankara, “Bölgeden istihbarat gelmiyor” diye yakınıyor...</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- “Bölgeden istihbarat gelmiyor” diyen yalan söylüyor. “İstihbarat yok” diyen yalan söylüyor. İstihbarat var ama icra yoktur. Bir askerî birlik bir yerde konumlanmışsa bu meskûn mahalde olur, kırsal kesimde olur, kendi emniyetini sağlayabilmek için birtakım gözetleme unsurları, ileri karakollar, devriyeler çıkarır. Bunlar istihbarat unsurlardır. Dürbünle bakar seyreder, bu bir istihbarattır. Gezer, yerde iz vardır; bu istihbarattır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir örnek vereyim. Şırnak’a yaklaşacak kaç tane yol var. İki tane yol vardır. Biri, Kaymakam Çeşmesi yolundan Namaz Dağı’nın kuzeybatı istikametidir. Bu yolu kontrol altında tutarsanız, Şırnak’a geleni gideni görürsünüz. Diğeri, Şırnak’ın önünden asfalt geçer, işte Biryan denilen köye gider. Namaz Dağı’nın güneyi itibariyle Besta denilen bir bölge vardır, yolun üzerinde aynı adlı karakol bulunur. Oranın adı Seğirik’tir. Kürtçe’de “üç tepe” anlamına gelir. Bu üç tepeyi tuttuğunuz zaman siz, Cudi Dağı’nın kuzeyinden Namaz Dağı’nın güneyine; Şenoba’nın girişinden Şırnak’ın girişine kadar çok büyük bir alanı kontrol etmiş olursunuz. Şırnak’ın girişini çıkışını kontrol etmiş olursunuz. Bunu yapmayanlar hesap versinler, yoksa Şırnak’ın girişine, Karayolları şantiyesinin önüne polis ve jandarma ekipleri koyup da, “Sen kimsin?” diye arama yapmaya gerek yok ki. O aramalar hiçbir işe yaramaz. O aramalar terörist üretim merkezidir. Halka eziyetten başka bir işe yaramaz bu aramalar. Halkı arabalardan indireceksin, dayayacaksın, üstünü arayacaksın, kimliğine bakacaksın, deftere yazacaksın vesaire...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Size bir anımı anlatayım. Tarih vermiyorum, o zamanlar Şırnak’ta alay vardı. Dediğim yerde aramalar olurdu. Şırnak’a giren çıkan vatandaşın yolu burada kesilir, arabadan indirilir, kimlik kontrolü yapılır ve çıkış-giriş saatleri bir deftere yazılırdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu aramaların vatandaşa eziyetten başka hiçbir işe yaramadığını göstermek istedim. Üç tane kimlik hazırladık. Üç ayrı plaka. Kimlikleri Abbas Duran Kalkan, Selahattin Çelik ve Cemil Bayık adına hazırlattık. Üçü de PKK’nın merkez komite üyeleri o zaman. İki asker dikmişler yola, “Dur!” dediler, “Nereye gidiyorsun?..” Kimliği gösterdim, “Şenoba’ya gidiyorum” dedim. Deftere “Selahattin Çelik” diye yazdılar. Arabanın plaka numarasını aldılar. Birkaç saat sonra geri döndüm. Aynı askerler. Girişte bu sefer “Cemil Bayık” kimliğini gösterdim. Plakayı değiştirmişiz ama araba aynı. Onu da yazdılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ertesi gün gittim, “Dün bir ihbar geldi, Cemil Bayık ile Selahattin Çelik buradan geçmişler” dedim. “Olmaz öyle şey” dediler. “Defterlerinize bakın” dedim. Adamların adları yazılı. Ne yapacaklarını şaşırdılar. Dönemin Sıkıyönetim komutanı Korgeneral Aşir Özözer’e kadar intikal etmiş olay. Beni çağırdı, “Ne yapacağız?” diye. Durumu anlattım, “Siz ne aradığınızı, ne yaptığınızı bilmiyorsunuz” dedim.</span></p>

      <p class="basl-k-2"><span class="duyuru-bold" xml:lang="tr-TR">“Türk TIR’larını Talabanî yaktırdı”</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">S.Y.</span> <span class="duz-yaz-" style="font-size:1em;" xml:lang="tr-TR">- Geçen yıl, Çekiç Güç’ün görev süresinin uzatılması Meclis’in gündemindeyken Kuzey Irak’ta iki olay oldu. Türk TIR’ları yakıldı. Bayan Mitterrand’a suikast girişiminde bulunuldu. Türk basını dahil herkes Saddam’ı suçladı. Nasıl oldu bu olaylar?</span></p>

      <p class="duz-yaz-"><span class="bold-yaz--3" style="font-size:1em;" xml:lang="tr-TR">C.E.</span> <span class="duz-yaz-" style="font-size:1em;" xml:lang="tr-TR">- Sorduğunuzu anladım. Ben cevabını vereyim ama bunun hesabını Talabanî vermeli! Olay sırasında oradaydık. Olay bir provokasyondur ve Saddam’ın, Irak’ın üzerine yıkılmıştır.</span></p>

      <p class="duz-yaz--son-paragraf-2"><span class="duz-yaz-" style="font-size:1em;" xml:lang="tr-TR">Türk arabalarının bombalanmasını hatırlayın. Siz düşünün şimdi, aklıselim sahibi bir insan olarak düşünün. Türk TIR’ları Musul’a giriyor, Birleşmiş Milletler yardımını götürüyor. Tam o sırada da Çekiç Güç’ün Türkiye’de kalıp kalmayacağı Meclis’te oylanacak. Yani Türkiye “Saddam bela mıdır, değil midir; bu gücün Türkiye’de kalmasında yarar var mıdır, yok mudur?” buna karar verecek. Düşünün, böyle bir ortamda Saddam istihbaratına emir verecek, “Şu Türk arabalarını yakın da Çekiç Güç buradan gitmesin” diyecek! Aklınız alıyor mu böyle bir işi? Ama Türk hükûmeti bunu yutuyor mu, yutmuyor mu onu bilemem...</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x1-4"/>1</span><span class="dipnot-italik" style="font-size:1.11em;" xml:lang="tr-TR">. Binbaşı Ersever’le yaptığımız görüşmede yanında bulunan şahsın Mustafa Deniz olduğunu çok sonra öğrendik.</span></p>

      <p class="dip-not-ilk-9"/>
    </div>
  </div>
</body>
</html>
