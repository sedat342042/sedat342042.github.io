<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>YEDINCI_BOLUM.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="YEDINCI_BOLUM.html" xml:lang="tr-TR">
    <div class="story">
      <p class="bolum-ad-"><span class="bolum-ad-" style="font-size:1em;" xml:lang="tr-TR">Yedinci bölüm</span></p>

      <p class="bolum-ad--2--sat-r"><span class="bolum-ad-" style="font-size:1em;" xml:lang="tr-TR">Sonun başlangıcı</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Binbaşı Ersever son görüşmemizden sonra yine ortalıkta gözükmüyordu. Telefonla arıyordum. Hep telesekreter çıkıyordu. Not bıraktım ama aramıyordu. Yine nerelere gitmişti acaba?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O günlerde Süleyman Demirel cumhurbaşkanı olup Köşk’e çıkmış, DYP’de genel başkanlık yarışını Tansu Çiller kazanmış, yeni kabine kurulmuş, yeni bürokrat atamaları yapılmıştı. Türkiye’nin gündemi oldukça kabarıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada Sivas Katliamı meydana geliyor. Metin Altıok, Hasret Gültekin, Uğur Kaynar, Behçet Aysan, Asaf Koçak... Yakın dostlarımı kaybediyorum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ersever gündemimizden çıkıyor. 16 temmuz günü telefonla kendisi arıyor. “Aynı yerde görüşelim” diyor. Buluşuyoruz. Bu kez yalnız.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nerede olduğunu sordum. “Eski dostları ziyaret ettim. Türkiye’nin her yanında eski arkadaşlarım var. Gidip hal hatır sordum. Yıllardır görmediğim dostlarıma misafir oldum” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yüksek Askerî Şûra’da kimlerin emekli olacağı, kimlerin terfi edeceği haberleri, o günlerde basında sık sık yer alıyordu. Ersever’e terfiler konusunu açıyorum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Diyarbakır Jandarma Asayiş komutanı değişiyor. Korgeneral Necati Özgen bu görevinden alınacak zaten sinirleri çok bozuldu. Bir yıldır dinlendirileceği söyleniyor. Özgen’i bölgede görev yapan subayların çoğunluğu sevmez. Korgeneral Necati Özgen Kıbrıs Barış Kuvvetleri komutanlığına gönderilecek. Özgen’den boşalan yere Kıbrıs Barış Kuvvetleri Komutanı Korgeneral Hasan Kundakçı gelecek, Kundakçı özel harpçi bir subaydır. Siirt Tugay komutanlığı, Özel Harp Dairesi başkanlığı, Adapazarı’nda 2. Piyade Tümen komutanlığı görevlerinde bulundu. Bence gayri nizamî savaş için Kundakçı biçilmiş kaftan! 1957 harp okulu çıkışlı. Kundakçı yurtdışında da özel harp konusunda kurslar gördü.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ersever bu sırada Jandarma Genel Komutanı Orgeneral Aydın İlter’in de değişebileceğini söyledi: “Jandarma Genel Komutanı Orgeneral Eşref Bitlis ölünce boşalan bu yer önce Orgeneral Hikmet Bayar’a teklif edildi. Bayar kabul etmeyince, görev Orgeneral Aydın İlter’e verildi. Ancak şimdi Hikmet Bayar’ı tekrar Jandarma Genel komutanı yapmak istiyorlar. Tabiî kabul ettirebilirlerse!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Binbaşı Ersever’in söylediklerini kurmay albay bir dostuma anlattım. “Ben seni birkaç saat sonra ararım” dedi. Aradı: “İlk söylediğin doğru, Özgen gidiyor Kundakçı geliyor. Yer değiştiriyorlar. Diğeri konusunda ise söylenti varmış.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Haber doğrulanmıştı. 17 temmuz günü</span> <span class="italik-yaz-" style="font-size:1em;" xml:lang="tr-TR">Aydınlık</span><span class="duz-yaz-" style="font-size:1em;" xml:lang="tr-TR">’ta “Topyekûn savaşa özel komutanlar” başlığıyla Ersever’in söylediklerini yazdım. Tabiî Binbaşı Ersever’den bahsetmeden... Birkaç gün sonra bazı gazetelerde bizim haberi “yalanlayan bilgiler” çıktı. Ancak sonuçta, Ersever’in verdiği bilginin doğru olduğu anlaşıldı! Özgen ile Kundakçı yer değiştirdi. Ersever “Eğer ikna edilirse Bayar’ın Jandarma Genel komutanı olacağını” söylemişti. Jandarma Genel Komutanı Orgeneral Aydın İlter değiştirilmedi. Belki de Hikmet Bayar “ikna edilememişti”.</span></p>

      <p class="basl-k-2"><span class="duyuru-bold" xml:lang="tr-TR">“Beni koruyun”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Binbaşı Ersever hakkında açılan davadan çok çekiniyordu. Sürekli olarak, “Beni mutlaka cezaevine gönderecekler” diyordu. Hemen arkasından da ekliyordu: “Tabiî ele geçirebilirlerse!” Abarttığını söylüyordum. Kendisine ancak bizim yardımcı olacağımızı belirtiyordu: “Eğer mahkemede tanıklığınız istenirse beni koruyacak şeyler söylemelisiniz. O zaman bana bir şey yapamazlar!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Askerî savcı Ünal Güloğlu bir gün Hikmet ile beni çağırdı. Soruşturma için tanıklığımıza başvurmuştu. Gittik. Savcı ayrı ayrı ifadelerimizi aldı. Savcının ısrarla üzerinde durduğu nokta: “Ersever görev başında iken; öğrendiği, bildiği duyduğu, bilgileri basına vermiş miydi?” Savcı, “röportaj mı, yoksa sohbet mi yaptığımızı” sordu. Binbaşı Ersever’i röportaj için değil, sohbet etmek için çağırmıştık. Üstelik görüşmemizde yer yer sert tartışmalar olmuştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Savcı, gazetede yazılanların tümünü Ersever’in mi anlattığını sordu. Konuşma dili ile yazı dilinin çok farklı olduğunu bu nedenle bazı cümleleri düzelttiğimizi, üstelik okuyucunun bazı bilgileri daha önce bilmeyeceğini düşünerek Ersever’in kitabından da bölümler koyduğumuzu söyledik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Ersever görüşme için para almış mıydı?” Hayır. Savcıya merak edip sordum: Binbaşı Ersever’in</span> <span class="italik-yaz-" style="font-size:1em;" xml:lang="tr-TR">Aydınlık</span><span class="duz-yaz-" style="font-size:1em;" xml:lang="tr-TR">’a anlattıklarının büyük bir bölümü kitaplarında var. Kitapları için soruşturma açılmadı. Üstelik kitapları ordu karargâhlarında satılıyor. Neden şimdi Ersever için soruşturma açıldı? Üstelik Ersever, daha sonra başta</span> <span class="italik-yaz-" style="font-size:1em;" xml:lang="tr-TR">Turkish Daily News, Panorama, Tempo, Tercüman</span> <span class="duz-yaz-" style="font-size:1em;" xml:lang="tr-TR">olmak üzere birçok yayın organına demeç vermiştir. Niçin</span> <span class="italik-yaz-" style="font-size:1em;" xml:lang="tr-TR">Aydınlık</span><span class="duz-yaz-" style="font-size:1em;" xml:lang="tr-TR">’taki röportajı nedeniyle soruşturma açılmıştı? Acaba üst düzey bir komutanı “Dava açın” diye emir mi vermişti?..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ersever savcılıktaki ifademizden çok mutlu olmuştu. Aslında biz bir şey yapmamış, doğruyu anlatmıştık. Ancak o bizim için devamlı “Çok dürüst insanlarsınız, size teşekkür ederim” diyordu...</span></p>

      <p class="basl-k-2"><span class="duyuru-bold" xml:lang="tr-TR">Halit Güngen’i öldürenleri ararken</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Binbaşıyla gizli olarak yaptığım görüşmelerde hep aynı soruyu, “</span><span class="italik-yaz-" style="font-size:1em;" xml:lang="tr-TR">2000’e Doğru</span><span class="duz-yaz-" style="font-size:1em;" xml:lang="tr-TR">’da beraber çalıştığımız Diyarbakır bürosunda görevli gazeteci arkadaşımız Halit Güngen’i kimin öldürdüğünü” soruyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halit Güngen 18 şubat 1992 tarihinde Diyarbakır’daki</span> <span class="italik-yaz-" style="font-size:1em;" xml:lang="tr-TR">2000’e Doğru</span> <span class="duz-yaz-" style="font-size:1em;" xml:lang="tr-TR">bürosunda akşam 19.30 sıralarında, kimliği belirsiz kişi veya kişilerce kafasına sıkılan tek kurşunla öldürülmüştü. Emniyet yetkililerine göre 25 santimetre uzaklıktan sıkılan kurşun omurilik soğanından girip kaşının üzerinden çıkmıştı. Halit Güngen salonda yerde yatarken, tuvalette tinerle yangın çıkarılmak istenmişti. Apartmandaki komşular yangın sonucu tuvalet ampulünün patlaması üzerine çıkan sesi duymuş ve çıkan dumanları görerek itfaiye çağırmış, polise haber vermişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gelen polisler büroyu aramışlar ancak Halit Güngen’i öldüren merminin kovanını ve çekirdeğini bulamamışlardı. Olaydan kısa bir süre sonra Diyarbakır’a gittiğimizde polisler bize, çekirdeği bulamadıklarını söylemişler, eğer bulursak hemen kendilerine vermemizi rica etmişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halit Güngen öldürülmeden önce 28 haziran 1991 tarihinde geceyarısı</span> <span class="italik-yaz-" style="font-size:1em;" xml:lang="tr-TR">2000’e Doğru</span> <span class="duz-yaz-" style="font-size:1em;" xml:lang="tr-TR">Diyarbakır bürosunun bulunduğu apartmandaki dairelerin kapılarına tehdit bildirisi yapıştırılmıştı. Bilgisayar çıkışlı tehdit yazısında şöyle deniliyordu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Apartman sakinleri!</span> <span class="italik-yaz-" style="font-size:1em;" xml:lang="tr-TR">2000’e Doğru</span><span class="duz-yaz-" style="font-size:1em;" xml:lang="tr-TR">’yu ve piçlerini dışarı atın. Aksi halde bu bina havaya uçacaktır. Can ve malınızdan biz sorumlu değiliz. Beş gün süreniz var.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1991 yazının bir başka özelliği ise o günlerde “Hizbullah” denilen İslamî bir örgütün ortaya çıkmasıydı. Kim tarafından kurulduğu bilinmeyen bu örgüt, 1991 yazında arka arkaya silahlı eylemlerde bulunmaya başladı. İlginçtir “Hizbullah” özellikle PKK’nın önemli kurmaylarını hedef alıyordu!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yöredeki demokrat isimler kontrgerillanın artık eylemlerini “Hizbullah” adına yaptıklarını söylüyorlardı. “Hizbullah”a bu nedenle “Hizbul-kontra” denmeye başlanmıştı. Halit Güngen “Hizbullah”ın Diyarbakır Çevik Güç merkezinde eğitildiğini ortaya çıkarmıştı. Bu haberinden üç gün sonra öldürüldü.</span></p>

      <p class="duz-yaz-"><span class="italik-yaz-" style="font-size:1em;" xml:lang="tr-TR">2000’e Doğru</span> <span class="duz-yaz-" style="font-size:1em;" xml:lang="tr-TR">çalışanları olarak Halit Güngen’in katilini veya katillerini bulmaya söz vermiştik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Batman İmam Hatip Lisesi son sınıf öğrencisi Nedim Uysal üzerindeki silahla yakalanmış ve 27 ekim 1992 tarihinde gözaltına alınmıştı. “Hizbullah” örgütünün elemanı olduğu söylenen Nedim Uysal’ın tabancası 0275 modeldi, 121702 seri numaralıydı ve 9 mm çapındaydı. Silahın yapılan balistik muayenesinde 1 kasım 1992 günü, 3587 sayılı ekspertiz raporuna göre Halit Güngen’in öldürülmesi olayında da kullanıldığı anlaşılmıştı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biraz önce de bahsettiğim gibi gerek emniyet yetkilileri, gerekse biz aramamıza rağmen silahın mermi kovanını ve çekirdeğini bulamamıştık. Şimdi nasıl oluyordu da Nedim Uysal’ın, Halit Güngen’in katili olduğu açıklanabiliyordu? Biz polisin bu açıklamalarına itibar etmedik.</span><a href="#x1-5"><span class="dipnot-no" style="font-size:0.76em;" xml:lang="tr-TR">1</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ersever’e bu nedenle devamlı Halit Güngen’i kimin öldürdüğünü soruyordum. Yıllarca bölgede görev yapmıştı. İstihbarat Grup komutanlığı görevinde bulunmuştu. Mutlaka bu olayın faillerini biliyordu...</span></p>

      <p class="basl-k-2"><span class="duyuru-bold" xml:lang="tr-TR">“Katilleri söyleyeceğim”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün yine telefon etti. Tarih 23 ağustos 1993. “Görüşelim” dedi. Aynı yerde buluşmaya karar verdik. Her zaman olduğu gibi önce bara ben girdim. Beş dakika sonra kendisi geldi. Artık yalnız geliyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Merhabalaşıp hal hatır sorduktan sonra bara, arka arkaya iki genç girdi. İkimiz de şüphelendik. “Kalkalım” dedik. Önce gazete istikametine doğru yürüdük. Ersever yürürken, “Şimdi birden dönelim bizi takip edenleri şaşırtırız” dedi. Aniden döndük. Birkaç adım attıktan sonra eliyle bazı işaretler yaptı. “Bizi takip edenler çevrede adamlarımız olduğunu anlarlarsa peşimizi bırakırlar” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zafer Çarşısı içindeki kahveye gittik. “Burası eskiden solcuların karargâhıydı” diye bir hatırlatmada bulundu. Bir masa seçip oturduk. Birer kola söyledik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Konuşmaya Ersever başladı: “Hani bana hep bir soru soruyordun; ‘Arkadaşımızı Diyarbakır’da kim öldürdü?’ diye, bugün sana katillerini söyleyeceğim!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Heyecanlanmıştım. İki aydır güvenirliğini kazanmak için çaba sarf ettiğim Binbaşı Ersever artık gerçekten “iyi istihbarat” vermeye başlıyordu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Güneydoğu üç gruba ayrılmıştır; birinci grup Diyarbakır, Bitlis, Bingöl, Elazığ, Tunceli hattı; ikinci grup Şırnak, Cizre, Uludere, Şenoba hattı; üçüncü grup ise Nusaybin, Midyat, Mardin, Kızıltepe hattıdır.</span></p>

      <p class="basl-k-2"><span class="duyuru-bold" xml:lang="tr-TR">Tetikçi Babatlar</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“İlk iki grubu iyi bilirim. Ancak üçüncü grup hakkında çok fazla bir bilgiye sahip değilim. İkinci grubu siz</span> <span class="italik-yaz-" style="font-size:1em;" xml:lang="tr-TR">2000’e Doğru</span><span class="duz-yaz-" style="font-size:1em;" xml:lang="tr-TR">’da yazdınız. Aslında oldukça iyi ortaya çıkardınız. Hilal ANAP Belediye Başkanı Yakup Kara ve dört arkadaşını otomobilden indirerek kurşuna dizenler Babatlardır. İkinci bölge, korucu Babatlardan sorulur. Bu bölgedeki tüm faili meçhul olayların tetikçisi korucu Babatlardır. Babat aşiretinin reisi Hâzım Babat aynı zamanda korucu başıdır. Devlete yaranmak için çekinmeden adam öldürür...”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babatlar ve Hâzım Babat adı bize yabancı değildi. Hilal Belediye Başkanı Yakup Kara 28 haziran 1991 tarihinde Şenoba Jandarma Tabur Komutanlığı’na bir kilometre uzaklıkta öldürülmüştü. Cinayetin tetikçileri: Osman Babat, Alihan Babat, Nuri Babat, Ekrem Babat ve Necip Üren’di. Adı tespit edilemeyen bir korucu ile üç tane de sivil giyimli subayın olduğu öne sürülmüştü. Taburun yanı başında, hemen her 100 metrede bir askerî arama noktasının bulunduğu böyle bir yerde, katiller ellerini kollarını sallaya sallaya gitmişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Olayı,</span> <span class="italik-yaz-" style="font-size:1em;" xml:lang="tr-TR">2000’e Doğru</span><span class="duz-yaz-" style="font-size:1em;" xml:lang="tr-TR">’ya bütün ayrıntılarıyla anlatan bir yüzbaşı cinayetin Tabur Komutanlığı’nda planladığını söylemişti. Haber 17 mayıs 1992 ve 24 mayıs 1992 tarihli</span> <span class="italik-yaz-" style="font-size:1em;" xml:lang="tr-TR">2000’e Doğru</span><span class="duz-yaz-" style="font-size:1em;" xml:lang="tr-TR">’larda çıkmıştı. Bu cinayetin ayrıntılarını soruyorum Ersever’e. “Söylediğim gibi bu gruptaki faili meçhul cinayetleri Babatların işlediğini bilirim. Ancak nasıl planlanır, tetiği kim çeker bilemem” diyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ersever nedense Babatlar hakkında ayrıntılı bilgi vermekten kaçıyordu.</span></p>

      <p class="basl-k-2"><span class="duyuru-bold" xml:lang="tr-TR">Türkeş’in koruması Yeşil</span><a href="#x2"><span class="dipnot-no" xml:lang="tr-TR">2</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ersever birinci grupta yer alan Diyarbakır, Bitlis, Bingöl, Elazığ, Tunceli hattındaki faili meçhul olayları hakkında oldukça bilgiliydi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bir dönem basın bir isim üzerinde durdu: Sakallı! Özellikle Tunceli bölgesinde yaptığı işleri ve işlediği faili meçhul cinayetleri SHP Tunceli Milletvekili Kamer Genç Meclis’e getirmişti. Soru önergesi vermişti; ‘Kim bu Sakallı?..” diye.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sakallı’yı tüm Tunceli tanır. Kısa zamanda ünlendi. Yüzü fazla tanınınca hemen bölgeyi terk etti. İşte bu birinci gruptaki faili meçhul cinayetlerin sorumlusu, bu Sakallı’dır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sakallı’nın gerçek adının ne olduğunu ben de bilmiyorum. Kimse de bilmez. Zaten böyle kod isim kullanan kişilerin isimleri sorulmaz. Sakallı bana adının Ahmet Demir olduğunu söylemiştir. Belki gerçek adı budur. Ancak merak edip hiç sormadım bile. Herkes birbirini koduyla tanır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sakallı, Elazığlı. Dört veya beş kişiyle dolaşır. Elazığ’da 1970’li yıllarda sıkı bir MHP’liymiş. Hatta bir ara Türkeş’in koruma görevlisi olmuş veya şoförlüğünü yapmış. O dönemde de tetikçi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sizin basın ve yöre halkı ondan hep Sakallı diye bahsetti. Aslında biz onu ‘Yeşil’ diye biliriz. Kod adı Yeşil’dir!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Duyduklarıma inanamıyordum. Yıllardır araştırdığımız kontrgerillanın içyüzünü ortaya çıkarabilirdik. Sakin olmaya çalışıyordum. İstiyordum ki, Binbaşı Ersever anlattıklarının o kadar büyük haber olmadığını sansın. Koladan bir yudum aldım. Ersever’in söylediklerini can kulağıyla dinliyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bakın, ne polis ne de asker söylediğiniz anlamda kontrgerilla değildir. Evet, bölgede kontrgerilla vardır! Onu şöyle anlatayım: 70’li yıllarda ki MHP tetikçileri bir sonraki dönemde polis ve askerin emrine girdi. Belki MHP’nin içine de emirle girmişlerdi, onu bilemem. Bunlar hasta ruhlu kişilerdir. Davranışlarına bakınca zaten hemen anlarsınız psikopat olduklarını. Bunlar devletin yanında olmaktan güven duyarlar. Güçlü olduklarını hissederler. Sık sık kendilerini vatana ve millete adadıklarını söylerler. Sivil yaşamda ne iş yaptıklarını kimseye söylemezler. Soranlara “polisim” veya “istihbarattanım” derler. Emniyete, jandarmaya rahat girip çıktıkları için, arkadaş çevreleri de bunların polis ya da asker olduğundan emindirler!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bölgede sanıyorum böyle yüze yakın kişi vardır. Bunların çoğu tetikçidir. Tek amaçları PKK’yla savaşmaktır. Silahları, mermileri ve paraları devlet tarafından karşılanır. Bir şekilde illegal korucudurlar. Gözlerini kırpmadan adam öldürürler, işkence yaparlar. Kendilerine ‘Türk İntikam Tugayı’ veya ‘Osmanlı Türk İntikam Tugayı’ gibi isimler verirler. Bu adamlar birbirleriyle de rekabet ederler. ‘Kim daha iyi devletin gözüne girecek’ diye yarışarak adam öldürürler! Herkesin kendi grubu vardır. Birbirilerini kıskanırlar. Bunların en güçlüsü ve en tehlikelisi Sakallı, yani Yeşil’dir...”</span></p>

      <p class="basl-k-2"><span class="duyuru-bold" xml:lang="tr-TR">DYP milletvekili adayı kontrgerillacı</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ersever’den kod adı Yeşil olan Ahmet Demir hakkında daha ayrıntılı bilgi vermesini istedim. Ersever, Ahmet Demir’in birlikte çalıştığı bir kişinin daha adını verdi: Mehmet Yazıcıoğulları!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yeşil’le birlikte bölgede birçok faili meçhul olaya karışmış bir isim daha vardır: Mehmet Yazıcıoğulları. Bu adam Bingöllü’dür. Bölgede tanınmış bir simadır. Bingöl’de benzin istasyonu ve turistik tesisi vardır. Bu tesis –sizin tabirinizle– kontrgerillanın bölgedeki en önemli üslerinden biridir!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Yazıcıoğulları da 70’li yıllarda sıkı bir MHP’li. Bir dönem öğretmenlik yapmış. Sana bu adam hakkında bir şey daha söyleyeceğim küçükdilini yutacaksın; Mehmet Yazıcıoğulları 1991 erken genel seçimlerde DYP milletvekili adayıydı. DYP Bingöl listesinin altıncı sırasındaydı. Seçilemedi. Adam seçilse şimdi Meclis’teydi. Belki önümüzdeki seçimlerde girer Meclis’e!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Yazıcıoğulları ile Ahmet Demir birlikte çalışırlar. Finansman kaynağı Yazıcıoğulları’dır. Tabiî harcadığı parayı bir şekilde devletten alır.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ersever iki isim ortaya atmıştı. Ancak detaylı bilgi vermiyordu. “Eğer olaylar hakkında ayrıntılı bilgi verirsem benim söylediğimi hemen anlarlar. Doğrusunu söylemek gerekirse bu da benim hiç işime gelmez. Adamlarla hâlâ oturup konuşuyoruz. Bölgeye gittiğimde mutlaka onlara uğruyorum. İstersen bir gün seni de götüreyim. Ancak</span> <span class="italik-yaz-" style="font-size:1em;" xml:lang="tr-TR">Aydınlık</span> <span class="duz-yaz-" style="font-size:1em;" xml:lang="tr-TR">kimliğiyle değil. Sana sahte bir kimlik yaparım ben. Takma bir isim buluruz, yüz şeklini, saçını bıyığını değiştiririz. Seni tanımasınlar. Oturup sohbet edersin. Her şeyi kendi gözlerinle görürsün!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ahmet Demir ile Mehmet Yazıcıoğulları’na misafirliğe gitmeye karar verdik! Bu arada sordum: “Nasıl biridirler? Fizik yapıları nasıl mesela?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yazıcıoğulları otuz altı-otuz yedi yaşlarında. Bingöl’de kendisini herkes tanır. Yeşil ise kırk iki yaşında. Örneğin Yeşil kendini Sırrı Sakık’a ‘Komiser Ahmet Demir’ olarak tanıtmıştı. Dediğimiz gibi Demir ve Yazıcıoğulları’nın polisle filan ilgisi yoktur. Ama bunlar kendilerini komiser olarak tanıtmaktan zevk alırlar. Kompleksli insanlardır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunlar her eylemi dört beş kişilik bir timle yaparlar. Yapılacak işin çapı büyükse hemen ek olarak birkaç kişi buluverirler. Bu ekibin Yeşil dışındaki elemanlarının hepsi Bingöllü’dür. Kırmançi lehçesiyle konuşurlar.”</span></p>

      <p class="basl-k-2"><span class="duyuru-bold" xml:lang="tr-TR">Güngen’i Yeşil öldürmüştü</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halit Güngen’i kimin öldürdüğünü söyleyeceğini anımsattım: “Önce Halit Güngen öldürüldü. Ardından gazeteciler öldürülmeye başlandı. Tetiği çekenler kimlerdi? Neden gazeteciler hedef seçildi?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Binbaşı Ersever, “Gazeteci öldürmede bir strateji yoktur” diye başladı sözlerine: “İlk öldürülen Halit Güngen ile son öldürülen Ferhat Tepe belli bir amaca ulaşmak için planlanıp işlenmiş cinayetler değildir. Rasgeledir. Eski MHP’lilerin bölgeye gelmesinin tek nedeni adam öldürmektir. ‘Kimi öldürürsek daha fazla göze gireriz’ diye düşünürler. Bunlara göre,</span> <span class="italik-yaz-" style="font-size:1em;" xml:lang="tr-TR">2000’e Doğru</span> <span class="duz-yaz-" style="font-size:1em;" xml:lang="tr-TR">devletin hoşuna gitmeyen, bölgede görev yapan subayların-polislerin açıklarını bulan, devlet, millet düşmanı bir dergidir. Eğer</span> <span class="italik-yaz-" style="font-size:1em;" xml:lang="tr-TR">2000’e Doğru</span><span class="duz-yaz-" style="font-size:1em;" xml:lang="tr-TR">’dan bir kişiyi öldürürlerse devletin gözüne daha fazla gireceklerini düşünürler. İşte bu nedenle gidip Halit Güngen’i öldürürler. İnan, tek amaçları subayın, polisin gözüne girmektir. Cinayet işlediklerinde itibar kazanacaklarını bilirler. Zaten cinayet işlemeleri için polis-asker bunlara her türlü kolaylığı gösterir!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Binbaşı Ersever gösterilen kolaylığa örnek veriyor:</span></p>

      <p class="duz-yaz-"><span class="italik-yaz-" style="font-size:1em;" xml:lang="tr-TR">“2000’e Doğru</span><span class="duz-yaz-" style="font-size:1em;" xml:lang="tr-TR">’nun Diyarbakır bürosu bir dönem yoğun baskı altındaydı. ‘Birileri’ tarafından ‘Burayı bombalayacağız’ diye kâğıtlar filan atılmıştı. Dergi önlem için polise başvurmuş, güvenliklerinin sağlanmasını istemişti. Sonra ne oldu? Polis verildi. Ancak büronun 800 metre uzağında nöbet tutturuldu! Sonra da Halit Güngen öldürüldü.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Peki Halit Güngen’i kim öldürmüştü? Nihayet yanıt aldım:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Diyarbakır, Bitlis, Bingöl, Elazığ, Tunceli hattındaki cinayetlerin büyük bir bölümü kod adı Yeşil olan Ahmet Demir ile Bingöllü Mehmet Yazıcıoğulları ekibine aittir. Bu konuda çok fazla detay veremem. Aksi takdirde benim kim olduğum ortaya çıkar.”</span></p>

      <p class="basl-k-2"><span class="duyuru-bold" xml:lang="tr-TR">Jandarma alayından alınıp kurşuna dizilen beş kişi</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Peki, senin anlattığını bilmeyecekleri bir olayı ayrıntılarıyla ver” diyorum. Biraz düşünüyor. Anlatıyor:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bize istihbarat geldi: ‘Üçü PKK’lı ikisi PKK sempatizanı beş kişi bir araçla Muş’a geliyorlar.’ 27 mayıs 1992 günü saat 2.00 sıralarında, Muş ili merkez Muratgören köyü, Murat Köprüsü’nde bunlar jandarmalar tarafından durduruluyor. Hepsi gözaltına alınıyor. Bunlar, yirmi yedi yaşındaki Saim Çelik, kırk bir yaşındaki Veysi Çağlayan, yirmi üç yaşındaki Curi Türkdal ile soyadları belirlenemeyen Rehber ve Ruken.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Muş Alay Komutanlığı’nda bunlar sorgulanırken içeriye Ahmet Demir ile Mehmet Yazıcıoğulları giriyor. ‘Yer göstermeye götürüyoruz’ diye adamlarıyla bu beş kişiyi alıp götürüyorlar. Dikkat edin Muş Alayı’ndan alıp götürüyorlar. O zamanki Muş Alay komutanı, İstihbarat Şube müdürü, sorgulama amiri kim, araştırın bakalım, altından neler çıkacak?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ahmet Demir ile Yazıcıoğulları aldıkları beş kişiyi doğruca Murat Köprüsü’ne götürüyorlar. Yeşil ile Yazıcıoğulları tetiği çekerken iki adamları da gözcülük yapıyor. Bu zavallı beş kişinin öldürülmesi planlıydı. Daha sonra bu olay MİT’in üzerine atıldı. MİT olayın üzerinde kalmasından çok rahatsız oldu. Hatta başlarına bir şey gelmesin diye, iki elemanını Ankara’ya çekti.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Binbaşı Ersever’in anlattığı bu olayı gazeteci Ali Çağatay, “MİT beş kişiyi kurşuna dizdi” başlığıyla 11-17 şubat 1993 tarihinde</span> <span class="italik-yaz-" style="font-size:1em;" xml:lang="tr-TR">Aktüel</span> <span class="duz-yaz-" style="font-size:1em;" xml:lang="tr-TR">dergisinde daha önce yazmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Haber, Ersever’in anlattıklarıyla uyuşuyordu. Ancak Ersever’in söylediğine göre beş kişiyi MİT değil, Yeşil kod adlı Ahmet Demir ile Mehmet Yazıcıoğulları’nın ekibi öldürmüştü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kontrgerilla ile devletin nasıl işbirliği yaptığının en belirgin göstergesi bu olay sonrası gelişmelerdir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öldürülen Saim Çelik ile Veysi Çağlayan’ın yakınları Muş Barosu’ndan Sait Sever, Ali Haydar Ekmekçi, Abdullah Güneş, Ferit Yeşilbingöl ve Selahattin Kaya adlı avukatlardan kendilerine yardımcı olmalarını istiyorlar. Savcılığa dilekçe veriliyor. Savcılık olaya el koyuyor. Savcı Nail Yalçın soruşturmayı başlatıyor. Önce, o gece görev yapan jandarma erleriyle konuşuyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Maktulleri geceyarısı gelen yedi kişilik istihbarat timi götürmüştü. Alay komutanı kendisini sıkıştıran Savcı Nail Yalçın’a, “Savcı bey, bunun bizimle alakası yok. İstihbaratın işi” demek zorunda kalıyor. “İstihbaratçı” deyince savcının aklına hemen Millî İstihbarat Teşkilatı geliyor. Tabiî bu arada savcının kulağına birileri MİT’in adını fısıldıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Neden MİT’in adı fısıldanıyor? 2937 sayılı MİT Teşkilat Yasası’nın 26’ncı maddesi şöyle diyor: “MİT mensuplarının görevlerini yerine getirirken, görevin niteliğinden doğan veya görevin ifası sırasında işledikleri iddia olunan suçlardan ötürü haklarında cezaî takibat yapılması başbakanın iznine bağlıdır.”(!)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Savcı Nail Yalçın bunun üzerine Adalet Bakanlığı’na başvuruyor. Bakanlığın yanıtı kısa oluyor: “Kimlikleri tespit edilmeyen MİT mensuplarının sorgulaması yapılamaz. Talebinizin reddine!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">4 aralık 1992 tarihinde Savcı Nail Yalçın bu olayla ilgili takipsizlik kararı veriyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hazırlık: 1992/361, Karar: 1992/307 numaralı dosya rafa kaldırılıyor. Ancak olay kapanmıyor...</span></p>

      <p class="basl-k-2"><span class="duyuru-bold" xml:lang="tr-TR">“Soğukkanlı ve hoşgörülü”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">SHP Adıyaman Milletvekili Celal Kürkoğlu 19 şubat 1993 tarihinde konuyu Meclis’e getiriyor. Dönemin başbakanı Süleyman Demirel’e yazılı soru önergesi vererek bu olayı aydınlatmasını istiyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“27 mayıs 1992’yi, 28 mayıs 1992’ye bağlayan geceyarısı Muş-Varto-Bingöl yol ayrımında jandarma tarafından durdurulan araçtan şüphe üzerine gözaltına alınan kişilerin sorguları Muş Alay Komutanlığı karakolunda sürerken odaya giren yedi MİT görevlisi sorguyu kendilerinin yapacağını belirterek söz konusu kişileri beraberinde götürmüşlerdir. Murat Köprüsü civarında bu kişileri kurşuna dizmişlerdir. Olayın açığa çıkmasının ardından müştekilerin olayın üzerine gitmesi üzerine savcı dava açmış, Adalet Bakanlığı Ceza İşleri Genel Müdürlüğü yedi MİT görevlisi hakkında takibata izin vermediği için, ‘takibat yapılmasına mahal olmadığına’ karar verilmiştir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1. Söz konusu olay doğru mudur? Olay doğru ise sanıkları, kendilerini ‘istihbaratçı’ olarak tanıtan şahıslara teslim eden jandarma yetkilileri kimdir? Haklarında ne gibi işlem yapılmıştır?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">2. Takibat açılmasına izin vermeyen Adalet Bakanlığı yetkilileri kimdir? Bunun gerekçesi nedir?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">3. Söz konusu katiller gerçekten devlet görevlisi midirler?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">4. Eğer başkanlığa bağlı MİT görevlisi iseler bu kişilerin isimleri ve görevleri nedir? Kimin zamanında işe alınmışlardır? Geçmişleri nedir?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">5. Uğur Mumcu cinayetinden sonra ortaya çıkan ve tarafınızdan da ‘MİT içinde bir grup tarafından’ hazırlandığı ileri sürülen sahte rapor olayı ile bu olayı birleştirdiğimizde MİT’in, birçok karanlık uygulamanın yapıldığı bir kuruma dönüştüğü ortaya çıkmaktadır. Söz konusu katiller için ve MİT’in içine çekildiği bu çirkin durumdan çıkartılması için ne yapmayı düşünüyorsunuz?”</span></p>

      <p class="basl-k-2"><span class="duyuru-bold" xml:lang="tr-TR">Sezgin’in yanıtı</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Olayın en önemli yerine geldik; dönemin İçişleri bakanı İsmet Sezgin, 20 nisan 1993 tarihinde Milletvekili Kürkoğlu’nun olayla ilgili sorularına bakın nasıl yanıt veriyor:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Adıyaman Milletvekili Celal Kürkoğlu tarafından sayın başbakanımıza yöneltilen, başbakanımızca da kendileri adına tarafımdan cevaplandırılması istenilen yazılı soru önergesinin cevabı aşağıya çıkarılmıştır:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">27.05.1992 günü saat 02.00 sıralarında, Muş ili, merkez Muratgören köyü, Murat Köprüsü mevkiinde bir minibüsün aranması sırasında oto içerisinde bulunan beş terörist üzerlerinde 3 adet Kalaşnikov marka uzun namlulu silah, 1 adet tabanca, 1 adet el bombasıyla birlikte yakalanmıştır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yakalanan beş PKK militanı ile yakalandıkları mahalde buluşmak üzere gelen diğer bir PKK örgüt mensubu grupça güvenlik güçlerine ateş açılmış, açılan bu ateş sırasında yakalanan beş militan ateşe maruz kalarak ölmüştür. Sıcak temas bir süre devam etmiş ve gecenin karanlığından da yararlanan teröristler olay mahallinden kaçmayı başarmışlardır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bahse konu olayla ilgili olarak Muş İli Cumhuriyet Başsavcılığı’nca 28.05.1993 tarihinde gerekli soruşturmaya başlanmış olup, soruşturma halen devam etmektedir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bölgede görev yapan güvenlik güçlerimiz kanunların kendilerine verdiği yetkiler çerçevesinde, vatandaşlarımızın huzur ve güvenliğini sağlamak için soğukkanlı ve hoşgörülü bir şekilde görevlerini sürdürmektedirler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Önergede ileri sürüldüğü gibi yerinde infaz gibi bir durum kesinlikle söz konusu değildir.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İçişleri Bakanı İsmet Sezgin 7 şubat 1992 tarihinde ise şunları söylemişti:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Kim kontrgerilla hakkında bir şey biliyorsa belgeleriyle çıksın ortaya söylesin. Kontrgerillanın ne olduğunu, nerede, nasıl faaliyet gösterdiğini açıklasınlar istifa edeyim.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anlaşılan Bakan Sezgin istiyor ki, kontrgerillayı kulağından tutup karşısına dikeceksin...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sayın Sezgin kuşkusuz görmek istemiyor. Çünkü ortada o kadar olay ve belge var ki...</span></p>

      <p class="basl-k-2"><span class="duyuru-bold" xml:lang="tr-TR">“Pis silahlar”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Binbaşı Ersever ile Zafer Çarşısı’ndaki kahvede sohbetimizi sürdürüyoruz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İsmet Sezgin’in Meclis’teki açıklamasını söylüyorum. Gülüyor:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Sezgin’in açıklamasına bir şey diyemem. Ancak o açıklamada, ele geçen silahlar sanıyorum üç adet Kalaşnikov, bir tabanca, bir el bombası var. İşte bizimkilerin kafası bu kadar çalışır; demek istiyorlar ki, bu beş kişinin hepsinin elinde silah var! Bir gün her şeyi ellerine gözlerine bulaştıracaklar, bundan eminim!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Konuşmasını sürdürüyor:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bak, devletin bu işlerden kesinlikle haberi vardır. Şimdi Jandarma Genel Komutanlığı bölgedeki faili meçhul cinayetleri bilmiyor mu? İçişleri Bakanlığı, MİT bilmiyor mu? Hepsini biliyorlar. Halk da biliyor. Aslında bölgede kim kimi öldürüyor herkes biliyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şu yakalandı denilen silahlar ve bomba olayını anlatayım sana. Şimdi bizde PKK’lılardan ele geçirilen silahların hepsi envantere geçirilmez. Bir kısmı alıkonur. Bunlara biz ‘pis silah’ deriz. Bu beş kişinin kurşuna dizilmesi gibi olaylar gerçekleştirilirse öldürülenlerin yanlarına bu pis silahlar bırakılır. Savcılık araştırma yapmaz, yapsa da bu silahlarla korucuların, güvenlik güçlerinin öldürüldüğünü tespit eder! Silah zaten PKK’lılardan yakalanmıştır. Sanıyorum İstanbul’daki infazlarda da aynı oyun tezgâhlanıyor.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ersever “çok konuştuğunu” düşünerek, “Artık benden bu günlük bu kadar” dedi. Bırakmaya hiç niyetim yok. “Yeşil’in işlediği cinayetlerden birini daha anlat, sohbeti bitirelim. Zaten benim de görüşmem var” dedim.</span></p>

      <p class="basl-k-2"><span class="duyuru-bold" xml:lang="tr-TR">Dağa gitmek isteyen kız</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Araştır bakalım; 21 şubat 1993 tarihinde Elazığ’da İnsan Hakları Derneği Başkanı Avukat Metin Can ile Doktor Hasan Kaya’ya işkence yapıp kafasına birer kurşun sıkan kimdi? Kimler avukat ile doktoru öldürüp Tunceli’nin Dinar Köprüsü’ne attırdı? Kim?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Elazığ, Bingöl, Tunceli hattındaki cinayetlerin hepsini Yeşil işler. Buradaki tüm faili meçhul cinayetleri araştırırsan karşına Ahmet Demir ile Mehmet Yazıcıoğulları çıkar!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Araştır bakalım; 27 temmuz 1992 tarihinde Mazgirt ilçesine bağlı Kepektaşı köyündeki evinden alınıp, öldürüldükten sonra Elazığ’daki Asrî Mezarlık’a gömülen Ayten Öztürk’ü kimler öldürdü? Kızcağız Yeşil’in ekibini PKK’lı sanmıştı ve kendisini dağa götüreceklerine inanıyordu.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ersever yıllardır birlikte “görev yaptığı” Yeşil ve Mehmet Yazıcıoğulları’nın cinayetlerini bana niçin anlatıyordu? Mutlaka bir nedeni vardı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ersever’in bu son anlattıklarını 25 ve 26 ağustos 1993 tarihinde arka arkaya</span> <span class="italik-yaz-" style="font-size:1em;" xml:lang="tr-TR">Aydınlık</span><span class="duz-yaz-" style="font-size:1em;" xml:lang="tr-TR">’ta manşetten verdik. Ersever’in adını vermemiştim. Ersever’den “kontrgerilla subayı” diye bahsettim. Bakalım ne gibi tepkiler gelecekti?..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk arayan Hıdır Öztürk oldu. Ayten Öztürk’ün babası. Telefonda konuşurken ağlıyordu. “Ne yapabilirim?” diye sordu. “Gazeteyi delil göstererek suç duyurusunda bulunun” dedim. Mahkemede seve seve tanıklık yapacağımı da ekledim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Doktor Hasan Kaya’nın kardeşi Mahmut Kaya’dan mektup aldım: Kaya-Can cinayetleriyle ilgili olarak Avrupa İnsan Hakları Komisyonu’na başvurduğunu yazıyordu. Komisyon Mahmut Kaya’nın ifadesine başvuracaktı. Olayla ilgili tüm bilgi ve ipuçlarını kendisine ulaştırmamı rica ediyordu. “Yazınızın bir yerinde özel harpçi subayla iki saati aşkın konuştuğunuzu yazmışsınız. Sanırım bu durumda elde ettiğiniz bilgiler gazetenizde yayımlanandan fazla olmalıdır. Gazetede yazılı olmayan kısmın kardeşim ve arkadaşının katledilmesiyle ilgili detayları varsa lütfen bana iletebilir misiniz?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kuşkusuz Mahmut Kaya’ya Binbaşı Ersever’in adını veremezdim. Bilgi ve belge konusunda fazla yardımcı olamayacağımı ama her platformda konuyla ilgili tanıklık yapabileceğimi bildirdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Metin Can-Hasan Kaya cinayetlerini Ersever’le alelacele konuşmuştuk. İstiyordum ki bu olayla ilgili daha detaylı bilgi ve belge alayım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnsan Hakları Derneği Tunceli Şube Başkanı Mehmet Gülmez ile Avukat Ali Demir haberimiz üzerine, gerekli tahkikatın yaptırılması için başta Adalet Bakanlığı olmak üzere, Elazığ ve Tunceli Cumhuriyet başsavcılıklarına suç duyurusunda bulundular:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Tunceli ili Akpazar nahiyesinde evinden alınıp işkence yapıldıktan sonra Tunceli Dinar Köprüsü altında öldürülen Av. Metin Can ve Dr. Hasan Kaya’yla ilgili olarak ekte sunduğumuz 26 ağustos 1993 tarihli</span> <span class="italik-yaz-" style="font-size:1em;" xml:lang="tr-TR">Aydınlık</span> <span class="duz-yaz-" style="font-size:1em;" xml:lang="tr-TR">gazetesinde açıklamalar vardır. Bu konuda gerekli yasal soruşturmanın yaptırılmasını ve ismi geçen kişilerin cezalandırılmasını arz ve talep ederiz.”</span></p>

      <p class="basl-k-2"><span class="duyuru-bold" xml:lang="tr-TR">“Avukat ile doktoru Elazığ Emniyeti’nde sorguladık”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tahkikatın açılıp açılmayacağını beklerken KURD-HA 14 ekim 1993 tarihli haber bülteninde, PKK’nın Metin Can ile Hasan Kaya’nın katilini yakaladığını bildiriyordu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“ARGK’nin, bir süre önce Elazığ’da kontrgerilla tarafından kaçırılarak katledilen Elazığ İHD Şube Başkanı Avukat Metin Can ve Doktor Hasan Kaya’nın katillerinden biri olan Orhan Öztürk adlı kontrayı Malazgirt’te yakaladığı öğrenildi.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Acaba Orhan Öztürk Yeşil’in timinde görevli miydi? Bir süre PKK kamplarında eğitilip gerilla yapılan Orhan Öztürk daha sonra yakalanıp itirafçı yapılmıştı. İtirafçı Orhan Öztürk bu kez de PKK militanları tarafından yakalanınca tetikçilik yaptığı olayları itiraf ediyordu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Orhan Öztürk’ün anlattıkları 18 kasım 1993 tarihinde</span> <span class="italik-yaz-" style="font-size:1em;" xml:lang="tr-TR">Özgür Gündem</span><span class="duz-yaz-" style="font-size:1em;" xml:lang="tr-TR">’de yayımlandı. Anlattıkları Binbaşı Ersever’i doğruluyordu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Eylemimi Suriye Kürdistanı’ndan İdris Ahmed ve Diyarbakırlı Mesut Mehmetoğlu adlı itirafçılarla gerçekleştirdik. Avukat Metin Can ve Doktor Hasan Kaya’yı evinden aldığımızda çeşitli yayın organlarında yer alan ve gerçek adı bilinmeyen Yeşil de araçta bizi bekliyordu. Kontrgerilla komutanı Yeşil’in Elazığ Emniyeti’yle de ilişkisi vardı. Kaya ile Can’ın sorgulaması Elazığ Emniyet Müdürlüğü’nde yapıldı. İşkenceden sonra Tunceli-Mazgirt arasında bulunan köprünün altına götürdük. Onları orada öldürdüm. Bu eylemi İçişleri bakanı ve birçok devlet yetkilisi de biliyordu.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Orhan Öztürk, Doktor Kaya ve Avukat Can cinayetinin ayrıntılarını da veriyordu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Doktor Hasan Kaya’nın evine gece saat 02.00’de ben ve Suriyeli İdris Ahmed gittik. İdris Ahmed 1,65 boylarında, sarışın, ela gözlü, yirmi üç-yirmi dört yaşlarında, olgun biridir. Suriye’nin Halep şehrinden olan İdris Ahmed, PKK saflarında on yıl faaliyet yürütmüş, daha sonra itirafçı olmuş. Şimdi kontrgerillanın faaliyetlerini yürütüyor. Önce Avukat Metin Can’ı evinden alıp doktorun evine gittik. Yeşil’in daha önce bize vermiş olduğu talimat gereği, kendimizi PKK’lı olarak tanıtıp, hastamız olduğunu belirterek tedavi etmelerini istedik. Önce kabul etmediler. Daha önce parti saflarında bulunduğumuz için hareketlerimizle onları inandırdık. İdris Ahmed’in hareketleri daha inandırıcıydı. Bu adamları Elazığ otogarından iki üç kilometre ötede uzun bir ahır vardır, oraya götürdük.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yeşil, Elazığ sorgu ekibinden iki üç kişi ve Suriyeli İdris Ahmed bunlara işkence yaptılar. Yarım saat kadar işkence faslı sürdü. Doktor ile avukatın yüzleri parçalanmış bir vaziyetteydi. Bu adamları Tunceli-Mazgirt arasındaki köprüye götürdük. Köprünün yakınlarında alay ve askerî karakol gibi askerî birimler vardı. Karakolla aramızdaki mesafe 2 kilometreydi. Burada ben 16’lık bir tabancayla kafalarına birer kurşun sıkarak infaz ettim. Yanımda İdris Ahmed ve Diyarbakırlı itirafçı Mesut Mehmetoğlu vardı. Yanımızda Yeşil ve Elazığ sorgu ekibinden üç kişi daha vardı. Bunlar Yeşil’in arabasında bekliyordu. Silah seslerini karakol duydu, ancak olaydan haberdar oldukları için olay bölgesine gelmediler. Söylendiğine göre bu köprünün çevresinde Yeşil çok infaz yapmış.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Olayda beyaz Land Rover tipi, 06 plakalı bir araç kullanıldı, ancak plakanın diğer numaralarını tam olarak hatırlamıyorum. Yeşil, doktor ve avukatın adres ve telefon numaralarını, kimlerle, hangi yurtseverlerle ilişkileri olduğunu Elazığ Emniyet Müdürlüğü’nden almıştı!”</span></p>

      <p class="basl-k-2"><span class="duyuru-bold" xml:lang="tr-TR">“Evine git, kocan gelecek”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Avukat Metin Can ile Doktor Hasan Kaya 21 şubat 1993 günü kaçırıldı. Cesetleri altı gün sonra, 27 şubat 1993 tarihinde bulundu. Can ve Kaya’nın kaçırılışının ikinci gününden itibaren Demokratik Kitle Örgütleri, Ankara ve Elazığ’da protesto gösterileri yaptılar. Elazığ SHP binasında yüzlerce kişi Can ve Kaya’nın bulunması için açlık grevine başladı. Başbakan Süleyman Demirel ile Adalet Bakanı Seyfi Oktay’a telgraf çekildi. Ankara Adliyesi önünde avukatlar eylem yaptılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnsan Hakları Derneği olayı başta TBMM Başkanı Hüsamettin Cindoruk olmak üzere, başbakana İçişleri bakanına ve Adalet bakanına bildirdi. Kaçırılma olayını duymayan kalmadı. SHP yöneticileri demeçler verdiler. İçişleri Bakanı Sezgin, Metin Can’ın eşi Fatma Can’la yaptığı görüşmede, Fatma Can’a sarılarak evine gidip oturmasını, kocasının geleceğini söyledi. Fatma Can, İçişleri bakanının güvencesiyle evine gitti. Bu arada Canların evine sık sık telefon geliyordu, “Türk İntikam Tugayı elemanlarından”! Can ve Kaya’nın ayakkabıları SHP il binası önüne bırakılmıştı. Kaçıranlar ne kadar rahat hareket ediyordu... Hiç yakalanma korkuları yoktu anlaşılan!.. Olay başbakana, İçişleri bakanına, Adalet bakanına intikal ettirilmişti. “Türk İntikam Tugayı” ise rahattı!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Güçleri Meclis başkanını, başbakanı, başbakan yardımcısını aşmış olmalıydı ki, Can ve Kaya kafalarına sıkılan MKE yapısı 9 mm çapındaki silahla öldürüldüler.</span></p>

      <p class="duz-yaz--son-paragraf-2"><span class="duz-yaz-" style="font-size:1em;" xml:lang="tr-TR">Emekli Kurmay Yarbay Talat Turhan, son kitabının adını ne de güzel koymuştu:</span> <span class="italik-yaz-" style="font-size:1em;" xml:lang="tr-TR">Kontrgerilla Cumhuriyeti...</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x1-5"/>1.</span> <span class="dipnot-italik" style="font-size:1.11em;" xml:lang="tr-TR">Nedim Uysal’ın mahkemesi Diyarbakır DGM’de devam ediyor. Hazırlık no: 1992/3395, esas no: 1992/476, iddianame no: 1992/426.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x2"/>2.</span> <span class="dipnot-italik" style="font-size:1.11em;" xml:lang="tr-TR">Green Berets (Yeşil Bereliler), Amerikan ordusunda 1960’larda sivil giyinen, gayri nizamî harp için yetiştirilmiş kontrgerilla elemanlarına verilen isim. Binbaşı Ersever’in söylediği kontrgerillacı “Yeşil” kodunu Green Berets’in “Green”inden mi esinlenerek almıştı?</span></p>

      <p class="dip-not-ilk-9"/>
    </div>
  </div>
</body>
</html>
