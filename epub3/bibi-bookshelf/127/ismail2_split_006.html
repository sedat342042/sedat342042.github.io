<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>ismail2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_12">II<br class="chapter"/>Son Girişimler ve Lüksemburg Zirvesi</h2>
				<p class="normal">Lüksemburg Zirvesi yaklaşırken, adaylık olasılığı gözükmüyordu da, çalışmalarımızı ‘geleceğe yatırım niyetine’ hızla sürdürmekteydik. ab başkentlerine geçmiştekinden hayli farklı bir siyasetin mesajını vermekteydik. (Bunu ilerki bir bölümde özetleyeceğim.) Mesajın etki yarattığı belliydi ama, sonuca yetmeyeceği de açıktı. Benim ziyaretlerimin yanı sıra, Türkiye’ye de ziyaretler yapılmaktaydı. Bunların en önemlileri, tabiatıyla, ab dönem başkanı sıfatıyla Lüksemburg’un ab adına yaptığı temaslardı. En ilginç olanı, öğretici olanı, Lüksemburg Dışişleri Bakanı Poos’un Ankara ziyaretiydi. Bu kitabın ilk cildinde de adı geçmişti. Poos, partisi iktidarı kaybettikten sonra, ab Parlamentosu’na seçilmiş, Kıbrıs konusunun raportörlüğüne seçilmişti. Yunan ve Kıbrıs Rum tezlerine yakınlığıyla bilinen bir siyasetçiydi. Hep öyle kaldı.</p>
				<p class="solbaslik">a) Sonuçsuz Görüşmeler</p>
				<p class="normal">Ankara’daki ilk karşılaşmamızda, görüşme masasına oturup ilk nezaket cümlelerini konuştuğumuzda, benim bu muhatapla anlaşmamın, hattâ diyalog kurmamın fevkalade zor olacağını fark ettim. Kendisi, Türkiye’yi engellemek için özel görevlendirilmiş gibiydi. Sanki sömürge valisi, sömürge halkına hitap etmekteydi. Acaba geçmiş dönemlerdeki Türkiye izlenimlerinden, böyle bir fikri mi oluşmuştu? Derhal konuya girdi, mealen ve özetle naklediyorum, sonuç olarak, Kıbrıs, Yunanistan ve ‘insan hakları’. Bunlar, bizim de çözmek istediğimiz, çözmeye çalıştığımız sorunlardı. Ama, bize dayatıldığı şekliyle, Yunanistan ve Kıbrıs Rum Kesimi ne demekteyse onu yaparak, Türkiye’nin, kktc’nin yararlarını çöp sepetine atarak değil. İnsan hakları konusunda ise birçoğumuz gibi benim de kimseden ders dinlemeye ihtiyacım ve tahammülüm yoktu. Türkiye’de insan hakları ve demokrasinin gelişimi için on yıllardır mücadele vermiş, gereğinde hayatını ortaya koyabilmiş bir kuşağın mensubuydum. Poos ve yanındaki Lüksemburg-ab heyetiyle görüşmemizden hiçbir şey çıkmadı. Poos, bildiklerini tekrarladı, hem de, nezaket düzeyi hayli düşük bir şekilde. Ben de benzer bir üslûpla kendi görüşlerimizi ortaya koydum, Poos’un yakışıksız tavrını, aynı ölçüde yakışıksız bir tavırla karşıladım. Toplantı bitti. Görüşme sonrasında basına yaptığı açıklama, konuşmasının bir kopyasıydı. Her bakımdan ve tek kelimeyle, olumsuzdu.</p>
				<p class="normal">ab dönem başkanı sıfatını taşıyan Lüksemburg yöneticileriyle iki kez daha bir araya geldik. İlkinde, başbakan ve dışişleri bakanı Türkiye’ye geldi, Başbakan Yılmaz’la beraber ‘dörtlü’ toplandık. Fevkalade başarısız bir görüşme oldu. Lüksemburg tarafı, ab adına, bilinenleri tekrarladı. ‘Türkiye aday olacak durumda değildi, vb.’ Türkiye’den ayrılmadan bir de basın toplantısı yaptılar, orada, yanlış anlamalara yol açabilecek bazı iddialarda bulundular. Ardından, söylediklerini düzelttiler ama, bizim kamuoyunda hayli tepki topladılar.</p>
				<p class="normal">Lüksemburg Zirvesi öncesindeki son buluşma, Lüksemburg’da gerçekleşti. Başbakan Yılmaz’la ikimiz, Dışişleri’nin üst düzey yöneticileriyle birlikte, Başbakanlığın özel uçağıyla akşam yola çıktık, Lüksemburg heyetiyle yemekli toplantıya katıldık, gece yarısından sonra da Türkiye’ye hareket ettik.</p>
				<p class="normal">Ziyaret, tam bir başarısızlık hikâyesiydi. Dışişleri bakanları ve heyetler geniş bir salonda sohbet ederken, Yılmaz’la, Lüksemburg başbakanı, yarım saat kadar ‘baş başa’ görüştü. Odadan çıktıklarında, Başbakan Yılmaz yanıma gelip, ‘... bunlardan umut yok’ dedi. Haklıydı, umut olmadığı belliydi. Ama biz elimizden geleni yapmaktaydık. İkili görüşmenin ardından, ‘çalışma yemeğinde’ heyetler halinde bir araya geldik. Yılmaz ve ben masanın bir tarafında, Lüksemburg başbakanı ve Poos karşı tarafında oturmaktaydık. Biri ‘not tutucu’ olmak üzere üçer dışişleri yöneticisi de bizimle birlikteydi. Bu tür ‘çalışma yemekleri’ dış temaslarda yaygın kullanılan bir yöntemdir. Aslında, zamandan tasarruf sağlar. Yemeğe ayıracağınız vakti, çalışarak değerlendirmiş olursunuz. Gerçi ben bu tür yemeklerde yemek yemeyi hiç başaramadım. Aklım işteyken, karşı tarafı dinlerken ya da konuşma yaparken, önümdeki tabağa dokunacak imkânı bulamazdım. Herkes ilk tabağı bitirirken, ben daha başlangıçla uğraşırdım. İkinci yemeğin servisini geciktirmemek için ilkinden, sonra aynı şekilde ikincisinden vazgeçer, sonuçta herkesle birlikte masadan kalkardım. Batı Avrupalı muhataplar bu konuda daha tecrübeli olduğundan, hem konuşup, dinlerler, hem de yemeklerini hızla bitirirlerdi...</p>
				<p class="normal">Lüksemburg’daki akşam, daha doğrusu gece yemeğinde, tarafların tutumunda hiçbir şey değişmedi: Türkiye olarak, biz gene iyi niyetle ve ısrarla düşüncelerimizi anlattık. Daha çok Başbakan Yılmaz konuştu. Ben zaman zaman söze girdim. Ancak karşımızdakilerin zaten kararlı olduğunu, ab tarafının ve dönem başkanının Türkiye’nin adaylığına olumsuz yaklaştığını biliyorduk. Biraz da boşa konuşmaktaydık.</p>
				<p class="normal">Geç saatte Türkiye’ye doğru uçarken, hepimizin keyifsiz olduğunu hatırlıyorum. Herkes yorgun düşmüştü. Aynı gün dört saat uçarak Lüksemburg’a gitmiş, uzun görüşmeler yapmıştık, şimdi dört saat daha uçuyorduk. İnsan, sonucun istediği gibi olmayacağını bilmesine rağmen, umudunu tam kaybetmiyor... Sonra, istediği gerçekleşmeyince, gerçekleşmeyeceğini mantığıyla önceden görüp bilmiş olmasına rağmen, belli belirsiz bir hayal kırıklığı yaşıyor. Lüksemburg toplantısına giderken, hiçbir şeyin değişmeyeceğini tabii ki bilmekteydik. Ama sanırım bilinçaltında, ‘belki’ diye başlayan bir soru işaretinin, olumlu bir gelişme umudunun, gerçeklere ve her şeye rağmen direndiğini sonradan fark etmekteydik. Tahmin ettiğimiz hattâ bildiğimiz, beklediğimiz olumsuzluğu somut olarak yaşamanın sıkıntısı vardı. Yani, hepimiz üzgündük.</p>
				<p class="normal">Lüksemburg Zirvesi yaklaşırken, Türkiye yararına bir karar çıkmasını, ab adaylığımızın ilanını kimse beklemiyordu. İlginçtir, ab yolunda en büyük başarının gerçekleşip, Türkiye’nin ab üyeliğine aday olarak ilan edileceği, yakın tarihinin en köklü dönüşümünün başlayacağı Aralık 1999’da Helsinki Zirvesi’nin öncesinde de, Türkiye’de durum farklı değildi. Kamuoyu, sivil toplum, hele o günkü hükümetin pek çok bakanı, Helsinki’de sonuç alınamayacağı kanaatindeydi. Bazı bakan arkadaşlarımızın görüşü, boşuna çaba harcandığıydı. Benim bu kadar yorulmama samimiyetle üzülenler, ‘kendini parçalama, zaten olmayacak’ diyenler bile vardı.</p>
				<p class="normal">Ama hep belirttiğim üzere, siyaset de, dış siyaset de –aynen hayatın kendisi gibi– bir ‘süreçtir’. ‘Bitti’ sanılan noktada her şey yeniden başlar... Mesele, sürecin bilincinde olmak ve mücadeleye devam edebilmektir...</p>
				<p class="normal">Lüksemburg yaklaşırken, belki en önemli ve ses getiren olayımız, benim yazdığım bir makalenin, dünyanın önde gelen gazetelerinde yayınlanması oldu. Çok uğraşmıştım bu yazı üzerine, hem Türkiye’nin konumunu, Avrupalılığını, benim anladığım özellikleriyle doğru anlatmalıydı, hem ricacılıktan uzak durmalıydı, hem Türkiye’nin adaylığından, üyeliğinden neler kazanacağını ab’ye hatırlatmalıydı, hem bizim bunun farkında ve bilincinde olduğumuzu Batı Avrupalılara nazikane duyurmalıydı. Türkiye’nin artık geçmişteki yaklaşımlarını geçmişte bıraktığını, Türk Dışişleri’nin yeni bir anlayışla ve söylemle ab konusuna eğildiğini göstermeliydi, hem de, en önemlisi, bütün bunları kısacık bir yazıya sığdırarak, Batı basınının sayfalarında kendine yer bulmalıydı...</p>
				<p class="normal">Benim yazarlık özelliğimden de hareketle, New York Times, International Herald Tribune, The Guardian, Die Welt, Figaro, Le Monde, La Nouvelle Belgique, Corriera della Sierra gibi abd ve Avrupa’nın büyük yayın organlarıyla temas kurduk. Hemen hepsi, ilke olarak olumlu yaklaştı, bazıları yazıyı görmek istedi. Sonuçta, yazım, birkaç gün içinde bu sözünü ettiğim gazetelerin ve başka önemli gazetelerin sütunlarında 1997 Kasım ayının son günlerinde yer aldı:</p>
				<p class="indentmetinbold">AB’nin Kimlik ve Vizyon Sorunu</p>
				<p class="indentmetin">AB, genişleme sürecine ilişkin karar verme aşamasındadır. Bu süreçteki önemli tercihlerden başlıca biri, Türkiye’ye ilişkindir: Batı Avrupa’nın, Doğu ufkuyla başlıca tarihsel, kültürel ve ekonomik bağlantısını sağlayan Türkiye’ye, Avrupa Birliği’nin hangi işlevi sunacağıdır. Avrupa Birliği’nin yapacağı tercih, ya farklı özellikteki uygarlıklarla bir anlayış köprüsünü AB ’ye verecektir, ya da, ayırımcı olacak, mevcut sorunları etkilemeyecek hattâ olumsuz etkileyecektir.</p>
				<p class="indentmetin">AB ’nin 12 Aralık’taki Lüksemburg Zirvesi’nin önündeki tercih budur.</p>
				<p class="indentmetin">Avrupa Birliği’nin geleceği dinsel ve ırksal çağrışımlarla mı sınırlı olacak, yoksa çok daha geniş bir coğrafyaya erişen, onun birliğine ve çeşitliliğine cesaretle katkıda bulunan bir Avrupa Birliği mi oluşacak?</p>
				<p class="indentmetin">Biz kendimizi hem Avrupalı, hem de Asyalı olarak görmekteyiz ve bunun bir ayrıcalık olduğunu düşünmekteyiz. Dolayısıyla, kimliğimizdeki Avrupalılık özelliğinin sorgulanmasından rahatsızlık duyuyoruz: Avrupalı olmak ‘tarihi’ ya da ‘coğrafi’ bir tanımlama ise, biz 700 yıllık tarihimizi, Avrupalı bir güç olarak, Avrupa’da yaşadık ve yaşamaktayız. ‘Avrupa Kültürü’, AB ’nin resmi söylemlerinde olduğu gibi ‘demokrasi’, ‘insan hakları’, ‘hukuk devleti’, ‘kadın-erkek eşitliği’, ‘laiklik’ gibi niteliklerle tanımlanmakta ise, Cumhuriyet Türkiyesi’nin 75 yıldan bu yana çağdaş ‘Avrupa Kültürü’nü paylaştığı bir gerçektir.</p>
				<p class="indentmetin">O zaman kendimize soruyoruz: ‘Gerçek sorun’ nedir?</p>
				<p class="indentmetin">Geçtiğimiz otuz yılı aşkın süre içinde resmen beyan edilmiş AB sözlerinin yerine getirilmemesi nasıl açıklanabilir? AB ile 1963’ten beri ‘Ortaklık Anlaşması’ olan, ayrıca ‘Gümrük Birliği Anlaşması’ olan bir ülkenin aday kabul edilmesi için isteksiz davranışların sebepleri nedir? Avrupa’nın savunmasına fazlasıyla katkıda bulunmuş bir NATO üyesine neden böyle bir ayırımcılık uygulanmaktadır? Avrupa’nın en canlı ekonomilerinden birine sahip olan, Avrupa Birliği’nin etkinliğine, ekonomisinin büyümesine çok şey katacak olan Türkiye’ye neden hâlâ karşı çıkılmaktadır?</p>
				<p class="indentmetin">AB’li muhataplarım üç ‘sebep’ ya da ‘koşul’dan söz etmektedirler: Yunanistan, Kıbrıs ve İnsan Hakları. Hükümetimizin görevde olduğu kısa sürede (Temmuz-Aralık 1999) bu üç konuda da ilerleme kaydedilmiştir. Ayrıca, ben de bazı konuları açıklama fırsatı buldum:</p>
				<p class="indentmetin">AB üyesi olan Yunanistan ile ilişkilerimize yönelik basmakalıp eleştiriler genellikle dayanaktan yoksundur. Öncelikle, ikili bir sorunu çözmek için iki tarafa ihtiyaç vardır. Eğer çözüme her iki taraf da katkıda bulunmak zorunda ise, çözümsüzlüğün sorumlusu olarak tek bir taraf gösterilemez. İkincisi, konunun ‘objektif gözlemci’si olduğumu iddia etmemekle birlikte, içtenlikle belirtmek isterim ki en azından benim dönemimde Türkiye, Yunanistan ile ilişkileri iyileştirmek için mümkün olan her şeyi yapmıştır. İki komşu arasındaki görüşmeleri yakından izleyen bazı ülkeler, bizim bu çabalarımıza tanık olabilir.</p>
				<p class="indentmetin">Kıbrıs konusunda ise dört tarafın, hattâ diğer garantör ülke olan İngiltere’yi de sayarsak, beş tarafın olumlu yaklaşımı gereklidir. Türkiye tek sorumlu olamaz. Seçimlerin arifesindeki Kıbrıs Rum tarafı, uzlaşma süreci için gerekli anlayış ve ödünleri sağlamaktan uzaktır. Kıbrıs Türkleri eşit tanınma konusunda ısrarlıdır. Rum tarafının S-300 füzelerinin konuşlandırılması yolundaki beyanlarının ise zaten hassas olan durumu kötüleştirdiğini de belirtmeliyim.</p>
				<p class="indentmetin">AB ’li muhataplarımla yakın zamanda yaptığım görüşmelerde, en fazla ‘insan hakları ve demokrasi’ sorunları üzerinde durdum. İyi niyetli eleştirilerin çoğunu paylaştığımı, ancak siyasi amaçlı ve abartılmış iddiaları reddettiğimi söyledim. Ayrıca, hükümetimizin işbaşında olduğu dönemde önemli ilerlemeler kaydedildiğini de belirtmeliyim. Bu kapsamda, hapis cezalarına ilişkin bazı olumlu yasal düzenlemeler gerçekleştirildi. Bölücü terörün giderek zayıflamasıyla, on yıldır olağanüstü hal ile yönetilen dokuz ilimizden üçü yeniden tam demokrasiye döndü. Diğer illerde de önümüzdeki dönemde böyle bir gelişme beklenmektedir. Esasen, ABD ile Irak arasındaki çatışma tırmanmasaydı ve söz konusu illerimize olası yeni bir mülteci dalgasından endişe duyulmasaydı, bu gelişme daha önce sağlanabilirdi.</p>
				<p class="indentmetin">Her ülke gibi, Türkiye’nin de belli konularda daha fazla ilerlemeye ihtiyaç duyduğu açıktır. Fakat, Türkiye ile AB, hemen gerçekleşecek bir üyelikten bahsetmiyor. Sözü edilen, yukarıda belirtilen sorunların giderilmesine de yardımcı olacak uzun bir katılım sürecidir.</p>
				<p class="indentmetin">Genellikle engel olarak belirtilen ‘Kıbrıs’, ‘Yunanistan’la uzlaşma’ gibi sorunların çözümü, en olumlu davranışları gerçekleştirse bile, tek başına Türkiye’nin elinde değil. O zaman, AB’nin olumsuz yaklaşımının sebebi nedir? Yoksa, Sayın Jacques Attali’nin geçenlerde dile getirdiği gibi, yeni binyılın eşiğinde, Türkiye’ye Müslüman bir toplum olduğu için mi gizli bir ayırımcılık uygulanıyor?</p>
				<p class="indentmetin">Bana öyle geliyor ki AB, oluşan yeni dünyanın sorunlarını ve çözümlerini henüz kavrayabilmiş değil. Çevresindeki yeni ekonomik, tarihsel ve kültürel boyutların yarattığı büyük fırsatları yakalamaya ehil olup olmadığına da henüz karar veremiyor. O çok sözü edilen ‘uygarlıkların çatışmasına’ seyirci mi kalacak, yoksa, uygarlıkların uyumlaştırılmasına mı katkı getirecek? Sınırlı bir stratejik vizyona kendini hapsetmiş, içine kapalı bir örgüt mü olacağına ya da hem kendisi hem de herkes için daha iyi bir dünya yaratma sorumluluğunu mu üstleneceğine AB hâlâ karar veremiyor. Eğer tercih cesaretle yapılacaksa, AB’nin bu hedeflere ulaşılmasına Türkiye’nin olumlu, hattâ belirleyici katkı sağladığını AB artık anlamalıdır. Umarım AB doğru kararı alır.</p>
				<p class="indentmetin">AB, Türkiye’ye karşı ayırımcılık yapmamalıdır. Başka bir deyişle, Türkiye’yi genişleme ve Katılım Öncesi Stratejisi sürecinden dışlayarak haksız olmamalıdır. Türkiye’nin şevkini ve hızını sekteye uğratmamalı, Türkiye ile ilişkilere zarar vermemeli ve Türkiye’nin Batı Avrupa için ne ifade ettiği hususunda zihinlerimizde yeni soruların doğmasına yol açmamalıdır.</p>
				<p class="indentmetin">Daha önce de defalarca belirttiğim gibi AB, Türkiye için bir saplantı değildir. AB tarafından alınabilecek ayırımcı ve yanlış bir karar, zaten Avrupa Birliği’nin çok ötesine uzanan ufkumuzu karartacak da değildir.</p>
				<p class="indentmetin">Türk Dışişleri Bakanı olarak, Lüksemburg Zirvesi’nden (Aralık 1997) olumlu bir sonuç çıkmasını içtenlikle ümit ediyorum.</p>
				<p class="indentmetin">Aksi, insafsızlık olur. Haksızlık olur. Ayrıca, AB’nin çapını daraltır.</p>
				<p class="indentmetin">Vakit henüz çok geç değildir.</p>
				<p class="sagnormal">Bu makale, International Herald Tribune, Le Figaro,<br class="chapter"/>La Nouvelle Belgique ve Batı Avrupa’da yayınlanan<br class="chapter"/>bazı gazetelerde 1997 Kasım ayında yer almıştır.<br class="chapter"/>İngilizce aslından Türkçeye çevrilmiştir.</p>
				<p class="solbaslik">b) Lüksemburg’un ve Türkiye’nin Kararı</p>
				<p class="normal">Türkiye’nin izlemesini öngördüğüm Avrupa ve Avrupa Birliği siyasetinin anahatları bakanlığımın ilk haftalarında kamuoyuna açıklanmıştı, uygulanmasına başlanmıştı. Bunlar, önceki dönemlerdeki yaklaşımlardan hayli farklıydı. Olumsuz bir Lüksemburg kararına Türkiye’nin tepkisinin ne olması gerektiğine ilişkin zihinsel bir hazırlığım da vardı. Benim öngördüğüm, hattâ ab’li bazı bakanlara Lüksemburg Zirvesi’nin öncesinde ayrıntılı anlattığım ilişki modeli özetle şöyleydi: Lüksemburg’da Türkiye’nin adaylığı ilan edilirse, her yönüyle yapıcı ve yeni bir dönemin kapıları açılacaktı. Yok eğer Türkiye aday kabul edilmiyorsa, o zaman, ab ile ilişkilerini bu gerçeğin ışığında gözden geçirecek ve yeniden şekillendirecekti. Neydi bu ‘yeniden şekillenme’?</p>
				<p class="normal">Lüksemburg öncesinde konuştuğum ab’li muhataplarıma, bu söylediklerimi bir ‘tehdit’ olarak yorumlamamalarını, sadece gerçeklerin yaratacağı objektif bir durumu kendilerine anlattığımı belirtmekteydim. Özetle, ab ile ilişkiler, kesilmeyecekti. Ama Türkiye, kendisini aday olarak bile benimsemeyen bir toplulukla, kendi çok hassas sorunlarını artık görüşmeyecekti. Yani, ab ile ilişkilerde, görüşmelerde, Türk-Yunan sorununu, Kıbrıs’ı, Türkiye’nin insan hakları, Güneydoğu konularını gündemden çıkaracaktık. ab üyesi ülkelerle ikili ilişkimiz ise doğal akışında devam edecekti; ab ile yaşanan olumsuzluklardan etkilenmeyecekti.</p>
				<p class="normal">Lüksemburg kararı öncesindeki bu söylem, ab’li muhatapların hoşuna gitmiyordu. Çünkü, Türkiye’ye dönük siyasetlerinin belkemiğini oluşturan üç konuda, Türkiye, ab’yi muhatap almayacağını, bu konuları ab ile ilişkilerinin dışına çıkaracağını belirtmekteydi. ab’nin Türkiye’yi etkilemek, bazen yönlendirmek için başvuracağı çok önemli manivelalar, gücünden kaybediyordu. Bir bakıma, bazı ab bakanları ve yöneticileri, kendilerini işsiz kalmış gibi hissedebilecekti... Ne var ki, bu söylediklerimin gerçekleşeceğine fazla ihtimal vermediklerini hissetmekteydim. Türkiye’yi yöneten bazılarının geçmişteki şöhreti, büyük konuşup, sonra gereğini yapmamaktı. Benim ciddiyetime inanıyorlardı da, söylediklerimin hayata geçebileceğinden, hükümetçe paylaşılıp sahip çıkılacağından kuşkuları vardı. Doğrusu, benim de vardı... Ancak, gereksiz bir kaygıyı taşımakta olduğumu, Lüksemburg Zirvesi’nin gecesinde memnuniyetle gördüm:</p>
				<p class="normal">ab’nin Lüksemburg Zirvesi’nden, tahmin ettiğimiz karar çıktı. Türkiye’den başka ne kadar istekli varsa, komşularımız Bulgaristan, Romanya, Kıbrıs Rum Kesimi dahil, tümü aday ilan edilmekteydi. Türkiye’nin talebi ise bir başka bahara bırakılmıştı. Şimdi bizim açımızdan önemli olan, asıl olan, belirleyici olan, Türkiye’nin nasıl bir tepki göstereceğiydi. Koalisyon liderleriyle tartışıp, karara bağlayacaktık.</p>
				<p class="normal">Başbakan Konutu’nda yaptığımız toplantıya, Mesut Yılmaz başkanlık ediyordu. İki başbakan yardımcısı ve ilgili birkaç bakanla beraber, Dışişleri’nin ilgilileriyle ben katılıyordum. Başbakan sözü önce bana verdi. Uzunca bir konuşma yaparak gelişmeleri ve o gün Lüksemburg Zirvesi’nde yaşananları, bize ulaşmış haberleri özetledim. Sonuç olarak, yukarıda belirttiğim yaklaşımı, Türkiye’yi aday bile almayan bir toplulukla hassas konuları görüşmemek kararlılığını, bu siyasetin, adaylık gerçekleşene kadar sürdürülmesi gerekliliğini, buna karşılık ab’ye küsmek, ilişkileri hepten yok etmek gibi bir aşırılığın yanlış olacağını, bir siyaset bütünlüğü içinde önerdim. Başbakan Yılmaz, önerinin tümüne sahip çıktı. Başbakan Yardımcıları Ecevit ve Sezgin, başbakana destek verdi. Bunun üzerine, bir hükümet açıklaması toplantıya katılan bakanlar ve Dışişleri ilgilileri tarafından kaleme alınarak kamuoyuna duyuruldu:</p>
				<p class="indentmetinbold">Lüksemburg Zirvesi Sonuçlarına İlişkin</p>
				<p class="indentmetinbold">Hükümet Açıklaması (14 Aralık 1997)</p>
				<p class="indentmetin">Hükümetimiz AB Dönem Başkanlığı tarafından açıklanan Lüksemburg Zirvesi sonuçlarını incelemiştir. Yapılan değerlendirmede AB ve bazı üye ülkeler yetkililerinin zirve toplantısı ve varılan sonuçlar bağlamındaki açıklamaları da dikkate alınmıştır.</p>
				<p class="indentmetin">Türkiye, Avrupa Birliği’ne tam üyelik için adaylığını 1963 Ankara Anlaşması’ndan kaynaklanan bir hak olarak görmektedir. AB’nin bu genişleme süreci öncesinde, hükümetimiz, beklentilerini yapıcı bir zihniyetle, makûl ve gerçekçi bir çerçevede belirlemiş, muhataplarına açıkça anlatmıştır.</p>
				<p class="indentmetin">Lüksemburg Zirve Bildirisi’nde, AB’nin genişleme sürecinde Türkiye’ye yer verilmesi, Türkiye’nin AB’ye katılmasına yönelik bir Avrupa stratejisi geliştirilmesi, aday niteliği taşıdığının ortaya çıkması şeklinde bazı olumlu unsurlara yer verilmiştir.</p>
				<p class="indentmetin">Bununla birlikte, AB’nin Lüksemburg zirve kararları, Türkiye açısından aşağıdaki nedenlerle kabul edilebilir nitelikte değildir:</p>
				<p class="indentmetin">1) Türkiye, öteki aday ülkelerle aynı çerçevede, aynı iyi niyetli yaklaşımla ve objektif kıstaslara göre değerlendirilmemiştir.</p>
				<p class="indentmetin">2) Türkiye’ye yeni ve olumlu unsurlar gibi sunulanların pek çoğu aslında, AB’nin Türkiye’ye karşı geçmişte üstlendiği ve yıllardır yerine getirmediği yükümlülükleridir.</p>
				<p class="indentmetin">3) Türkiye’nin iç yapısına ve Kıbrıs dahil dış politikasına dair yanlı, önyargılı ve abartılı değerlendirmeler yapılmıştır. Bu değerlendirmelerde, hükümetimiz döneminde gerçekleştirilen ve öngörülen iyileştirmeler tümüyle göz ardı edilmiştir.</p>
				<p class="indentmetin">4) Bu yanlış yaklaşımlarla, kabul edilmesi mümkün olmayan art niyetli siyasi koşullar dayatılmak istenmiştir.</p>
				<p class="indentmetin">Dönem Başkanı’nın beyanları bu yaklaşımın arkasındaki zihniyeti daha da belirginleştirmiştir. Bu yaklaşım ve zihniyet değişmedikçe, ilişkilerimizin yapıcı ve çok yönlü bir diyalog içinde geliştirilmesi beklenemez. Bu durumda, iki tarafı doğrudan ve birlikte ilgilendirmeyen siyasal konuları da kapsayacak bir görüşme ortamı sağlanması mümkün olmayacaktır. Öteden beri olduğu gibi, ilişkilerimizde siyasi koşul dayatılmasını reddediyoruz.</p>
				<p class="indentmetin">AB’nin tutumu sağlam ve güven duyabileceğimiz bir zemin oluşturmaktan uzaktır. Türkiye’nin geleceği ve AB ile ilişkileri böylesine belirsiz bir zemin üzerine inşa edilemez.</p>
				<p class="indentmetin">AB ile var olan ortaklık ilişkilerimizi sürecektir. Ancak bu ilişkilerin geliştirilmesi AB’nin yükümlülüklerini yerine getirmesine bağlıdır. Türkiye, her alanda daha gelişerek, büyük Atatürk’ün çizdiği doğrultuda kararlılık ve özgüven içinde yürümeye devam edecektir. Lüksemburg Zirvesi’nde ortaya konulan tutuma rağmen, Türkiye, AB ile bütünleşme iradesini korumaktadır.</p>
				<p class="indentmetin">Ancak bunun için Avrupa Birliği’nin de, yöneldiği hatalı ve sakıncalı yolda ısrar etmeme erdemini göstermesi gerekir. Türkiye’nin yerinin olmayacağı tek Avrupa topluluğu, kendisini ayırımcılık ve hoşgörüsüzlük temelinde tanımlayıp sınırlayan bir Avrupa topluluğudur.</p>
				<p class="indentmetin">Kıbrıs konusundaki görüşlerimiz ayrıca bir açıklama ile duyurulmaktadır.</p>
				<p class="normal">Diplomasinin zor anlaşılır –bazen hiç anlaşılmaz– ifadeleriyle ortaya konan bu siyasetin can alıcı noktası, ‘... iki tarafı doğrudan ve birlikte ilgilendirmeyen siyasal konuları da kapsayacak bir görüşme ortamı sağlanmasının mümkün olmayacağı’ cümlesidir. Türkiye, kendi iç sorunlarını da (insan hakları, demokrasi, Güneydoğu), Kıbrıs’ı da, hattâ Ege ve Yunanistan’ı da, böylece ab diyalogunun dışına çıkarmaktadır. Gerçekten, ab temsilcisi muhataplarımıza üzerinde konuşacakları konu adeta bırakılmamıştır...</p>
				<p class="normal">Diplomatik ifadeleri kamuoyumuzun daha rahat algılamasını sağlamak ve ab çevrelerine Türkiye’nin kararlılığını vurgulamak üzere, iç ve dış basına birkaç demeç verdim. Bunlardan Sabah gazetesinden İbrahim Gündüz’e verdiğim demeci naklediyorum:</p>
				<p class="indentmetinbold">Avrupa Birliği Siyasetimiz Bellidir</p>
				<p class="indentmetin">Türkiye menfaati ekseninde oluşturulan dış siyasetimizin önemli bir hedefi, Avrupa Birliği’ne üyeliktir. Dün olduğu gibi, bugün de bu böyledir. Dünden farklı olan ise, uğruna Türkiye’nin her şeyi unutup, her şeye katlanacağı, kendi menfaatini göz ardı edebileceği bir saplantı olmaktan bu hedefin çıkarılmış bulunmasıdır.</p>
				<p class="indentmetin">Avrupa Birliği Lüksemburg Zirvesi’nde, Türkiye’ye dönük bazı gelişmeler sağlamıştır. AB ile ilişkilerimizde geçmişe kıyasla en ileri düzeyde öneriler Türkiye’ye yapılmıştır. Ne var ki, bunlar, bizim açımızdan yeterli görülmemiştir. Türkiye’nin hakkı olan yerin gerisinde tutulduğu belirlenmiştir. Dolayısıyla, benim daha önce topluma açıklamış bulunduğum şekilde, AB ile siyasi ilişkilerimiz, doğal olan düzeye, bize uygun görülen yerin çerçevesine indirgenmiştir. AB, Lüksemburg kararıyla, kendini Türkiye’nin siyasi gündeminden düşürmüştür.</p>
				<p class="indentmetin">Bugünkü ilişkileri ve Türkiye’nin konumunu şöyle tanımlamak mümkündür:</p>
				<p class="indentmetin">a) AB ile, Gümrük Birliği Anlaşmamıza dayalı ekonomik ilişkiler devam etmektedir. Ancak, bu anlaşmanın hükümlerini çiğneyerek Türkiye’ye vermesi gereken ekonomik desteği vermemiş olan AB’ye, imzası ve yükümlülükleri en ciddi şekilde hatırlatılmaktadır.</p>
				<p class="indentmetin">b) AB üyesi Batı Avrupa ülkeleriyle ‘ikili’ ilişkilerimiz, doğal ortamlarında sürmektedir. AB ile sorunumuz nedeniyle üye ülkelerle ikili ilişkilerimizde bozulma olması söz konusu değildir.</p>
				<p class="indentmetin">c) AB ile siyasal ilişkilerimiz devam etmektedir. Ancak, Kıbrıs, Türk-Yunan sorunları, Türkiye’nin iç sorunları gibi önemli siyasal konuların, AB ile müzakeresinin devamına gerek olmadığı belirlenmiştir. Çünkü, bunlar, ancak AB’nin genişleme sürecinde ileri bir konuma sahip olan ülkelerin AB ile tartışabileceği konulardır.</p>
				<p class="indentmetin">d) Kaldı ki, her üç konunun AB çevrelerince ve Yunanistan tarafından istismar edildikleri; abartıldıkları; Türkiye’ye karşı bir ‘manivela’ gibi kullanılmak istendikleri saptanmış ve bu istismarın devamına imkân tanınması tarafımızdan önlenmiştir.</p>
				<p class="indentmetin">Önümüzdeki aylardaki ilişkilerimiz şöyle öngörülmüştür:</p>
				<p class="indentmetin">1) AB’nin, hassasiyet gösterdiği konulardan ‘Yunan sorunlarında’, Türkiye, kendi haklı menfaati çerçevesinde zaten uzlaşmacı ve barışçı bir siyaset izlemektedir. Bu politikasını sürdürecektir. AB’nin Kıbrıs’a ilişkin önerileri, Türk toplumunu, bir düşmanlık ortamındaki çaresiz azınlık konumuna düşürecek önerilerdir. Hem Kıbrıs Türklerinin can güvenliğini hem de Türkiye’nin güvenliğini tehlikeye sokmaktadır. Bu düşüncelerinin tarafımızdan paylaşılmasının mümkün olmadığını, daha beş ay öncesinde AB tarafına açıkça anlattık. AB, Kıbrıs konusundaki yanlış siyasetiyle, kendi başını büyük derde sokmuştur. Şimdi, kendi yanlışının bedelini Kıbrıslı Türklere ve Türkiye’ye ödeterek kendini bu sorunlardan sıyırması düşünülemez.</p>
				<p class="indentmetin">2) AB’nin ‘Türkiye’nin demokrasisini ve insan haklarını geliştirmesi’ talebi, Türkiye’nin kendi sorunudur. AB çevrelerince bazen iyi niyetle ama bazen siyasal hesaplarla ve genellikle aşırı boyutlarda abartılan bu konuda, Türkiye, sürekli bir iyileştirme çabasındadır. AB’nin hoşuna gitsin diye değil, kendi toplumunun yararları için... Bu çalışmalarımız sürecektir.</p>
				<p class="indentmetin">3) Öteki aday ülkeler gibi, Türkiye’den de ‘Kopenhag Kriterleri’ne uyması istenmektedir. AB, böylece, Türkiye’ye ‘eşit davrandığını’ belirtmektedir. Oysa, bu doğru değildir ve AB doğruyu söylememektedir. AB, Türkiye’ye karşı önemli bir haksızlık yapmıştır:</p>
				<p class="indentmetin">‘Kopenhag Kriterleri’, AB’ye üye olacak ülkelerin karşılamak zorunda bulundukları ölçüleri, ‘insan hakları-demokrasi ölçüleri’, ‘azınlık hakları’ ve ‘ekonomilerinin dış rekabeti kaldıracak düzeyde bulunması’ olarak belirlemektedir. Ne var ki, bu ölçüler, öteki adaylara ‘doğru’ uygulanmaktadır; ‘katılma sürecine dahil edilmenin, yani aday olmanın’ önkoşulu olarak değil, bu süreç sonunda ‘üyeliğe kabul edilmenin’ koşulu olarak uygulanmaktadır. Örneğin, bir Slovakya yahut Bulgaristan, ekonomisi dış rekabeti kaldıracak güçte olmayan ülkelerdir. Ya da, Letonya ve Romanya demokrasi açısından yeterli değildir. Ancak bu kriter ve bu gerçekler, Slovakya ve Bulgaristan’ın, Letonya ve Romanya’nın katılım sürecine başlamaları için bir önkoşul olarak getirilmemektedir.</p>
				<p class="indentmetin">Türkiye’ye karşı ise ayırımcılık ve haksızlık yapılmaktadır: ‘Kopenhag Kriterleri’, Türkiye’ye karşı, öteki ülkelerden farklı olarak, üyeliğin koşulu değil, ‘adaylığın, katılma sürecinin önkoşulu’ şeklinde uygulanmaktadır. Yani, başkalarının, eksiklerini ‘süreç içinde tamamlaması’ öngörülürken, Türkiye’nin, eksiklerinden ötürü ‘sürece başlayamayacağına’ hükmedilmektedir.</p>
				<p class="indentmetin">4) Önümüzdeki dönemde, AB, Türkiye konusundaki tutumunu gözden geçirerek, öteki istekli ülkelere uyguladığı ölçüleri eşit biçimde Türkiye’ye uygularsa, tarihsel saplantıların ve güncel önyargıların etkisinden kurtulup, objektif, iyi niyetli değerlendirme yapabilirse, ilişkiler gelişir. Aksi halde, gelişmez.</p>
				<p class="indentmetin">Kıbrıs konusunda, TBMM’nin 21 Ocak 1997 tarihli kararı var. Buna göre, Güney Kıbrıs Rum Yönetimi ile AB’nin üyelik görüşmeleri başlayınca, Kuzey Kıbrıs Türk Cumhuriyeti ile Türkiye arasındaki ilişkiler ileri bir düzeyde yeniden şekillenecek ve gerçekleştirilecek. Hükümetimiz, bu doğrultuda hazırlığını yapmıştır. KKTC ile imzaladığımız Ortaklık Konseyi Anlaşması çerçevesinde, güvenlik, dış siyaset ve ekonomi beraberliğini zaman içinde tamamlayacağız. AB, Kıbrıs Rum Kesimi’ni kendine tek muhatap kabul ederek, Kıbrıs Türklerini, Kıbrıs’taki Türk Cumhuriyeti’ni egemen bir siyasal varlık niteliğiyle yok sayarak, bu sonucu kendi elleriyle yaratmıştır. KKTC’nin egemen siyasal bütün özelliği tanınmadıkça, yeni çözümlerin geliştirilmesi mümkün gözükmüyor.</p>
				<p class="indentmetin">Yunanistan’la ilişkilerimizin düzelmesi, biri ‘teknik’, öteki ‘siyasal’ iki konuda, Yunanistan’ın kendini düzeltmesine bağlı:</p>
				<p class="indentmetin">a) Türkiye, yıllardan beri, Yunanisan’a şunu söylüyor:</p>
				<p class="indentmetin">‘Aramızdaki bütün sorunları, bir araya gelerek konuşalım, ortak çözüm arayalım. Kardak dahil tümünü çözmeye çalışalım. Birleşmiş Milletler’in öngördüğü bütün barışçı çözüm yöntemlerini deneyelim. Kendi aramızda halledemezsek, Uluslararası Adalet Divanı’na gitmek dahil, hakemlik müessesesini de öngörebiliriz.’</p>
				<p class="indentmetin">Yunanistan ise, ‘sadece Kıta Sahanlığı, Kardak sorunu ve sadece Uluslararası Adalet Divanı yolu’ diye diretmekte. Bunun dışında hiçbir şeyi hiçbir yöntemle görüşmeyeceğini açıklamaktadır.</p>
				<p class="indentmetin">Mesafe alınabilmesi için, Yunanistan’ın ‘dayatmacılıktan’ vazgeçmesi gerekir.</p>
				<p class="indentmetin">b) İlişkilerin düzelmesi için ikinci önkoşul, Yunanistan’ın, Türkiye ‘kompleksinden’ kurtulmasıdır, Türkiye’ye düşmanlık politikasından vazgeçmesidir. Türkiye’ye karşı düşmanlık siyaseti, yakın tarihinde Yunanistan’a hiçbir yarar getirmemiştir. Bundan sonra da getirecek değildir.</p>
				<p class="sagnormal">İbrahim Gündüz’e verilen mülakat,<br class="chapter"/>Sabah, 7 Ocak 1998</p>
				<p class="normal">Lüksemburg Zirvesi’ne hazırlık süreci, bu süreçte netleşen yeni yaklaşımlar ve nihayet olumsuz sonuç karşısındaki kararlı duruş, yeni bir ab siyasetinin ilk adımlarını oluşturdu. Bu, aslında, dış siyasette öngördüğüm köklü felsefe, yaklaşım ve uygulama yenileşmesinin bir bölümüydü, geneldeki yenileşmenin, ab boyutundaki izdüşümüydü. Dış siyasetteki değişimi bu çalışmanın ilk cildinde ayrıntılarıyla anlattım. Tekrar etmeyeceğim. Burada, ab’ye yaklaşımdaki köklü yenileşmeyi ve bunun sonucunda, hattâ sayesinde ulaşılan hedefleri, Helsinki Zirvesi’ni (Aralık 1999) ve Türkiye’nin ab üye adaylığını almasını anlatacağım. Hemen belirteyim, nakledilecek gelişmeler ve yapılacak tahlil, sadece geçmişi daha iyi anlamaya dönük değildir. Bir siyaseti ve onun pratiğini ayrıntılarıyla anlatmanın nedeni, temel yaklaşımın günümüzde de, hattâ gelecekte de uygulanabilir olmasıdır. 1997-2002 yıllarında hayata geçirdiğimiz ab siyaseti, sadece o dönemin hedefini (adaylığın kabulü ve ilişkilerin sağlıklı gelişimi) gerçekleştirmekle kalmamıştır. Aynı zamanda, geleceğe dönük bir deneyimi, birikimi, modeli de Türkiye’nin dış siyasetine sunmuştur. Türkiye’nin adaylıktan sonraki ikinci aşaması, hedefi olan ‘üyelik için müzakere sürecinin ab ile başlamasına’ da, sonrasına da, 1997-2002 strateji ve taktiğini değerlendirmenin ciddi katkısı olur.</p>
		
		</body>
</html>