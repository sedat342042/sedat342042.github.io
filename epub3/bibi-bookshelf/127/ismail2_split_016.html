<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>ismail2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_20">V<br class="chapter"/>Son Gün: 9 Aralık 1999</h2>
				<p class="normal">Helsinki Zirvesi’nden bir gün önce, 9 Aralık 1999’da, tam beş televizyon programına çıkarak kendi çapımda bir rekor kırdım. Amaç, daha çok bizim insanımıza ab’yi, Helsinki’yi anlatmaktı. Olumsuz bir sonucun etkilerini sınırlamanın ortamını hazırlamaktı. Dışişleri Bakanlığı’nda bir telaş yoktu, herkes rahat gözüküyordu; elden ne geliyorsa, en doğru düşünsel zeminde, en ciddi biçimde, en etkili yöntemlerle gerçekleştirilmişti. Bu son tv sohbetlerinde, anlayışımızın, tezlerimizin bir özetini vermekteydim. Ama en keyiflisi, cnn-türk’teki program oldu; bu en sondakiydi, özelliği, ab’nin, Helsinki’nin değil, sadece fotoğraf ve fotoğrafçılığın konuşulmasıydı...</p>
				<p class="normal">‘Son günün’ havasını ve iki yıllık çalışmanın özetini veren Bu tv konuşmalarını, sırasıyla ve kısaltarak naklediyorum:</p>
				<p class="solbaslik">a) Sadece Türkiye Değil, ab de Kaybeder...</p>
				<p class="indentmetinitalik">– AB yarın Helsinki’de toplanarak, Türkiye’nin adaylığı konusunu da karara bağlayacak. Bugün Sayın Kutan’la görüşmenizde, ‘Helsinki’de olumlu sonucun şansı yüzde 50’ şeklinde konuştunuz. Bir de, ‘eğer adaylık konusu’ beklenen şekilde yarın sonuçlanmazsa ‘sadece bizim kaybımız değil, AB’nin de kaybı olur’ demiştiniz. Pozisyonumuz bu mu yine?</p>
				<p class="indentmetin">• Evet. Zaten Türkiye’miz ciddi bir gelişme içinde. Keşke daha hızlı olabilse. Ben daha hızlı olmasını istiyorum. Ama Türkiye doğru bir yolda devam ediyor. Bizim AB adaylığımız, bu hızımızı ciddi şekilde artırabilir ve ileri hedeflere ulaşmamızı biraz daha zahmetsiz kılabilir. Dolayısıyla ben çok önemsiyorum AB’yi. Olursa, Türkiye’mizin yararına sonuç verecek; olmazsa, biz gene yolumuza devam edeceğiz.</p>
				<p class="indentmetinitalik">– Haberlerde ‘40 yıllık bir serüven’ diyoruz. Kısa bir süre öncesine gidersek, Lüksemburg biraz üzmüştü?</p>
				<p class="indentmetin">• Ayırımcılık yapılmıştı. Bunu reddettik.</p>
				<p class="indentmetinitalik">– Tıkanma noktası. Ardından Cardiff bir belirsizlik. Köln bir umut ama sonuçsuz kalan bir umut. Şimdi de Helsinki. ‘Deprem diplomasisi’ mi gerçekten bu sonucu getirdi?</p>
				<p class="indentmetin">• Hayır, Türkiye’nin yaşadığı deprem felaketi ile, AB sürecinde sağlanan gelişmenin hiç ilgisi yok.</p>
				<p class="indentmetinitalik">– Yoksa bir olgunlaşma süreci mi? Ancak bir ‘deprem diplomasisi’ deyimi de var bu arada...</p>
				<p class="indentmetin">• Var ama olaylara ‘magazin açısından’ bakanlarda bu deyim var. Depremin ‘katkısı’, çok üzücü, çok acı bir nedenle Türkiye’yi uluslararası gündeme getirmesinde oldu. Türkiye’miz, kendisine özenle bakıldığında, çok daha doğru anlaşılabilen bir ülke. Biz bunu daha önce de, terörbaşının İtalya’da bulunduğu dönemde yaşadık. Kendisi İtalya’ya sığındıktan sonra birden Türkiye’ye dönük olumlu ya da olumsuz büyük bir ilgi, bir merak oluştu. İnsanlar Türkiye’ye daha yakından baktıklarında, kendi zannettiklerinden çok daha ileri, çok daha birikimli, çok daha kültürlü, çok daha gelişmiş bir toplumla karşı karşıya olduklarını gördüler. Hattâ, Türkiye’ye ilişkin basındaki suçlamaların da abartılı, bazen haksız olduğunu fark ettiler. Deprem nedeniyle artan ilginin de benzer sonuçlara yol açtığı söylenebilir. Bir de, insani boyuttaki yakınlaşmanın siyasal değerlendirmeye belli bir katkısı oluyor.</p>
				<p class="indentmetin">Helsinki öncesinde, geçmişe kıyasla daha şanslı olunmasındaki sebep bu değil. Sebep, Türkiye’nin gelişimi, yabancıların stratejik değerlendirmesi, dünyanın çeşitli bölgelerinde Türkiye’nin büyüyen etkinliği. Son örneği hatırlatayım, ekonomik boyutu henüz tamamlanmamış olmakla beraber, Bakü-Ceyhan’ın siyaseten noktalanmış ve imzalanmış olması Türkiye’nin stratejik önemine büyük bir katkı getirdi. Bütün bunları biz Batı Avrupa’ya iyi anlattık. Batı Avrupalı zihinlerde yerleşmiş bazı kalıpların o kadar da doğru olmadığını gösterebildik. Bütün bunlar değerlendirildiğinde, AB’nin yaklaşımı değişmeye başladı. AB Zirvesi yarın toplanıyor. Haberlere göre, 14 ülke Türkiye’nin adaylığına karşı çıkmayacak. Ama birisi ‘hayır’ derse, malum, olamıyor. Aslında Yunanistan da karşı çıkmayabilir ama onun bazı meseleleri var. Bu ayrı bir konu. Onu dışarıda tutarsak, 14 ülkenin Türkiye’nin adaylığını desteklediği anlaşılıyor. İki yıl önce nereden başladık, bugün nereye geldik... Aldığımız mesafe çok önemli.</p>
				<p class="indentmetinitalik">– Yunanistan’la ilgili olarak bugünkü gazetelerde iddialı bir haber vardı. İngiltere ve Fransa’nın, Türkiye’nin adaylığına neredeyse kesin gözüyle baktığı, Yunanistan’ın veto kullanmayacağı belirtiliyor. Bu konularda bir pazarlık oldu mu? Pazarlık derken, Türkiye’den bahsetmiyorum. AB ülkelerinin kendi aralarında, yahut AB ile Yunanistan arasında...</p>
				<p class="indentmetin">• Kendi aralarında bazı sorunları olduğunu işitiyoruz. Bunlar bizi ilgilendirmez, bizim tavrımız her konuda açıktır, kendilerine anlatılmıştır. Sualinizin ikinci bölümüne gelince, biz, adaylık kararının kesinleştiği gibi bir izlenim içinde değiliz. Bu son dakikada belli olur. İleride umarım gereksiz bir ihtiyatlılık diye hatırlarız ama, ben Zirve sonucuna hep ihtiyatla yaklaşmaktayım. Adaylık, olmuş-bitmiş değil. Olmaması da, olabilirliği kadar gündemde.</p>
				<p class="indentmetin">Yunanistan’ın bazı meseleleri var. Biz Kıbrıs konusunda bir bakıma rahatız. Çünkü çok net bir tutuma sahibiz. Bunu açıkladık defaatle. Herhangi bir yanlış anlamaya imkân vermeyecek, yoruma ihtiyaç duymayacak şekilde.</p>
				<p class="indentmetinitalik">– Siz Helsinki Zirvesi’nin sonucuna ihtiyatlı yaklaşıyorsunuz. Ancak az önce burada, ekonomi editörümüz, borsada bir patlama yaşandığını söyledi Avrupa’da birçok meslektaşınız ve Türkiye’nin ekonomi çevreleri olumlu yaklaşıyor, ümitle yaklaşıyor.</p>
				<p class="indentmetin">• Borsadaki insanlar bir ihtimale paralarını yatırmaktaysa, çok dikkatli değerlendirme yaptıkları varsayılabilir. Önemli bir işaret denebilir. Meslektaşım Bakanları ise, alacakları karara göre yarın değerlendiririz...</p>
				<p class="indentmetinitalik">– Adaylıktan sonra Kıbrıs konusunda ne olur?</p>
				<p class="indentmetin">• Adaylık Kıbrıs’ı etkilemez. Adaylık, bizim Kıbrıs konusundaki düşüncelerimizi, AB içinde geçmişe kıyasla, daha net anlatmamızı, daha etraflı anlatmamızı kolaylaştırır. Yani hepsi budur.</p>
				<p class="indentmetinitalik">– AB Komisyonu’nun belgesi Gündem 2000’de, ‘taraflar, aday olan ülkeler veya bir üye ülkeyle aday ülke arasındaki sınır anlaşmazlıkları, kendi aralarında çözüme kavuşturulur diyalog yöntemiyle,’ deniyor. Ancak çözümsüzlük durumunda adres Lahey Adalet Divanı...</p>
				<p class="indentmetin">• Evet. Ben de bunu söylüyorum zaten. AB’nin mevcut kurallarını Türkiye biliyor. Bu kuralların zaten önemli bir bölümüne Türkiye uyum göstermiş ve göstermeye de devam edecek. Türkiye, bunu, bizim hükümetlerimizin öncesinde de belirtmiş durumda. Zaten Agenda 2000, Birleşmiş Milletler Şartı’ndaki ilgili maddeyi tekrarlıyor. Ayrıca bizim de çekindiğimiz bir husus yok.</p>
				<p class="indentmetinitalik">– Adalet Divanı konusunda mı?</p>
				<p class="indentmetin">• Hiçbir konuda. AB’nin kuralı neyse, bizim için o geçerlidir. Kuralların özünü değiştirecek bir ekin Türkiye’ye getirilmesi eğer akıllardan geçmekteyse, Türkiye orada yoktur. Türkiye, kendisinin aday olması nedeniyle AB kurallarının anlamını değiştirecek yeni usullerin mevzuata eklenmesine karşıdır. Böyle bir çerçevede biz olmayız.</p>
				<p class="indentmetinitalik">– Adaylık, gelişme sürecinde sadece bir nokta olacak. Bundan sonra da AB ile her bakımdan uyum gerekiyor. Bu sağlanabilecek mi? Süre tahmininde bulunabilir misiniz?</p>
				<p class="indentmetin">• Tabii ki uyum sağlanır. Süre tahmininde bulunmuyorum. Fakat AB ile üyelik sürecinin ekonomide ve siyasette sanılandan daha kısa olabileceğini, daha az zahmetli olabileceğini düşünüyorum.</p>
				<p class="indentmetinitalik">– İdam kararı konusunda siyasi liderlerden farklı açıklamalar geliyor. Buna karşılık, AB adaylığını hepsi destekliyor. Bunun uyarlaması, ayarlaması nasıl yapılacak? Burada, ara yolu nasıl bulacaksınız?</p>
				<p class="indentmetin">• İdam konusu üzerinde konuşmam. Sadece kendi bakanlığımı ilgilendiren konularda konuşuyorum. Hukuk, bir başka bakanlığın yetkili olduğu alandır. AB ile görüşmelerimizde idam meselesi hiç konuşulmadı desem doğru olur.</p>
				<p class="indentmetinitalik">– Dışişleri bakanı olarak sizi de ilgilendiren bir ‘iç mesele’ değil mi? Son olarak, Helsinki Zirvesi’nden umutlu musunuz?</p>
				<p class="indentmetin">• İlgilendirir ama ben gene de bir iç meseleye girmek istemem. Zirve konusunda ‘iyimser’ olduğumu söyleyemem, ‘gerçekçiyim’. Fakat şöyle bir rahatlık içindeyim: Türkiye olarak, dışişleri bakanı olarak, bakanlığımız mensuplarıyla birlikte, mümkün olan ne varsa yapıldı. Bütün imkânları dış siyaset açısından çok iyi kullandık. Bütün dengeleri hesaplayarak hareket ettik. Her sözümüzü bilerek söyledik, her düşüncemizi tartarak ortaya koyduk. Zamanlamayı doğru yaptık. İnşallah sonuç iyi olur.</p>
				<p class="indentmetinitalik">– Bu yayından benim çıkardığım sonuç, pek de karamsar değilsiniz.</p>
				<p class="indentmetin">• Karamsar değilim, bunu söyleyebilirim.</p>
				<p class="sagnormal">TV-8’deki konuşma, 9 Aralık 1999 - özet</p>
				<p class="solbaslik">b) Türkiye’nin Ufku Daralmaz...</p>
				<p class="indentmetinitalik">– Sayın İsmail Cem, Dışişleri bakanımız, son durum nedir? Zirve yarın başlıyor?</p>
				<p class="indentmetin">• Sonuç son dakikada belli olur. Dolayısıyla şu anda bir şey söylemek mümkün değil. 15 ülkenin metin üzerinde uzlaşması gerekiyor. Özellikle Yunanistan’ın kaygıları mevcut. Bu 15 AB bakanına kıyasla belki de en rahat konumdayım. Zira Türkiye’mizin tutumunu hem çok açık ve net anlattık, hem de ben yazılı bir açıklama yaptım. Bunu aldılar, değerlendiriyorlar. Biz bekliyoruz. Bundan sonrası onların sorunu. Umarım iyi olur.</p>
				<p class="indentmetinitalik">– Yarın oylama var. Bir tahlil yaptığınızda, güç dengesi nasıl görülüyor?</p>
				<p class="indentmetin">• Son dönemdeki çalışmalarla kendimizi doğru anlatabildik. Hiçbir ülkeye ‘Türkiye karşıtı’ gibi bir sıfat yakıştırılamaz. Bizim haklı olduğumuz noktaları görmüş durumdalar. Tabii bazı ülkelerin daha ileri hassasiyeti söz konusu. Örneğin İskandinav ülkelerinin insan hakları konularında özel bir konumu olduğunu hep biliyoruz. Ancak bizi rahatsız edecek bir tavırda gözükmüyorlar. Gene de son dakikayı beklemek lazım. Yunanistan’ın kaygıları var. Yunanistan’a da kendimizi iyi anlattığımızı zannediyorum. Tabii hiçbir ülke için haklı haksız diye bir tanım yapmam. Doğru olmaz. Herkesin değerlendirmesi kendisine ait. Nasıl benim bazı sorunlarda ısrarım varsa, başkalarının da başka sorunlarda ısrarı söz konusu. Umuyorum ortak noktalar bulunur. AB’nin hassasiyetlerinin çoğunu bizim paylaştığımızın yahut paylaşabileceğimizin farkındalar. Koşullu bir adaylığı kabul etmemizin mümkün olmadığını da biliyorlar. Bildiklerini de söylediler.</p>
				<p class="indentmetinitalik">– Neler onlar, örneğin? Kulislerde, Kıbrıs’da Maraş’ın iskâna açılması konusunun kritik olduğu söyleniyor?</p>
				<p class="indentmetin">• Kıbrıs konusundaki tutumumuzu çok açık ve net belirttik. Ben defaatle anlattım. Artık bu saatten sonra tekrar etmenin fazla bir anlamı olmaz.</p>
				<p class="indentmetin">Maraş konusu ne bize getirildi, ne de biz konuştuk. Zaten bu öncelikle sayın Denktaş’ın, KKTC’nin konusu. Ben Kıbrıs üzerine sözümü hep ihtiyatla söylemekteyim. Çünkü, tabii ki Türkiye garantör ülkedir, KKTC’nin vatandaşları bizim insanlarımızdır, ama asli muhatabın Cumhurbaşkanı Denktaş olduğunu yabancı meslektaşlarıma her zaman vurguladım.</p>
				<p class="indentmetinitalik">– Yunanistan konusunda Lahey Adalet Divanı’nda ikili sorunların çözüme götürülmesi bir aşama gibi gözüküyor. Sanki sizin geçenlerde esnek bir demeciniz vardı. Bunun üzerine Yunanistan’dan sanki esnek demeçler gelmeye başladı. Biraz açabilir misiniz?</p>
				<p class="indentmetin">• Türkiye’nin ‘esnek’ bir konuşması olmadı. Biz, Birleşmiş Milletler Anlaşması’nın kurallarına ve bunların koşutundaki AB kurallarına bakarız. Türkiye’nin bunlara uymakta olduğunu, uymaya devam edeceğini söyledim. Bu bizim tutumumuz, politikamız. Bizim karşı çıktığımız, Türkiye’ye ayırımcılık yapılması. Yani başkalarına farklı, Türkiye’ye farklı bakılması. Ben bunu net bir şekilde dile getirdim. Yunanistan da tutumumuzu doğru anladı, doğru yorumladı. Aslında, Yunanistan’ın kaygılarına saygı duyarım. Kendi bilecekleri iştir, son tahlilde. Fakat Yunanistan bazen sorunlara ‘AB’nin dışındaki bir Türkiye’ ile ilişkileri açısından bakıyor. Oysa yarın, öbür gün ‘AB beraberliğine katılmış bir Türkiye’ karşılarında olduğu zaman, bu konular çok daha değişik bir bütün içinde ele alınabilecek.</p>
				<p class="indentmetinitalik">– Sayın Cem çok şifreli konuşuyorsunuz. Şimdi ben şöyle tercüme edebilir miyim?</p>
				<p class="indentmetin">• Hiç etmeyin, hiç etmeyin. Bence etmeyin. Şundan dolayı, ben bugünlerde ister istemez biraz şifreli konuştuğumu, kendimi tekrar ettiğimi biliyorum. Hele Helsinki Zirvesi’ne 24 saatten az zaman kalmışken, böyle konuşmak lazım.</p>
				<p class="indentmetinitalik">– Peki ben şöyle bir yorum yapayım. AB’ye üye olursa Türkiye ikili meseleleri Lahey Adalet Divanı’na götürebilir sonucunu çıkarıyorum, ben söylediğinizden.</p>
				<p class="indentmetin">• Yorumunuz üzerine ben bir şey diyemem. Tekrar kendi sözümü söyleyeyim. Uluslararası anlaşmazlıkların çözüm yolları konusunda AB’nin hukuk çerçevesi, yöntemi ne ise, biz Türkiye olarak bunu benimsemekteyiz. Kaldı ki, bizim geçmişteki politikamız da bu çerçeveyle çelişmiyor, çünkü, AB, Birleşmiş Milletlerin hukuk anlayışını esas alıyor. AB’ye aday olamasak da aynı anlayışı sürdürürüz. Ama bizden bunun ötesinde bazı şeyler istenmekteyse, AB’nin mevcut hukukuyla çelişen özel uygulamalar sadece Türkiye aday olacak diye önümüze getirilecekse, tabii ki biz orada yokuz.</p>
				<p class="indentmetinitalik">– Nedir onlar? Bir örnek...</p>
				<p class="indentmetin">• Örneğe girmek istemiyorum. Ben genel konuşayım izninizle. Dediğim gibi, size ve izleyicilere sevimli bir muhatap olmuyorum belki ama, Türkiye’nin menfaati bu aşamada konulara genelinden yaklaşmamı gerektiriyor. Fazla konuşmam. Sadece ben değil, Türkiye olarak biz konuşmuyoruz. Söyledik söyleyeceğimizi.</p>
				<p class="indentmetinitalik">– 11 Aralık günü saat 12:00 civarında oylama yapılacak zannediyorum. Burada Türkiye’nin üye adaylığı onaylanmazsa ne olacak? Onaylanırsa ne olacak? Şimdi önce onaylanmazsa ne olacak?</p>
				<p class="indentmetin">• Efendim, olumsuz ihtimal üzerine konuşmak istemem.</p>
				<p class="indentmetinitalik">– Biz neler yapabiliriz, neler yapmayız?</p>
				<p class="indentmetin">• Ne gibi?</p>
				<p class="indentmetinitalik">– Olmazsa?</p>
				<p class="indentmetin">• Olumsuz bir beklenti, bir varsayım üzerine konuşmam. Olsa da, olmasa da, Türkiye’nin menfaati neyse biz onu yaparız. Onda en küçük bir endişem yok.</p>
				<p class="indentmetinitalik">– O zaman olumlu ihtimal üzerine gidelim.</p>
				<p class="indentmetin">• Bunu belki biraz konuşabiliriz. Az bir şey.</p>
				<p class="indentmetinitalik">– Türkiye Helsinki’de AB’ye üye adaylığını alırsa hükümetin önünde neler var? Neleri yapacaksınız?</p>
				<p class="indentmetin">• AB ile mevzuat uyumu yoğun çalışma gerektirecek. Otuzdan fazla başlıkta toparlanmış büyük bir AB mevzuatı söz konusu. Siyasi ve hukuki yapılanma, ekonomi vb. AB Komisyonu’yla Türkiye’nin ön hazırlık için bir yıl kadar birlikte çalışması gerekecek. Bu arada, Katılım Ortaklığı Belgesi’ni AB oluşturacak, biz Ulusal Program’ı hazırlayacağız. Bu önemli. Olay politik düzeyin dışına çekiliyor. Teknik bir çalışmaya dönüşüyor ve bu konularda neler yapılabilir, nasıl yapılabilir, nasıl bir zamanlama düşünülebilir? Komisyon ve Türkiye arasında teknik bir çalışma oluyor bu. Genelde, daha küçük, daha az nüfuslu ülkelerde altı ay-bir yıl kadar devam eden bir çalışma. Sonuçta bu bir müzakere. Kimse kimseye zorlayarak bir şey kabul ettirmiyor. Bir anlayış birliği sağlanıyor ve bu ilk çalışma tamamlanıyor. Ondan sonra da ikinci büyük aşama var. Burada, üyelik müzakeresinin ve hazırlığının başlaması öngörülüyor. Bunlar tabii çok uzun vadeli çalışmalar. Ben Türkiye olarak hepsini yapacağımıza ve hattâ birçok konuda sanılandan daha kısa sürede bunları tamamlayacağımıza inanıyorum.</p>
				<p class="indentmetinitalik">– Örneğin ölüm cezası konusunda, hükümet ortakları arasında bir görüş birliğinin en azından şu aşamada olmadığı görülüyor. Türkiye, Avrupa Konseyi’ndeki 45 ülke arasında, bu cezayı resmen kaldırmamış tek ülke değil mi?</p>
				<p class="indentmetin">• Türkiye’nin, ölüm cezasını uygulamayacağı beyanı var, Avrupa Konseyi’nde. Avrupa Konseyi’nde, bu cezayı hukuken muhafaza eden tek ülkenin Türkiye olduğu doğru. Ben, ‘uygulamamaya devam beyanına Türkiye katıldı’ demekteyim. Öte yandan, AB’de ölüm cezası yoktur. Ölüm cezasını hukuken koruyan bir aday ülke, ilerleyemez. Türkiye zaman içinde gereğini yapacaktır. Zaten 14 yıldan beri bu cezayı uygulamayan bir ülkeyiz.</p>
				<p class="indentmetin">Sözünü ettiğiniz konuların bazılarında bizim de kendimizi geliştirmemiz gereken hususlar olacaktır. Ancak bunların çoğunda düşüncelerimizi daha iyi anlatarak, karşılıklı daha uzlaşmacı yaklaşarak, sorunları hafifleterek yol alınabilir. Bugüne kadar yaşanılan deneyim bunu gösteriyor. Muhatabım AB dışişleri bakanları, nereden nereye geldiler... Bu, bizim anlatmamızla, karşılıklı tartışmamızla oldu. Sonuçta benim gözlemim şu: Doğru anlattığınız vakit anlaşılıyor. Tabii bu bir çaba istiyor, süre istiyor. Ama sonuçta da oluyor.</p>
				<p class="indentmetinitalik">– Umutlu musunuz Sayın Cem?</p>
				<p class="indentmetin">• ’Umut’ sözcüğünü bu bağlamda hiç kullanmam. Ben gerçekçiyim. Karamsar da değilim, iyimser de değilim. Adaylığın olması halinde Türkiye’mize ciddi katkı sağlayacağı düşüncesindeyim. Bunu çok önemsiyorum. Ancak gerçekleşmemiş bir sonuç üzerine konuşmak istemiyorum açıkçası. Hele bir olsun, demekteyim. Gerçekten, medya, basın, sokaktaki vatandaş, izliyorum. Herkes çok iyimser. Ben değilim. Ben daha ihtiyatlıyım. Bu işlerde son dakikadır, önemli olan. Herkes son sözünü son dakikaya saklar. İsteğimiz gerçekleşmezse, öyle büyük tepkiler içinde olmayız, olmamamız gerekir. Türkiye’nin çok geniş bir dış siyaset ufku vardır, ufkun kararması asla söz konusu değildir. Dolayısıyla, adaylığın Helsinki’de olmaması halinde bunu milli felaket gibi almamak icap eder. Olursa? Olursa da Türkiye’de iyi şeyler olur.</p>
				<p class="indentmetinitalik">– İnşallah. Sayın İsmail Cem, Dışişleri Bakanı, çok teşekkürler yaptığınız açıklamalar için.</p>
				<p class="sagnormal">NTV’deki konuşma, 9 Aralık 1999</p>
				<p class="solbaslik">c) Türkiye Yürüyüşüne Devam Eder...</p>
				<p class="indentmetinitalik">– Sayın Bakan, Yunanistan Başbakanı Simitis de, aynen sizin daha önce söylediğiniz gibi, Helsinki’de yarın öğlen saatlerinde alınması beklenen Türkiye’ye ilişkin adaylık kararı için, bugün ‘yüzde 50-50’ şeklinde bir açıklama yapmış...</p>
				<p class="indentmetin">• ‘Yüzde 50-50’ tahminlerimizde uyuşmuşuz da, söyledikleriyle uyuşmamız mümkün değil. Biz baştan beri kategorik baktık ve ölçüleri koyduk. Bize diğer adaylara farklı bir yaklaşım olursa bunu kabul etmeyeceğimizi bildirdik; artık kendilerinin düşünmesi gerektiğini ekledik. Sayın Simitis’in sözü edilen açıklaması, net değil. Bunun çerçevesine her şey yerleştirilebilir. Bu ‘her şey’, bizim açımızdan kabul edilemeyecek hususlar da olabilir. Örneğin Ege sorunlarının çözüm yöntemleri, eğer BM’nin, AB’nin mevcut kuralları ise, ona bir şey demeyiz. Yok eğer fazladan kayıtlar getirilmek isteniyorsa, o zaman durum değişir. Ya da, ‘Yol Haritası’ lafları: Yol haritası denilen, ancak adaylık kabullenildikten sonra, diğer adaylarla uygulanan yöntemlerse, mesele olmaz. Ama ‘özel bir muamelenin’ ismiyse bu, biz orada yokuz.</p>
				<p class="indentmetinitalik">– Dün de onu söylemiştiniz. Sırf Türkiye aday oluyor diye getirilmiş ek kuralları kabul etmeyeceksiniz.</p>
				<p class="indentmetin">• Gayet tabii. Bizim tutumumuz açık: Kendileri düşünsün, taşınsın. Karar ne olacaksa, olsun. Çünkü bunun sonucu sadece bizi etkilemeyecek. Belki bizden çok, AB’nin geleceğini etkileyecek.</p>
				<p class="indentmetinitalik">– Sayın Bakan Helsinki’den olumsuz karar çıkarsa ne olur? Avrupa cephesinden özellikle Türkiye’nin adaylık statüsünü destekleyen ülkeler açısından radikal İslâmcı akımların güçleneceği yolunda kaygılar var. Olumsuz bir karar karşısında biz hangi arayışlar içine gireriz?</p>
				<p class="indentmetin">• Olumsuzluk üzerine tahmin yapmam. Ama değindiğiniz birkaç konu önemli. Birincisi radikal akımlar. AB ile bunun hiçbir ilgisi yoktur. Türkiye’miz zaten çağı paylaşma yönündeki yoluna devam edecektir. Devam etmesi için AB’nin desteğine ihtiyacı yoktur. İnanç iddialı yıkıcı radikal akımların AB’den bir olumsuz sonuç çıkması nedeniyle Türkiye’de güçlenmesi söz konusu değildir. Güçlenirse, başka nedenlerden güçlenir.</p>
				<p class="indentmetinitalik">– Olumsuz karar çıkarsa, Türkiye sadece AB ile ayakta durmayacaktır. Farklı yönlere de gidebilecek güçte ve kapasitede bir ülkedir denmişti. Bu anlamda söylüyorum, soruyu efendim?</p>
				<p class="indentmetin">• Bizim Türkiye olarak güçlü bir konumumuz var. Çok geniş bir coğrafyada etkiliyiz. Ancak başkalarına yamanıp büyüyebilen, yürüyebilen bir ülke değiliz. Lüksemburg sonrasında da (Aralık 1997) aynı şeyi söylemiştim. AB ile ilişkiler gelişemiyor diye kalkıp ‘hami’ aramak durumunda değiliz. Zaten biz AB’yi mevcut yahut olası bir hami diye görmemekteyiz. Yürüyüşümüze devam edeceğiz.</p>
				<p class="indentmetin">Bu konuyla en fazla ilgilenen, işin iç yüzünü takip eden kişi benim ve ben baştan beri, ‘bu iş oldubitti, ibre Türkiye’ye kaydı’ demedim. Yok böyle bir şey. Şu anda da aynı şeyi söylüyorum. AB’nin ve Türkiye’nin üzerinde uzlaşacağı bir sonuç çıkması ihtimali gerçekten yüzde 50’den fazla değildir. Bunu, kamuoyunu olumsuz bir sonuca hazırlamak düşüncesiyle söylemiyorum. Bu benim samimi tespitim. ‘... Buzlar çözüldü, anlaşmaya varılıyor, Atina veto etmeyecek...’ haberleri sadece tahmin.</p>
				<p class="indentmetin">Dış siyasette gönülden konuşmaya gelmez. Dış siyasette mantıkla ve matematikle konuşmak lazım. Tekrar ediyorum, AB’nin Helsinki Zirvesi’nden Türkiye’nin benimseyeceği bir metnin çıkması olasılıklardan sadece biridir. Doğrudan bir Yunan vetosu gelebilir ya da Yunanistan’ın zorlamasıyla öyle bir metne karar verilir ki, ona da biz, ‘sağ olun, eksik olmayın, hayır’ deriz.</p>
				<p class="indentmetinitalik">– Bu karar olumlu çıkarsa, önümüzde uzun ince bir yol gözüküyor. Bu süreç kolay olacak mı? Ciddi bir ödün verme sürecinin başlayacağı şeklinde değerlendirmeler var?</p>
				<p class="indentmetin">• Bu özellikteki değerlendirmelere pek rastlanmıyor ama, ‘ödünden’ bahsedilmesi, kompleksli, kendine güveni olmayan tahlillerin sonucu. Öyle bir şey yok. Yol zor mu? Evet yol zor. Ben bu güçlükleri de genelde zannedilenin dışındaki alanlarda görmekteyim. Kopenhag Kriterleri’nin insan haklarına, demokrasiye ilişkin bölümlerinde, geçici sorunlar çıkabilir, ancak kalıcı ve büyük bir sıkıntı olacağını sanmıyorum. Biz zaten hayli yol almış bir ülkeyiz. Bundan sonrasındaki yolu da biz zaten alacağız. AB üye adayı olsak da, olmasak da...</p>
				<p class="indentmetinitalik">– 90 bin sayfalık metinlerden söz ediliyor?</p>
				<p class="indentmetin">• 90 bin sayfa, belki fazlası... Onlarda zorluklarımız olacak. Yoksa insan haklarında kalıcı ve sürekli sıkıntımız tahminden daha az olabilir. Tabii büyük konuşamam da, böyle olur zannediyorum...</p>
				<p class="indentmetinitalik">– Avrupa’nın yeni savunma kimliğini oluşturma çalışmaları çerçevesinde, yanılmıyorsam şöyle bir siyaset ifade etmiştiniz: ‘Türkiye’nin Avrupa Güvenlik ve Savunma Kimliği içinde Türkiye’nin yetkisi neyse, katkısının ölçüsü de o olacaktır; katkısı, yetkisi kadar olacaktır’ demiştiniz. Yarın başlayacak Helsinki Zirvesi’nde bu konudaki rapor da oylanacak. Bu, Türkiye’yi nasıl etkiler?</p>
				<p class="indentmetin">• NATO içindeki konumumuzu etkilemez. Biz NATO ’nun üyesiyiz. NATO kendi dışındaki bir organizasyona, yani burada AB’nin bir organizasyonuna bir katkıda bulunacaksa, bir imkânını ona açacaksa, bunu ancak bütün NATO üyelerinin ortak kararıyla yapabilir. NATO’nun bu kararı, benim katıldığım NATO Washington Zirvesi’nde, bizim ciddi ısrarımız, direnmemiz ve sonuçta diğer dışişleri bakanlarını ikna etmemizle gerçekleşmişti. Dolayısıyla bizim NATO’da herhangi bir sıkıntımız yoktur.</p>
				<p class="indentmetin">NATO’nun dışında böyle bir güç oluşuyor, AB gücü. NATO’dan, dolayısıyla Türkiye’den destek, katkı almak ihtiyacında gözüküyor. Bizim bu yeni gücün karar mekanizmalarındaki yetkimiz ne ise, katkımız da o kadar olur. Yetki düzeyimiz fazla ise, katkımız da fazla olur. Bu yetki şu sıra gözüktüğü gibi sınırlıysa, katkımız da sınırlı olur. Kötü bir niyetle değil ama böyle olur. Türkiye kırk yıl Batı’nın uzak karakolu işlevini taşımıştı; kendi güvenliğiyle de bağlantılı olmakla beraber, bu işlevi son derece fedakârane bir şekilde gerçekleştirmişti. Bu kırk yıl bize çok pahalıya maloldu. Ekonomimizi, emeğimizi, siyasetimizi, kurumsallaşmamızı, demokratikleşmemizi, o uzak karakolluk işlevinin olumsuz yansımalarına hedef yaptık. Ciddi şekilde geciktik. Yani biz büyük bir bedel ödedik. (Bu konu, çalışmanın ilk cildinde etraflı inceleniyor. Soğuk savaş ortamındaki sınır karakolluğu göreviyle, demokrasinin, çoğulculuğun bağdaşamadığı anlatılıyor.)</p>
				<p class="indentmetinitalik">– Aslında bunu da haketmedik diyorsunuz sonuçta.</p>
				<p class="indentmetin">• Şunu belirtmek istiyorum: AB’nin, askeri bir organizasyon kurarak, ‘Hadi Türkiye, NATO’da senin büyük katkınla oluşmuş birikimi koşulsuz kullanma imkânını bize ver, gerektiğinde askerini ver, insanını ver’ dediğinde, muhatabın Soğuk Savaş dönemindeki Türkiye olmadığını da herhalde görüyor... Her şeye gözü kapalı evet diyen Türkiye artık geçmişte kalmıştır.</p>
				<p class="indentmetinitalik">– Sayın Bakan telefon bağlantılarımız var. Şimdi bir Almanya’ya uzanalım bakalım orada neler oluyor Zirve öncesinde. Revan Altınok telefon hattımızda. İyi akşamlar Revan.</p>
				<p class="indentmetin">• İyi akşamlar.</p>
				<p class="indentmetinitalik">– Dışişleri Bakanı Sayın İsmail Cem ile birlikte değerlendiriyoruz. Almanya cephesinde neler oluyor?</p>
				<p class="indentmetin">• Almanya, özellikle Sosyal Demokrat-Yeşil hükümetin işbaşına gelmesinden sonra Türkiye’yi AB’ye yakınlaştırma çabasını gösteren bir ülkeydi. Az önce sayın Bakanın Türkiye’nin Soğuk Savaş döneminde üstlendiği role ilişkin sözleri, Başbakan Schröder’in geçen gün parlamentodaki konuşmasını çağrıştırdı: Hem NATO çerçevesinde Türkiye’ye birtakım yükler yüklenip, hem de bu aşamada Türkiye’ye sırt çevirmenin doğru olmadığını ve mutlaka Türkiye’ye bir Avrupa perspektifi sunulması gerektiğini bildiriyordu. Ancak Helsinki Zirvesi’ne çok az bir zaman kala Berlin hükümeti de kesin olarak Türkiye’ye bir adaylık statüsü verilip verilmeyeceği konusunda net bir görüş açıklamıyor. Hâlâ belirsizlikten söz ediyor. Ancak, bu Zirve’de Türkiye kendisine ayırımcılık yapılıyor duygusundan mutlaka kurtarılmalı diyor ve bunu özellikle bütünleşen Avrupa’nın güvenliği açısından da gerekli görüyor. Schröder’le Sayın Ecevit arasındaki mektup teatisine çok önem atfediliyor burada. Türkiye’nin önündeki uzun yol sürecinde yapması gereken adımların bilincinde olduğu vurgulanıyor. Nitekim, bugün basında da Helsinki Zirvesi çok geniş olarak ele alındı. Die Welt gazetesinde, AB’nin genişlemeden sorumlu üyesi, Verheugen’le yapılmış bir röportajı vardı. Sayın İsmail Cem, AB’nin Türkiye’ye bu statüyü tanımasının lütuf olmayacağını belirtmişti, Verheugen de, AB’nin Türkiye’ye bir lütfu olmayacağını adeta tekrarladı ve Türkiye’ye bu statünün verilmesini, birliğin kendi çıkarlarının gereği olan bir siyasal strateji olarak tanımladı.</p>
				<p class="indentmetinitalik">– Revan teşekkür ediyoruz. Sayın Bakan, Almanya cephesini değerlendirelim. Aynen sizin dünkü ifadeniz Alman basınındaki haberlerde yer almış. Genel olarak Almanya cephesine bakabilir misiniz?</p>
				<p class="indentmetin">• Almanya’nın Schröder hükümeti, Türkiye’nin bu adaylığına olumlu yaklaşıyor. Ciddi destek veriyor, birçok başka üye ülkenin yaptığı gibi. 1997’deki Lüksemburg Zirvesi’nde, 2-3 adet desteğimiz vardı, neredeyse 11-12 ülke kesin bir şekilde karşımızdaydı. Biz bu dengeyi değiştirdik. Şimdi 14 ülkenin bir bölümü tam destek veriyor, geri kalanlar karşı çıkmıyor, sadece Yunanistan’ın bir direnmesi söz konusu. Ciddi bir mesafe alındı. Ancak aynen Alman gazetelerinde belirtildiği gibi, bunun nasıl sonuçlanacağını bilmiyorum.</p>
				<p class="indentmetinitalik">– Sayın Bakan, Batı basınında, eğer gerçekten olumsuz bir karar çıkarsa bu Türkiye’nin çok yönlü tepkisine yol açar, deniyor?</p>
				<p class="indentmetin">• Biz, olumlu ya da olumsuz her sonuçta, Türkiye’nin menfaati ne ise onu yapacağız. Bunun dışında bir tanım getirmem.</p>
				<p class="indentmetinitalik">– Helsinki’den çıkacak olumlu bir karar, Türkiye’nin Kıbrıs Rum Kesimi’nin AB’ye üyeliğine bakışını nasıl etkileyecek?</p>
				<p class="indentmetin">• Değiştirmez.</p>
				<p class="indentmetinitalik">– Sayın başbakanın Helsinki’ye gitmesi söz konusu mu acaba? Gündemde bir yemek daveti vardı...</p>
				<p class="indentmetin">• Olumlu ve kesin bir sonuç çıkarsa gidebilir.</p>
				<p class="indentmetinitalik">– Ama yarından sonra herhalde değil mi?</p>
				<p class="indentmetin">• Tabii, yarın gece bir sonuç alınabilirse, bu bizim tarafımızdan ve hükümetimiz tarafından değerlendirilecek ve sonra sayın başbakan kararını verecek.</p>
				<p class="indentmetinitalik">– Teşekkürler sayın Bakan...</p>
				<p class="sagnormal">TRT-TV ‘Haber 18’deki konuşma, 9 Aralık 1999</p>
				<p class="solbaslik">d) İnşallah Olur, Olmazsa da Dünyanın Sonu Olmaz...</p>
				<p class="indentmetinitalik">– Helsinki’de Türkiye’ye diğer adaylardan farklı muamele yapılırsa bunun kabul edilemeyeceğini belirten ve AB’ye alternatif tartışmalara tepki gösteren İsmail Cem, bu tartışmaların yanlış zihniyetlerden kaynaklandığını vurguladı ve Türkiye’nin ciddi bir devlet olarak alternatifinin bizzat kendisi olduğunu kaydetti.</p>
				<p class="indentmetin">Dışişleri Bakanı İsmail Cem adaylık sürecinde Türkiye’nin ödünler vereceği yolundaki eleştirilere de sert tepki göstererek, bu eleştirileri kompleksli, özgüvenden yoksun yaklaşımlar olarak değerlendirdi. Türkiye’nin AB’ye girmemesi durumunda radikal akımların güçleneceği yolundaki görüşleri ise, boş görüşler olarak niteleyen İsmail Cem, iki konu arasında bir ilgi bulunmadığını ve sonuç ne olursa olsun Türkiye’nin çağı paylaşma doğrultusundaki yoluna devam edeceğini anlattı.</p>
				<p class="indentmetin">Dış gelişmeler hakkında siyasi parti liderleriyle yaptığı görüşmelerini bugün de sürdüren İsmail Cem, Türkiye’nin adaylığıyla ilgili soru işaretlerinin son dakikaya kadar sürebileceğini söyledi. İsmail Cem, Anavatan Partisi Genel Başkanı Mesut Yılmaz’ı özel konutunda ziyaret ederek görüş alışverişinde bulundu:</p>
				<p class="indentmetin">• Anavatan Partisi Genel Başkanı’na bilgi sundum. Gelişmeler konusunda bir önerisi, eleştirisi varsa onları almak için bu randevuyu rica etmiştim. Etraflı bir değerlendirme oldu.</p>
				<p class="indentmetinitalik">– Helsinki sonucu hakkında umutlu olduğunuzu söylediğiniz belirtiliyor...</p>
				<p class="indentmetin">• Ben öyle bir şey söylemedim. Halen de söylememekteyim. Benim söylediğim şudur: Son dakikaya kadar hiçbir şekilde belli olmaz.</p>
				<p class="indentmetinitalik">– Dışişleri Bakanı İsmail Cem, daha sonra Fazilet Partisi’ne geçerek Genel Başkan Recai Kutan’la bir araya geldi. Cem görüşmede, AB hakkında bilgi sunmak, bunun yanı sıra eleştiri ve önerilerini almak üzere bu ziyareti gerçekleştirdiğini belirtti. Fazilet Partisi Genel Başkanı Recai Kutan da ana muhalefet partisi olarak daima olumlu muhalefet yapmaya çalıştıklarını kaydetti. Dışişleri Bakanı Cem, görüşmeden sonra kısa bir açıklama yaptı:</p>
				<p class="indentmetin">• ‘Sayın Genel Başkan’a ve Fazilet Partisi’nin sayın yöneticilerine AB Zirve’sine ilişkin son gelişmeleri sundum. Düşüncelerini, eleştirilerini, önerilerini sordum.</p>
				<p class="indentmetinitalik">– Efendim olumlu bir sonuç çıkmazsa Türkiye’nin bundan sonraki kaderi ne olacak?</p>
				<p class="indentmetin">• Neden hep olumsuzdan bakıyorsunuz? Bakalım, gelişmeleri görelim. Ben, yüzde 50-50 demekteyim. İnşallah olur. Olmazsa da dünyanın sonu olmaz.</p>
				<p class="sagnormal">TRT-TV 20:00 haberleri, 9 Aralık 1999</p>
				<p class="solbaslik">e) Daha Fazla Fotoğraf, Biraz da ab Üzerine...</p>
				<p class="indentmetinitalik">– Helsinki’nin başrol oyuncusunu, daha doğrusu Türkiye’nin Dışişleri Bakanı’nı bugün programımıza davet etmek istedik. Şu anda Ankara stüdyolarımızda. Ancak biz bu sefer Dışişleri Bakanı’na Helsinki’yi sormayacağız. Zira, kendisinin de belirttiği gibi, Helsinki’yle ilgili söylenecek her şey söylendi. Yarın karar günü. Biz Dışişleri Bakanı İsmail Cem’le bir fotoğraf sanatçısının günlüğünü konuşacağız. Zira geçtiğimiz günlerde açtığı 5. sergisinde dışişleri bakanımız gösterdi ki, şair bir başbakandan sonra bir de fotoğrafçı dışişleri bakanımız var.</p>
				<p class="indentmetin">• Gerçekten, hep Helsinki, AB konuşmaktan biraz da bunalmışken böyle bir günde fotoğraftan söz etmek çok güzel.</p>
				<p class="indentmetinitalik">– Hangisi daha zevkli acaba. Siz hangisini daha çok seviyorsunuz. Dışişleri Bakanlığı’nı mı yoksa bir fotoğraf sanatçısı olmayı mı?</p>
				<p class="indentmetin">• Bir ayırım, yapmıyorum. İkisi birbirini bütünlüyor. Bana göre fotoğraf veya sanat siyaseti, siyaset sanatı bütünleyen bir olgu.</p>
				<p class="indentmetinitalik">– Bu beşinci serginiz sanırım. Bu serginizde neyi anlatmaya çalışıyorsunuz? Neye önem verdiniz? Nelere dikkat ettiniz?</p>
				<p class="indentmetin">• Genellikle renk uyumu, doğa ve insan üzerine fotoğraf çekiyorum. Bu sergimde de –geçmişte olduğu gibi– bu unsurlar öne çıktı. Ayrıca, daha önceki çalışmalardan seçmelere de yer verdim. Neredeyse 25 yılın bir özeti gibi.</p>
				<p class="indentmetinitalik">– Bir de mekân olarak da ilginç. Herhalde fotoğraf sanatçısı dışişleri bakanı olunca, sergi de Türk-Japon Kültür Derneği’nde gerçekleşiyor. Özel bir anlamı var mıydı? Bir de neden acaba böylesine bir zamanlama oldu. Tam Helsinki’nin arifesinde biraz sıkıştırmadınız mı?</p>
				<p class="indentmetin">• Türk-Japon Kültür Derneği, benim sergimi düzenleyen İstanbul Menkul Kıymetler Borsası’nın Ankara’da devamlı sergi mekânı olarak gerçekleştirdiği bir salon. Açılışını benim sergimle yapmak istediler. Zamanlama konusunda özel bir tercihimiz olmadı. Rastlantı, Helsinki öncesine denk getirdi.</p>
				<p class="indentmetinitalik">– Herhalde protokol olarak da en ağır sergi açılışı sizinkiydi. Zira, sayın Ecevit’ten MGK Genel Sekreteri’ne kadar birçok üst düzey bürokrat, politikacı geldiler. Nasıl buldular serginizi? Konuştunuz mu fotoğraflar üzerine? Mesela Ecevit’in en çok beğendiği fotoğrafınız hangisi acaba?</p>
				<p class="indentmetin">• Birkaç fotoğrafla daha fazla ilgilendi. Hangileri diye düşünüyorum; “Siste Boğaz” diye bir fotoğrafım var, onunla ilgilendi. Sonra, Portekiz’de küçük bir kız çocuğunun resmi var. Çiklet satıyor ve para toplamaya çalışıyor. Bir bakıma dileniyor. Yerde oturuyor bu kız çocuğu ve hemen yanı başında başka insanların, giyimi, kuşamı, sağlığı yerinde insanların bacakları, gösterişli, boyalı ayakkabıları görünüyor. Ve bir yerde bu iki dünyanın, ilgileriyle, kaygılarıyla birbirinden ne kadar kopuk olduğunu o fotoğraf sergiliyor. Sayın Ecevit’in bu resmi beğendiğini zannediyorum</p>
				<p class="indentmetinitalik">– Efendim, dışişleri bakanı olarak fotoğraf çekerken zorlanmıyor musunuz? Onca protokol sırasında fotoğraf çekmeniz zor olmuyor mu? Korumaların arasında?</p>
				<p class="indentmetin">• Böyle bir sıkıntım oluyor. Çünkü ben eskiden sokakta dolaşıp, gönlümce fotoğraf çekebilirdim. Şimdi gittiğim yerde ister istemez dikkat topluyorum.</p>
				<p class="indentmetinitalik">– Bu arada kamerayla uğraşırken sizin fotoğraflarınız çekiliyor değil mi?</p>
				<p class="indentmetin">• Evet, o da oldu. Bir de belirttiğiniz gibi, yalnız olamıyorum. O da bir zorluk yaratıyor. Ancak insan fotoğraf çekmek isteyince yolunu, yordamını da mutlaka buluyor.</p>
				<p class="indentmetinitalik">– Peki siz, mesela bu fotoğraflarınıza baktığımızda, en çok hangi tür objektifi kullanıyorsunuz. Dar açılı mı bakıyorsunuz, geniş açı mı? Hangisini seviyorsunuz?</p>
				<p class="indentmetin">• 35 mm ile 180 mm arasında. Ben genellikle eski makineler kullanıyorum. ‘Klasik Leica’ dediklerinden, ‘M’ tipi. Leica makinelerimin biri 1952 yapımı. Bir başkası 1965 yapımı. Genellikle onları kullanıyorum. Bir de daha yeni bir refleks makinem var, onu 180 mm objektif için kullanıyorum.</p>
				<p class="indentmetinitalik">– Siz kendinizi fotoğraflarınızda nasıl bir sanatçı olarak görüyorsunuz? Yani çektiğiniz ve arayışlarınız neler? Daha toplumsal figürlerin üzerinde mi duruyorsunuz? Fotoğraflarda neye dikkat ediyorsunuz, neyi görmek istiyorsunuz, neyi göstermek istiyorsunuz?</p>
				<p class="indentmetin">• Ben hayatım boyunca toplumun ve bireyin sorunlarıyla uğraştım. Yahut şöyle diyeyim, benim uğraş verdiğim alanlar, üzerinde yazdığım konular hep zorlu ve sıkıntılı özellik taşıdı. Hem bir yazar, hem siyasetçi olarak, insanların acısıyla, sorunlarıyla, bunları aşacak siyasal, sosyal ve ekonomik yaklaşımların şekillendirilmesiyle, toplumsal olaylarla uğraştım. Fotoğraf bana bir başka boyutla ilgilenmek, çevremdeki ve kendimdeki bu farklı boyutu araştırmak imkânını getirdi. Benim fotoğraflarım öncelikle sosyal gerçeklerin yansıması değil. En azından şimdilik değil; ileride başka tarzları deneyebilirim. Bugün için, doğadaki, insandaki, renklerdeki ve şekillerdeki güzelliği fotoğraflarımda işliyorum, güzelliklerin fark edilmesine, paylaşılmasına, korunmasına dönük bir çağrıda bulunuyorum. Fakat son zamanlarda dikkat ettim, gerçi sosyal gerçekçilik değil ama, insan daha fazla yer almaya başladı fotoğraflarımda. Eskiden hemen tümüyle doğaydı, renk uyumlarıydı. Şimdi insana daha çok yöneldim ve galiba da iyi oldu.</p>
				<p class="indentmetinitalik">– Acaba sizin bu tür konuları seçmeniz, yazar, gazeteci, siyasetçi olarak yoğun gündeminizden bir kaçış mı?</p>
				<p class="indentmetin">• Ben bir kaçış değil de bir bütünlenme olarak almaktayım. İnsan çok boyutlu bir varlık. İnsan sadece siyasetçi değil, sadece gerçekçi değil, insan aynı zamanda soyut, insan aynı zamanda idealist. Sanırım benim fotoğrafa yaklaşımım bu özellikleri taşıdı. Yani ideallerin, güzelliklerin ve soyutun boyutundaki bir arayış.</p>
				<p class="indentmetinitalik">– Toplantılarda olsun, diplomatik görüşmelerde olsun, ‘keşke makinem yanımda olsaydı’ dediğiniz oluyor mu acaba?</p>
				<p class="indentmetin">• Bu yurt içinde değil de özellikle yurt dışında oluyor. Mesela bir toplantıya gittiğimde, o toplantıya giderken yolda öyle bir olguyla karşılaşıyorum ki ‘... keşke şunun fotoğrafını alabilseydim’ diyorum. Tabii mümkün olamıyor. Türkiye’mizde ise öyle sıkıntı pek yok. Fotoğraf makinesini hemen her zaman bir şekilde ya arabanın bir köşesinde yahut yanımda hazır tutmaktayım. Bu bakımdan Türkiye’mizde rahatlıkla çalışıyorum.</p>
				<p class="indentmetinitalik">– Kimi fotoğraflarınız gerçekten bir sanat eseri. Fotoğrafın da ötesinde, soyut bir resim gibi.</p>
				<p class="indentmetin">• Çok teşekkür ederim.</p>
				<p class="indentmetinitalik">– Sizce fotoğrafların bir milliyeti var mıdır? Yani fotoğrafları çözümlerken böyle bir tartışma entelektüel düzeyde devam ediyor mu? Mesela bir fotoğrafa bakarken bunu şu milliyetten birisi çekmiştir ya da bu fotoğraf şunu anlatıyor dediğiniz oluyor mu? Nasıl çözümlüyorsunuz? Bir fotoğrafı siz nasıl görüyorsunuz bir dışişleri bakanı olarak mı bir sanatçı olarak mı?</p>
				<p class="indentmetin">• Fotoğrafın konusu yahut mekânı bakımından bir milliyet ayırımı bazen yapılabilir. Kimi fotoğrafçı belirli bir ülkede, o ülkeyi yansıtan fotoğraflar çekmiş olabilir. Ama onun dışında biraz zor. Fotoğraf, evrensel bir sanat dili. Milliyet ayırımı veya milliyeti sezme, fotoğrafçının milliyetini sezmek bir hayli zor.</p>
				<p class="indentmetin">Ancak bazı fotoğrafçıları, tarzından, üslûbundan tanıyorsunuz. O önemli. Örneğin, benim sevdiklerimden Eugene Smith var, Amerikalı. Olağanüstü bir fotoğrafçıydı. Onun konularına baktığınızda, bütünüyle insanlığı görürsünüz. Eugene Smith, ‘Ebe Maud’un, ‘Albert Schwartzer’in fotoğraf dosyalarını, İkinci Dünya Savaşı’nın en çarpıcı sahnelerinden bazılarını, birçok başeseri, ‘Minimata’yı gerçekleştiren sanatçıdır. Minimata, Japonya’da küçük bir kasaba, hattâ bir köy. Köydeki bir fabrikanın kimyasal atıkları nedeniyle çocuklar sakat doğmaya, büyükler sakat olmaya başlamış. Kimyasal atıklar sulara karışıyor, kirlenmiş sular bitkileri, içme sularını zehirliyor. Köylülerin yakınmalarına rağmen, bu gelişmeler dünyadan saklanmış. 1960’lı yıllardı, bu köyü Eugene Smith keşfediyor. Köye gidip fotoğraflar çekiyor, sonra, bunları Life dergisinde yayınlıyor. Bu yüzden hayatını kaybediyor, Minimata’daki fabrikanın sahipleri, Smith’in tekrar resim çekmek üzere dönüşünü bekleyip, onu öldüresiye dövdürtüyorlar; Smith, uzun süre hastanede yatıyor. Ama fotoğraflar o kadar etkili ki, sonuçta Japon hükümeti ve uluslararası kamuoyu, fabrikayı kapattırıyor; sağlık örgütleriyle, hekimleriyle, Minimata’lıların yardımına koşuyor. Çok sayıda, çok değerli fotoğrafçı var, sanata ve insanlığa büyük katkısı bulunan. Ayırım yapmak zor. Gene de, gerçekle rüyayı, somutla soyutu bütünleştiren, olağanüstü renkleri görebilen büyük bir ustayı, Avusturya doğumlu Amerikalı Ernst Haas’ı ayırıp, en sevdiğim fotoğrafçılar arasında sayabilirim.</p>
				<p class="indentmetinitalik">– Türkiye’den kimler olabilir?</p>
				<p class="indentmetin">• Bizim gerçekten çok iyi fotoğrafçılarımız var. Hepsi büyük değer. Türkiye’miz konu itibariyle fotoğrafa çok yatkın bir ülke. Bizim insanımız, bizim köylümüz, bizim şehirlimiz, bizim tabiatımız müthiş... Bizim fotoğrafçılarımızdan şu sıra Ankara’da fotoğraf sergisi olan bir kişiyi söyleyeceğim, Ara Güler... Ara Güler muhteşem bir fotoğrafçı. Ama çok sayıda büyük fotoğrafçımız, ustamız var.</p>
				<p class="indentmetinitalik">– Sergiyi Yunanistan’a taşımayı düşünüyor musunuz? Altıncı serginiz mesela Atina’da olmaz mı?</p>
				<p class="indentmetin">• Helsinki’yi bir görelim de, ondan sonra bakacağız.<sup class="calibre3"><a href="ismail2_split_048.html#footnote-100-12" id="footnote-100-12-backlink" name="footnote-100-12-backlink">[12]</a></sup></p>
				<p class="indentmetinitalik">– ‘Duruma göre’ diyorsunuz yani.</p>
				<p class="indentmetin">• Evet. Zannederim ilk dış sergim Almanya’da (Berlin) olacak. Sonra Fransa’da (Strasbourg).</p>
				<p class="indentmetinitalik">– ‘Helsinki’de bir terslik olmazsa’ diyorsunuz...</p>
				<p class="indentmetin">• Belki Atina’da da sergileriz. Almanya ve Fransa sergileri, AB Zirvesi’nin sonucuna bağlı değil. Bunlar, muhtemelen 2000’in şubat ayında gerçekleşecek.</p>
				<p class="indentmetinitalik">– Helsinki’ye fotoğraf makinelerinizi götürüyor musunuz?</p>
				<p class="indentmetin">• Helsinki’ye gidip gitmeyeceğimi bilmiyorum, Zirveden çıkacak sonuca bağlı. Gidersem belki de yanıma alırım.</p>
				<p class="indentmetinitalik">– Son olarak şunu sormak istiyorum. Bilkent Üniversitesi öğrencileri yaptıkları bir araştırmada sizin cumhurbaşkanlığına çok yakışacağınıza karar vermişler. Ne diyorsunuz? Sizi de önümüzdeki günlerde cumhurbaşkanlığına aday olarak görür müyüz?</p>
				<p class="indentmetin">• Şu anda kendi işini iyi yapmaya çalışan bir dışişleri bakanıyım. Tabii öğrencilerin ilgisine, sevgisine teşekkür ederim. Gençlerin fikerleri benim için çok değerli. Önümüzdeki yıllarda Türkiye’yi onlar şekillendirecek.</p>
				<p class="indentmetinitalik">– Kendi işinizi de iyi yapıyorsunuz, fotoğraflarınız da gerçekten çok güzel. Sayın Cem vakit ayırdınız, böylesine sıkışık bir gündemde farklı bir yönünüzle bizleri mutlu ettiniz. Başarılar diliyoruz. Hepimizin gözü Helsinki’de aslında. Çok teşekkür ederiz efendim programımıza katıldığınız için.</p>
				<p class="indentmetin">• Ben size teşekkür ederim.</p>
				<p class="sagnormal">CNN-TÜRK’teki konuşma, 9 Aralık 1999</p>
		
		</body>
</html>