<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>ismail2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_24">III<br class="chapter"/>Avrupa Birliği’ni Anlamak ve Anlatmak</h2>
				<p class="normal">ab Helsinki Zirvesi’ni izleyen birkaç hafta, Türkiye’nin yeni konumunun anlaşılması açısından çok önemliydi. Hem kendi içimize, hem de dışımıza doğru mesaj verilmesi gerekiyordu. Bu amaçla, 1999 Aralık ayının son, 2000’in ilk haftalarında çok sayıda konuşma yaptım; tbmm’de, basında, tv programlarında Türkiye’nin yeni konumunu anlattım. Bunların bazılarından, önemsediğim ve geleceğin ab siyasetine katkı olabilecek düşünceleri özetle vermek istiyorum:</p>
				<p class="solbaslik">a) tbmm’de Konuşma</p>
				<p class="indentmetin">1999 yılında, ulusumuzun yazgısını da köklü bir şekilde etkileyebilecek nitelikteki bir diğer gelişme, Avrupa Birliği devlet ve hükümet başkanlarının 10-11 Aralık 1999 tarihlerinde Helsinki’deki zirve toplantısında aldıkları karardır. Bu kararla, hedefimiz olan tam üyeliğin yolu, öteki adaylarla eşit koşullarda açılmış olmaktadır. Burada, 1963 Ankara Anlaşması’nın hazırlık çalışmalarından, bu kararın alınmasına kadarki aşamalarda emeği geçenleri şükranla anıyorum.</p>
				<p class="indentmetin">10-11 Aralık 1999 tarihlerinde Helsinki’de yapılan Avrupa Birliği Devlet ve Hükümet Başkanları Zirve Toplantısı’nda ülkemizin tam üyelik adaylığının tescili ile Türkiye-AB ilişkileri tarihi bir dönemeci gerisinde bırakmıştır.</p>
				<p class="indentmetin">Helsinki Zirvesi kararları birkaç bakımdan belirleyici öneme sahiptir. Bir defa, adaylığımızın diğer aday ülkelerle aynı temelde ve koşullarda kabul edilmesi, Batı Avrupa’da bazı çevreler tarafından istismar edilen AB’nin genişleme sürecindeki konumumuzla ilgili tartışmalara artık son vermiş bulunmaktadır. İkincisi, inişleri ve çıkışlarıyla 1963 yılından bu yana sürmekte olan Türkiye-AB ortaklık ilişkileri adaylığımızın tescili sayesinde bundan böyle tam üyelik yönünde ilerlemektedir. Helsinki Zirvesi, ayrıca, iki yıl önce Lüksemburg Zirvesi’nde yapılan yanlışı düzeltmiştir: Türkiye’nin tam üyelik adaylığı statüsünü, diğer adaylarla eşit koşullarda tescil ederek, yapılan haksız ayırımcılığa son vermiştir.</p>
				<p class="indentmetin">Helsinki Zirvesi kararları sadece Türkiye’mizin başarısı değildir. Bu karar aynı zamanda Avrupa Birliği’nin de başarısıdır. Türkiye’nin AB’ye katılması hiç şüphesiz ülkemize çok şey kazandıracaktır. Büyük Atatürk’ün hedef olarak gösterdiği çağdaş uygarlık düzeyine ulaşmak yolunda bize katkı sağlayacaktır. İnsanlık tarihi boyunca pek çok uygarlığa ve inanca beşiklik etmiş olan bölgemizin birleştirici ve uzlaştırıcı değerleri Türkiye sayesinde Avrupa Birliği’ne taşınacaktır.</p>
				<p class="indentmetin">Helsinki Zirvesi’nde bizim için alınan en önemli karar, ülkemizin adaylığının diğer adaylarla eşit temelde ve koşullarda ve hiçbir tartışmaya yol açmayacak biçimde resmen ve hukuken tescil edilmesi olmuştur. Böylece ülkemizin otuzaltı yıldan beri sürmekte olan Avrupa Birliği ile bütünleşme süreci, artık geriye dönülmez bir biçimde çok önemli ve yeni bir döneme girmiş bulunmaktadır.</p>
				<p class="sagnormal">TBMM’deki konuşma, 22 Aralık 1999</p>
				<p class="solbaslik">b) Türkiye’nin Tarihi ve ab Oluşumu</p>
				<p class="normal">Avrupa Birliği’ni, tarih boyutunda ele alan, genel olarak Batı ilişkilerinin tarih içindeki yerini araştıran bir söyleşiyi, Taha Akyol’la birlikte gerçekleştirdik. 1999’un son günlerindeki bu konuşmada, ab olayı, alışılmışın dışındaki bir çerçevede, belki en belirleyici özellikleriyle irdelendi:</p>
				<p class="indentmetinitalik">– Bugün AB ve Türkiye ilişkilerine farklı bir açıdan bakacağız. Ege meselesi, Kıbrıs meselesi, Türkiye Avrupa’ya girince ne kazanacak, Avrupa bizden ne isteyecek bunlar çok konuşuldu. Ben bugün Türk Avrupa ilişkilerine tarihi açıdan, sosyolojik açıdan, kültür açısından, din ilişkileri açısından, din farklılığı açısından, çokkültürlülük açısından bakmak istiyorum. Sayın İsmail Cem hoşgeldiniz.</p>
				<p class="indentmetin">• Hoş bulduk.</p>
				<p class="indentmetinitalik">– Avrupa’yla Türkiye arasındaki ilişkiler soyut anlamda din farklılığından ibaret değil. Bir de bizim Avrupa’ya girmişliğimiz var. Viyana’ya kadar gitmişliğimiz var. Bizim açımızdan başka türlü yorumlanıyor, Avrupalılar açısından başka türlü yorumlanıyor. Siz Türkiye’de Geri Kalmışlığın Tarihi adlı kitabınızla, Osmanlı’nın Balkanlar’da feodaliteyi tasfiye ettiğini ve şehir medeniyetini geliştirdiğini yazıyorsunuz. Zaman zaman Avrupalı dışişleri bakanları ile görüşürken de Osmanlı’ya referansta bulunuyorsunuz. Yani Avrupa’da nefret edildiği varsayılan bir Osmanlı olgusunu siz Türkiye lehine yorumluyorsunuz. Nedir Avrupa’daki Osmanlı?</p>
				<p class="indentmetin">• Genel olarak bakıldığında, ‘Avrupa’daki Osmanlı’ hattâ maalesef bir ölçüde ‘Türkiye’ olumsuz çağrışımlar da yaratan, antitez olarak nitelenen kavramlar. Hıristiyanlık karşısında, Avrupa egemenliği karşısında, bir başka medeniyetin, bir başka anlayışın, inancın temsilcisi olarak görülmüş; hem bir engel, hem de bir tehdit olarak... Osmanlılardan, Türklerden, yüzlerce yıl çekinmişler. Bunların izi de halen mevcut.</p>
				<p class="indentmetin">Osmanlı’nın fiilen var olduğu, yer tuttuğu Avrupa coğrafyalarında, Balkanlar’da durum farklı: Çünkü bu ülkelerde, bu toplumlarda, Osmanlı’nın yüzlerce yılda bıraktığı olumlu izlenimler de var. Genelde barış ve güvenliğin, adem-i merkeziyetçiliğin, inanç özgürlüğünün geçerli olduğu bir düzen getirilmiş ve yüzlerce yıl yaşatılmış. Bu beraberliğin son ve tarih açısından çok kısa kesitinde, milliyetçiliğin geliştiği, Batı güçlerinin saldırıya geçtiği dönemde, söz konusu dengelerin bozulduğunu, ayaklanmaların, isyanların çıktığını görmekteyiz. Bu toplumlar, kendi bağımsızlıklarını, Batı Avrupa’nın, kimi durumda Avusturya-Macaristan’ın, Rusya’nın teşviki ve desteğiyle Osmanlı’ya karşı savaşarak ya da Osmanlı’yı dışlayarak elde ediyorlar. Dolayısıyla Osmanlı döneminin bu son kesiti olumsuzluk çağrışımı yapıyor ve abartılıyor. Söz konusu toplumlar, kendi kimliklerini, ulusal bütünlüklerini yaratmak için, geçmişin sistemli kötülenmesine yöneliyor, ‘çarpıştıkları istilacıyı’ değişmez düşman ilan ederek, kendi eksiklerine geçmişteki yönetimden mazeret yaratarak, belirli bir siyaset izliyorlar. ‘Türkler geldi, bizi kötü yönetti, gelişmemizi engelledi, sonunda biz onlarla çarpışarak bağımsızlığımızı kazandık’ tezi zihinlere yerleştiriliyor. Neyse ki, olay sadece bundan ibaret değil. Yüzlerce yılın güzellikleri de yaşıyor ve söz konusu toplumların önemli kesitleri bunun farkında. Ayrıca, Sovyet coğrafyasının dağılması süreciyle, Balkanlar’da daha gerçekçi, daha doğru değerlendirmeler yapılıyor. Türkiye ve ortak tarih, geçmişe kıyasla daha doğru anlaşılıyor. Benzer yorumlar, Arap toplumları için de yapılabilir. Sonuçta, Avrupa olsun, Ortadoğu olsun, Türklerle beraber yaşanmış bir tarihin, Türklerle paylaşılmış kültürün birikimini inkar etmiyor. ‘Osmanlı kültürü’, ‘tarihi’, ‘Osmanlı-Türk medeniyeti’, ‘sanatı’ dendiğinde, Avrupa’nın ileri bir kesimi, kendi çağdaş kimliğinde bunun bir yeri olduğunu görüyor.</p>
				<p class="indentmetinitalik">– Bu izahlarınız bana Halil İnalcık’ı hatırlattı. Onun 1940’lı yıllarda yaptığı ‘Tanzimat ve Bulgar Meselesi’ adlı bir doçentlik tezi var. Orada Osmanlı tarihine objektif bakan Balkan kökenli tarihçiler diye 4-5 tane örnek verebiliyor. Son yayınlanan Osmanlı İmparatorluğu adlı kitabında ise 40’tan fazla Balkanlı tarihçi örnek veriliyor. Sizin değindiğiniz olumlu değişim demek tarihçilere de yansımış. Balkanlı tarihçiler, Osmanlı düşmanı yorumların etkisinden çıkıp daha objektif bakıyorlar. Bu da siyasal ilişkilerimizin önünü açıyor.</p>
				<p class="indentmetin">• Tarihi ve kültürü doğru anlamak, doğru kullanmak dış siyasette belirleyici bir önem taşıyor; hele Türkiye gibi tarih ve kültür boyutu, medeniyet ve imparatorluk özelliği olan bir ülke için. Bu açıdan, bu büyüklükten bakabildiğinizde, kendinizi, özelliklerinizi, gücünüzü, zaafınızı ve elbette dünyayı daha doğru görüyorsunuz, daha doğru yorumluyorsunuz; sorunları, imkânları, doğru yörüngesine oturtuyorsunuz. Ve tabii daha kolay sonuç alabiliyorsunuz. Örneğin, Türkiye’nin ‘hem Avrupalı, hem Asyalı’ olduğunu, bunun büyük bir öncelik sağladığını anlıyorsunuz ve bu önceliği kullanıyorsunuz... Tarih ve kültür bilinci olunca, AB konusuna doğru ve etkili yaklaşırsınız. Çünkü, AB’nin, bazı Avrupa ülkelerinin oluşturduğu bir beraberlikten ibaret olduğunu, bir başka ülkenin Avrupalı olup olmadığının beratını veren bir makam olmadığını, Türkiye’nin ise yediyüz yıllık bir Avrupa gücü olarak, böyle bir tescil ihtiyacında olmadığını bilirsiniz. Bilebildiğiniz ölçüde, daha doğru, daha etkin dış siyaset yaparsınız...</p>
				<p class="indentmetinitalik">– Türkiye’nin bu yaklaşımları, Avrupalılarda ‘bunlar yeniden Osmanlıcı oluyorlar, istilaya kalkıyorlar’ gibi yorumlanmıyor, değil mi? Yani böyle bir paranoyaya da kapılmamak lazım...</p>
				<p class="indentmetin">• Biz kendimizi ne ölçüde biliyorsak, başkalarının gözündeki önemimiz de o düzeyde artıyor. AB dışişleri bakanları genelde çok kaliteli siyasetçiler. Deneyimli, eğitimli, çoğunun, yayınlanmış kitapları var. Türkiye’yi, konumunu, önemini, büyük dengelerdeki belirleyici özelliğini, Türkiye’nin Balkanlar’daki, Ortadoğu’daki, Orta Asya’daki etkinliğini, kültür ve tarih boyutunu biliyorlar. Biz Türkiye olarak bunların farkında değilsek, kimse çıkıp da bize kendi gücümüzü, büyüklüğümüzü hatırlatacak değil. Ama özelliklerimizin farkında olduğumuzu, sadece eksiğimizin değil, gücümüzün, kültürümüzün, tarihimizin bilincinde olduğumuzu gördüklerinde, tartışmanın düzeyi de değişiyor, size verdikleri değer de, Türkiye olarak bizim kazanabileceklerimizin çapı da... Ancak Türkiye’yi doğru tanıyınca, onu doğru yansıtmak, doğru anlatmak mümkündür. Son dönemin dış siyasetinde mesafe alınabilmesindeki, temel etken budur.</p>
				<p class="indentmetinitalik">– Batı’yla ilişkiler, Avrupa açısından, Osmanlı tarihindeki modernleşmeyi nasıl yorumluyorsunuz? Cumhuriyetle mi başladık modernleşmeye yoksa cumhuriyet uzun bir modernleşme mirasının eseri mi? Bunların, günümüz AB ilişkilerine yansıması ne olabilir?</p>
				<p class="indentmetin">• Cumhuriyet uzun bir yenileşme iradesinin, çabasının, güçlü bir birikimin ihtilâle dönüşmesi ve kendini kabul ettirmesidir; tarihsel yenileşme sürecinin son ve en önemli, en etkili, en güçlü aşamasıdır.</p>
				<p class="indentmetin">Batı Avrupa’yla kültür alışverişi çok önemli. Her ülkenin çevresiyle etkileşimi vardır. Biz bir imparatorluk olduğumuz ve çok geniş bir coğrafyada yer aldığımız için kendi dışımızla olan ilişkilerden başka ülkelere kıyasla daha fazla etkilenmişiz. Bizim tarihimizin oluşumunda dış dinamiklerin yeri bu nedenle daha da önemli. Bu özelliklerimize ve bu etki-tepki ilişkilerine de baktığımızda, belirli yüzyıllarda bizim Avrupa’yı yenileştirici bir fonksiyon taşıdığımız görülüyor. Bu zaman kesitinin yaklaşık olarak, bilimsel değil yaklaşık olarak, 18. yüzyıla kadar sürdüğünü söyleyebiliriz. Kuruluştan, 1550’lere kadar dinamik, 1550’lerden, 1700’lere kadar duragan, ama sonuç itibariyle belirli bir medeniyet anlayışını, medeniyet kimliğini, özelliğini kendi Batı’sına da taşıyabilen bir yapı. Medeniyet, tartışmalı bir kavram, ama burada sözünü ettiğimiz medeniyetin işlevi ve amacı şöyle tanımlanabilir: İnsanlara öncelikle güvenlik ve güvence sağlayabilmek, ihtiyaç duyduğu temel özgürlüğü ona götürebilmek, daha rahat yaşayabileceği bir düzeni, adaleti, hattâ kimi durumda eşitliği verebilmek.</p>
				<p class="indentmetinitalik">– Güvenlik, eşitlik, özgürlük.</p>
				<p class="indentmetin">• AB ile günümüz ilişkileri açısından öğretici sayılabilecek tarihsel bir gözlem: Uygarlık taşıyan, geliştirici ve ilerletici olan ilişkiler, baskı ve zorlama ortamının ne kadar uzağında oluşursa, o ölçüde sağlıklı ve kalıcı olabiliyor. Buna karşılık, ‘silah gücüyle’, baskıyla yapılan yahut yapılmaya çalışılan, sonuç vermiyor. Geçmişin korunmasına da yetmiyor. Bu konuda, ilginç bazı olaylar vardır. Fethedilen ülkeden ya da bölgeden, geride çok küçük bir silahlı güç bırakarak Osmanlı ordularının çekilmesi: Örneğin, Sultan Murat ve Osmanlılar, ordularıyla, bütün güçleriyle ve zorlamalarıyla Kosova’ya geliyor, savaşıyor, kazanıyor. Fetihden kısa bir süre sonra, ordu çekiliyor; geride küçük bir askeri birlik bırakarak, ordu gidiyor. Bu geride kalanlar, kendi düzenlerini, kendi iradelerini, egemenliklerini zorla kabul ettirecek, sürdürecek güçte, sayıda değil. Ama kurulan yeni düzen devam edebiliyor, çünkü kaba kuvvete değil, öncelikle uygarlık özelliklerine, değişime, yerel halkla iyi ilişkilere bu düzen dayanıyor. Örneğin, Fatih Sultan Mehmet’in Trabzon’u fethederek Pontus İmparatorluğu’na son vermesi: 1460’ların başında, Fatih Sultan Mehmet, Trabzon ve çevresini, Pontus imparatoru Komnenon’dan baskıyla ve tehditle alıyor. Fatih Sultan Mehmet on gün kadar Trabzon’da kalıp, bütün ordusuyla geri dönüyor. Sadece çok küçük bir Osmanlı birliği, Trabzon kalesinde bırakılıyor. Pontuslulardan güvenlik gücü oluşturup, bu birliğe ekleniyor. Ve yüzyıllarca sürecek bir düzen oluşuyor.</p>
				<p class="indentmetin">Bu örnekleri genellemek, onlardan büyük sonuçlar çıkarmak yanlış olabilir ama, çağın gerçeklerinde ve ölçülerinde daha ileri bir düzenin yerel halklar tarafından kabulü, hattâ benimsenmesi bu olaylarda dikkat çekiyor. Özellikle Balkanlar’daki gelişme: Kanlı savaşların, direnmelerin, karşılıklı katliamın bir süre sonrasında, yerel halklar yeni yapıyı özümsemeye başlıyor. Osmanlıların feodal düzeni sınırlayan, yer yer ortadan kaldıran uygulamalarının halklarda yarattığı ferahlığın da önemli etkisi var.</p>
				<p class="indentmetinitalik">– Feodaliteyi tasfiye dediğiniz olay.</p>
				<p class="indentmetin">• Söz konusu dönemde, 14. ve 16. yüzyıllarda milliyetçilik olgusu zaten yok; inanç ve inanç özelliği, özgürlüğü çok önemli. Osmanlılar bölge halklarının dinî inançlarını, ibadetini, cemaatin iç örgütlenmesini serbest bırakıyor. Feodal beylerinin içsavaşlarında kırılan, tükenen Balkanlılara, güvenlik getiriyor. Nihayet, feodalizmin son derece eşitsiz, acımasız, sömürü düzeni yerine, o tarih kesitinin gerçeklerinde daha eşitlikli olan bir toprak mülkiyeti düzeni oluşuyor. Feodal yapıların etkinliğini kırarak, zamanla tasfiye ederek Osmanlı düzeni kendi kalıcılığını sağlıyor. Bunu, akılcılıkla, yerel yasaları zaman içinde değiştirip, Osmanlı yasalarını geçerli kılarak gerçekleştiriyor. Bu dönüşümün bölge halklarına somut kazanımlar getirdiği ölçüde ve sürece, Osmanlı düzeni güçleniyor ve gücünü koruyor.</p>
				<p class="indentmetinitalik">– Tanzimat ve sonrasında Batı ilişkilerini nasıl yorumluyorsunuz?</p>
				<p class="indentmetin">• Tanzimat, meşrutiyet, cumhuriyet, demokrasi... Şu sıraların yoğun AB tartışmaları... Türkiye’deki gelişmelere Batı ilişkilerinin, Batı dinamiklerinin belli ölçüde katkısı tabii ki oldu. Ama bu gerçekten hareketle Batı’dan gelen bütün etkilerin olumlu, geliştirici sonuçlar yarattığını söylemek elbette mümkün değil. Bir genelleme yapılacaksa, Türkiye’de Batı bir yenileşme faktörü olarak öne çıkmaktadır.</p>
				<p class="indentmetinitalik">– Genelde pozitif...</p>
				<p class="indentmetin">• Bir yenileşme faktörü olarak pozitif. Ama bu pozitif işlevin oluşup gelişmesinde bizim de payımız vardır, özellikle Anadolu ihtilâlini gerçekleştiren kadronun... Mustafa Kemal’in ve arkadaşlarının... Türkiye’nin gelişim sürecinde bu özgün niteliği anlamlı ve önemli gördüğüm için tekrar ediyorum: Cumhuriyetimizin kurucuları, Anadolu ihtilâlinin öncüleri, savaş meydanlarında işgal güçleriyle, özellikle de Batı adına gönderilmiş Yunanlılarla, ama özünde Batı ile ve Batı Avrupa ile savaşıyor.</p>
				<p class="indentmetinitalik">– Yunanlılarla savaşırken bile arkasında İngiliz var besbelli. Lozan’da en çok Lord Curzon’la kavga ediyoruz.</p>
				<p class="indentmetin">• Evet Batı’yla savaşıyoruz. Fakat istiklal savaşı önderlerinin, Atatürk’ün büyüklüğü şu ki, savaş meydanında mağlup ettiği Batı’nın doğru ve ileri yanlarını hiçbir komplekse kapılmaksızın kendisine model alarak cumhuriyeti kurabiliyor.</p>
				<p class="indentmetinitalik">– Geçtiğimiz eylül (1999) ayında Brüksel’de 15 AB ülkesinin dışişleri bakanı sizi davet ettiler. Ben orada yaptığınız konuşmanın özetini gazeteden okudum. Sonra da Dışişleri Bakanlığı’ndan tam metnini istedim ve orada gördüm ki, teknik, diplomatik konuşma yapmak yerine, Edward Said’den, Huntington’dan bahseden, medeniyetler çatışması mı, medeniyetler uzlaşması mı tartışmasını açan, Avrupa’nın başka kültürlere ‘öteki’ diye bakmasını eleştiren, yüksek entelektüel düzeyde bir konuşma yapmışsınız. Dışişleri bakanları böyle entelektüel konuşma yaparak ne fayda sağlıyorlar. Niye yaptınız? Ona niye ihtiyaç duydunuz? Yani biz Kıbrıs’ta şunu düşünüyoruz, Ege’de bunu düşünüyoruz. AB’nin şu şartlarını kabul ederiz, etmeyiz falan deseniz daha iyi değil miydi? Felsefe, kültür, tarih boyutundaki bir konuşmayı neden tercih ettiniz?<sup class="calibre3"><a href="ismail2_split_052.html#footnote-100-16" id="footnote-100-16-backlink" name="footnote-100-16-backlink">[16]</a></sup></p>
				<p class="indentmetin">• Kendi ifadelerine göre, bir hayli etkilenmişler o konuşmadan. Batı Avrupa’da dışişleri bakanları genellikle belli bir kalitenin üzerinden geliyor ve söylediğinizi anlıyorlar. İkincisi, Türkiye’nin kendini tanıtımındaki başlıca eksik, tarih boyutunun olmayışıdır. Bizim 1997 sonrasında yaptığımız, uyguladığımız dış siyasette ise tarih boyutu fevkalade önemlidir; ortaya koyduğumuz güncel tezlerin çoğunda, tarihle bağlantı kurulmuştur, tarihten hareketle günümüzün dengelerine bakılmış ve tarih birikiminden de yararlanarak strateji oluşturulmuştur. Ben, bu yaklaşımın yararını sürekli yaşadım.</p>
				<p class="indentmetinitalik">– Bu konuşmanızda Türkiye’nin AB’ye katacaklarını da anlatmıştınız.</p>
				<p class="indentmetin">• Türkiye’nin geçmişteki söyleminden bazı noktalarda hayli farklı konuştum: İlki, Türkiye’nin AB adaylığından, ilişkilerinden, üyeliğinden sağlanacak olanı, öncelikle, ‘... daha ileri bir mantıkta (rasyonel) yer almak’ şeklinde tanımladım. Türkiye’nin zaten yönelmiş olduğu, daha kapsamlı demokrasi, daha hızlı gelişme, daha üstün organizasyon biçimleri, daha iyi insan ilişkileri hedeflerine, özetle, ‘ileri bir mantığa’ AB ilişkilerinin bizi hızlı ve nispeten az zahmetle ulaştıracağını anlattım. AB’yi, Türkiye’nin gelişme ve ilerleme sürecinde olumlu bir dış dinamik, dış etken olarak tanımladım. Ve tabii, bizim AB’ye neler getirdiğimizi, neler katmakta olduğumuzu gerçekçi ama etraflı biçimde anlattım. Malum, olaya bu açıdan geçmişte pek bakmamışız...</p>
				<p class="indentmetinitalik">– Karşılıklı menfaat ilişkisi...</p>
				<p class="indentmetin">• Türkiye, AB’ye o kadar çok şey getiriyor ki... Türkiye farklı bir medeniyetin soluğunu getiriyor. Kendi dinamizmini AB’ye katıyor. Türkiye, bin yılın birikimini taşıyor. Türkiye, belirttiğiniz gibi, değişik kültürler ve medeniyetlerle Batı Avrupa’nın etkileşimini, diyalogunu, uzlaşmasını kolaylaştırıyor. Bunu hangi ülke yapabilir? Ortadoğu’yla, Kafkaslar’la, Orta Asya ile Batı Avrupa’nın birbirini daha iyi anlamasına, hangi ülke, Türkiye ölçüsünde katkıda bulunabilir? Hangi ülke, böylesine köklü bir tarih, kültür, medeniyet birikiminden faydalanma imkânını AB’ye sağlayabilir? Ya da, hangi ülkenin stratejik konumu, AB’nin bir stratejik güç olabilmesi yolunda ona bu çapta katkı sağlayabilir? Bunları anlatmam zannediyorum etkili oldu.</p>
				<p class="indentmetinitalik">– Ben şu âna kadar verdiğiniz izahatı özetlemek istiyorum: Birincisi, cumhuriyetin ilk yıllarında, devrimin, bütün devrimlerin zorunlulukları çerçevesinde, geçmiş ve Osmanlı kötülenmiş olabilir ama cumhuriyet o kadar güçlenmiştir ki buna ihtiyacı yoktur. Ayrıca, Osmanlı tarihine bir kültür ve medeniyet tarihi olarak atıfta bulunmak bizi Avrupa’da zaafa uğratmıyor, bilakis, güçlendiriyor. İkincisi, bizim Avrupa’dan alacaklarımız var ama Avrupa’nın da bizden alacakları var. Çokkültürlülük, dini müsamaha, enerji, Kafkaslar’ın, Balkanlar’ın istikrarı, Orta Asya, Ortadoğu, enerji yollarının güzergâhında bulunmak... Biz de Avrupa’ya çok şey katacağız. Onun için de Avrupa karşısında başımız dik olmalı.</p>
				<p class="indentmetin">• Gayet tabii. Çünkü Türkiye özgün bir tarih, özgün bir kimliktir. Cumhuriyetiyle, bütün dünyadaki İslâm geleneğine sahip ülkeler arasında çoğulcu demokrasi, çağı paylaşmak, kadın-erkek eşitliği, laiklik gibi değerleri koruyan ve geliştiren tek büyük model olma özelliğiyle, Türkiye özgün bir deneyimdir.</p>
				<p class="indentmetin">Bir de, bazen gözden kaçırılan bir olgu, cumhuriyet ihtilâlinin kendi içinde evrim geçirmiş, kendini yenileştirerek geliştirmiş olmasıdır.</p>
				<p class="indentmetinitalik">– Geçmişin değerlendirilmesinde, bu özellikler dikkat çekiyor.</p>
				<p class="indentmetin">• Cumhuriyet, bütün ihtilâllerde ve bütün köklü değişimlerde olduğu gibi, Fransız İhtilâli’ndeki, Sovyet İhtilâli’ndeki gibi, geçmişten kopmak zorunda olmuştur, devrimler başka türlü yaşayamaz, en azından belli bir süre buna mecburdur. Cumhuriyet çok önemli bir dönüşümdür, ihtilâlci bir değişimdir. Geçmişten kopmaya belli bir dönem için mecburdur. Türkiye ve cumhuriyet, bu aşamaları ve sorunları artık geride bırakmıştır.</p>
				<p class="indentmetinitalik">– Oraya takılıp kalmamak...</p>
				<p class="indentmetin">• Tabii takılıp kalmamalı. Ayrıca, Atatürk’ü ve Atatürk’ün tarih boyutundaki işlevini dikkatle değerlendirmek lazım. Atatürk, ‘tarihle’, ‘günümüz’ arasına bir parantez açmış olan, Türkiye’nin gününü, geçmişinden koparmış olan lider değildir. Bu, Atatürk’ün eksik anlaşılması ve tanıtılmasıdır. Oysa, Atatürk’ün devrimciliğinin belirleyici bir özelliği şudur: Türkiye’nin geçmişten, geleceğe uzanan tarih sürecinde Batı Avrupa’nın açmak istediği parantezi açtırtmayan, Batı Avrupa’nın Türkiye’nin tarihinde yaratmak istediği kopuşu engelleyen, Türkiye’nin tarihiyle, çağını birleştiren liderdir, Atatürk. Birinci Dünya Savaşı sırasında ve sonrasındaki Batı Avrupa’nın tek hedefi, işgalleriyle ve Sevr’leriyle, Türkiye’yi tarihe gömmektir. Türkiye’nin geçmişiyle, geleceği arasında uçurum yaratmaktadır. Sonra, tarihe gömdüğünü sandığı Türkiye’den tümüyle kopuk, Batı Avrupa’ya bağımlı, yarı-sömürge garip bir Türkiye oluşturmaktır. Atatürk, bu kopuşa izin vermeyen, açılmak istenen parantezi açtırtmayan, bir bakıma, Türkiye’nin tarihsel sürekliliğini ve tarih bütünlüğünü sağlayan liderdir. Bir ihtilâlci olarak, ihtilâlin gerektirdiği mesafeyi geçmişle gelecek arasına koymuştur, ama Batı Avrupa’nın zorla gerçekleştirmek istediği tarih boyutundaki kopuşa izin vermemiştir. Bu söylediklerim, derinliğine incelenecek konular.</p>
				<p class="indentmetinitalik">– Türkiye’nin terörizmi büyük ölçüde sınırlayabilmesi, AB’nin Helsinki kararında etkili miydi?</p>
				<p class="indentmetin">• Helsinki iki yıl önce olsaydı, aynı sonuç alınamazdı. Her gün 10-15 insanın terör nedeniyle canını kaybettiği bir ülke aday yapılmazdı.</p>
				<p class="indentmetinitalik">– Türkiye’de terörün belinin kırılması Avrupa’yı çok etkiledi.</p>
				<p class="indentmetin">• Helsinki’ye giden süreçte, Suriye ile Türkiye’nin arasında gerçekleşen Adana Mutabakatı (Kasım 1998) dönüm noktası olmuştur. Suriye anlaşmasını Türkiye’nin yaptırabilmiş olması hadisenin çözülmeye başladığını göstermiştir.</p>
				<p class="indentmetinitalik">– Suriye’den lojistik destek alamayan terörün direnemeyeceği anlaşılmıştı.</p>
				<p class="indentmetin">• O bağlantı koptu ve mesele düzlüğe doğru yöneldi. Terörbaşı İtalya’da kalsaydı ya da Afrika’da yakalanmasaydı, sonuç değişmezdi; mesele, terör hareketinin başlıca dış dinamiğini, lojistik kaynağını, iletişim ve ulaştırma altyapısını ortadan kaldırmaktı. Suriye anlaşması bunu sağladı. Ama tabii bu noktaya gelinebilmesi için, terörle başlıca dış lojistik desteğinin bağını koparabilmek için, on iki yıl boyunca büyük fedakârlık yapıldı, silahlı kuvvetler, güvenlik güçleri çok sayıda şehit verdi. Dışişleri Bakanlığı, bölücü teröre arka çıkan, anlayış gösteren, bazen destek de sağlayan AB ülkeleriyle tek tek uğraşmıştır. Bu eğilimlerine, bu siyasetlerine, eylemlerine karşı ciddi mücadele vermiştir. Bunların çoğu devlet ilişkileri çerçevesinde oluştuğundan, kamuoyuna pek azı yansımıştır. Bu mücadelelerde bazen ortam hayli gerilmiş, ilişkileri etkilemiştir. Bazen, Türkiye’nin istediği doğrultuda gelişme sağlanabilmiştir.</p>
				<p class="indentmetinitalik">– Doğu-Batı dengesinin, Helsinki AB zirvesindeki olumlu Türkiye kararına etkisi var mı?</p>
				<p class="indentmetin">• Bu dengeyi doğru algılayıp geliştirmenin yararı oldu. Sürekli yanlış yapılan bir konuydu bu. Batı’ya yaranmak için, Doğu’yu kötülemenin erdemine, daha sınırlı örnekte ise, Doğu’yu yanımıza çekmek için, Batı’ya karşı tavır almanın yararına inanılırdı. Bizim iki yıldır izlediğimiz dış siyaset, bu anlayışın tümüyle aksi yönde oldu: Orta Asya’yla, Ortadoğu’yla, Kafkasya ile, Kuzey Afrika ile ilişkilerimizi ne kadar geliştirirsek, Batı Avrupa’da konumumuzun, değerimizin yükseleceğini biliyorduk, bu siyaseti izledik ve sonuç tahminimiz gibi çıktı. Aynı şekilde, Batı Avrupa ve AB ile ilişkilerimizi ne kadar ileri götürürsek, Balkanlar’dan, Orta Asya’ya, bütün coğrafyalarda etkinliğimizin artacağını öngörmekteydik, bu da ayniyle gerçekleşti.</p>
				<p class="indentmetinitalik">– Ben de bunu önemsiyorum. (Orta Asya) Türkî Cumhuriyetlerine çok gittim. Şahsi gözlemlerim de böyle. Geçen görüştüğümüzde, Cumhurbaşkanı Demirel de aynı şeyi söyledi. Avrupa’da, Brüksel ile aramızda ciddi bir problem çıktığında, etkimizin azaldığını veya tersi, Orta Asya ilişkilerimizde bir problem çıkarsa, Avrupa’da etkimizin azaldığını ben gözlemledim.</p>
				<p class="indentmetin">• Örneğin, Bakü-Tiflis-Ceyhan Anlaşması’nın gerçekleşmesi, AB’nin bizi değerlendirmesinde önemli bir faktör olmuştur. AB adaylığımızın henüz ilk günlerindeyiz; ama beş-altı Ortadoğu ve Orta Asya ülkesinin bakanıyla, başka konularda temasım oldu; ‘Türkiye, artık AB’de bizim temsilcimizdir; şimdi daha fazla ulaşabileceğiz’ benzeri şeyler söylendi. Bazen belki büyütülüyor ama bu işaretleri önemsiyorum.</p>
				<p class="indentmetinitalik">– Bizim AB’ye bu kadar yaklaşmış olmamız, aday olmamız, Türkiye’nin fikir hayatını nasıl etkiler? Ben sanıyorum ki, liberal değerler, liberal fikirler daha da güçlenecek sağda da solda da? Katılıyor musunuz?</p>
				<p class="indentmetin">• AB, Türkiye’deki yenileşmeye, yenilenmeye her alanda ve kulvarda ciddi bir katkı olacak, tabii, ilişkileri doğru geliştirirsek. Helsinki’de gerçekleşen AB adaylığımızla, Türkiye’nin önüne tarihsel bir imkân çıkmıştır. Bunun kullanılması da, sonuçlandırılması da kolay olmayacaktır. Büyük bir özenle, ciddiyetle, emekle başaracağımıza inanıyorum.</p>
				<p class="sagnormal">Taha Akyol ile konuşma, CNN-TÜRK, 17 Aralık 1999<br class="chapter"/>(özetlenmiş metin)</p>
				<p class="solbaslik">c) ab Açısından Türkiye, ‘Öteki’ Olmaktan Uzaklaşır...</p>
				<p class="indentmetinitalik">– Türkiye’nin AB adayı olması yeni bir dönemin başlangıcı oldu. Türkiye’de moraller çok yüksek. Yani öyle bir hale geldik ki, sanki yarın üye olacakmışız gibi, kokoreçi, kurbanı tartışmaktayız... Tabii daha ciddi tartışmalar da var: Biz bu sürecin neresindeyiz, bundan sonra yapacağız? Sayın başbakan, insan hakları konularında önümüzdeki üç ay önemli yol alınacağını belirtiyor. Bundan sonraki aşamayı siz nasıl görüyorsunuz?</p>
				<p class="indentmetin">• Düşünsel, ideolojik, siyasal boyutta yanlış yapmamak lazım. Bunu çok önemsiyorum. AB olayına bir heyecan dalgası içinde, fevri çıkışlarla yaklaşırsak, bu doğru olmaz. Sakin, kararlı, çalışkan olmak gerekir. Bazen rastlandığı gibi, hızlı başlayıp sonradan tempoyu düşürmek değil, akılcı düzeyde başlamak ve sonuna kadar, düzenli, istikrarlı şekilde bu düzeyde götürmek...</p>
				<p class="indentmetin">Türkiye’nin herhangi bir aday olmadığını önce kendimize anlatmamız lazım. 1997’den beri bunu yapmaya çalışmaktayız. Ne var ki, bazı alışkanlıklar yer etmiş; kamuoyunda şöyle bir yanlış hava sezilmekte: ‘Çok zayıf bir durumdayız; kurumlarımız ve insanlarımız yetersiz vb.’ Bu havanın, bu anlayışın dışına çıkmamız lazım. Bir defa Türkiye, AB’ye çok şey katan ve katacak olan büyük bir tarih ve büyük bir halktır... Birçok eksiğin ve yanlışın varlığı, bu temel gerçeği değiştirmez.</p>
				<p class="indentmetin">İkincisi, AB ile ilişkilerimizde işe yeni koyulan bir aday değiliz. En zor konu olan ekonomide, diğer adaylara kıyasla dört-beş yıl avansla başlamaktayız. Çünkü bizim AB ile beş yıldır Gümrük Birliği Anlaşmamız var. Bu anlaşma nedeniyle büyük bedel ödedik, ödemekteyiz, ama önemli kazanımlar, deneyimler de edindik. Öteki adaylar Gümrük Birliği anlaşmaları için müzakereye henüz başlıyor. Bir tek Kıbrıs Rum Kesimi hazırlıklarını tamamlamak üzere. Onun dışındaki adaylar Gümrük Birliği konusunu değerlendirmeye dört-beş ay önce başladı, biz dört yıl önce tamamlamışız. Gümrük Birliği sürecinde Türkiye bunlarla uğraşmış ve uğraşmakta. Bundan ötürü ‘herhangi bir aday’ değiliz.</p>
				<p class="indentmetin">Herkesin bize dost olduğu varsayımı gibi, herkesin bize düşman olduğu varsayımı da yanlıştır. ‘Herkes bizim karşımızda. Şimdi AB zorla, zorlayarak Türkiye’nin hassas olduğu konularda Türkiye aleyhine değişimler yaptırtacak...’ varsayımları da doğru değildir. İki olayı birbiriyle karıştırmamak gerekir: AB içinde her ülkenin kendi ayrı hesabı vardır. Bazıları, bazı durumlarda, kendi menfaatleri gereği, Türkiye’yi zorlamak, sıkıştırmak, özel taleplerini Türkiye’ye yaptırmak, hattâ belirli alanda onu zayıflatmak isteyebilir. Türkiye’nin kendi aklını kullanması, yararını doğru savunması durumunda, bu tarz girişimler boşa çıkarılır. Yok Türkiye yanlış ve eksik siyaset yaparsa, kimi AB üyesinin söz konusu olumsuz girişimleri sonuç alır, kendi açısından yararlı, Türkiye açısından zararlı gelişmelere yol açar. İkincisi, AB’nin bir bütün olarak, bir müessese olarak Türkiye’ye karşı tutumudur, bu genel tutumun bütün üyeleri belirli ölçüde etkileyeceği gerçeğidir.</p>
				<p class="indentmetin">Bir başka sorun kimlik konuları: Bir toplumun temel özellikleri. Bunun değişmesi, değiştirilmesi veyahut bizim değişime zorlanmamız. Kimse bizden böyle bir şey istemiyor. Yeter ki biz kendi kendimizi yozlaştırmayalım. Yani Türkiye kimlik bağlamında olumsuza doğru değişecekse, ya da değişmekteyse, bu, AB zorladığı için değil, kendi yanlışları ve bağnazlıkları nedeniyle olacaktır. Bize dışarıdan gelen böyle bir talep yok.</p>
				<p class="indentmetinitalik">– AB ve Yunanistan ilişkilerinin, Türkiye’yi ‘tavizlere’ zorlayacağı kaygıları duyuluyor?</p>
				<p class="indentmetin">• Dış siyasette her zaman ihtiyatlı olmakta yarar var; her zaman, en kötü ihtimalleri düşünüp ona göre önlem almak gerekir, bunlar hep doğru, ama bir koşulla: Bu yaklaşımı, her konuyu bir ‘vehim’ haline getiren, kuruntular içinde boğulan bir siyasete dönüştürmemek koşuluyla...</p>
				<p class="indentmetin">Gerçekten, bu ‘vehim’ olgusunun etkinliğini maalesef sıkça yaşamaktayız; bazen gereksiz korkular, bazen kendimize güvensizlik vb. Bu yanlışın bir belirtisi de, her müzakerede, her uzlaşmada, mutlaka bir ‘taviz’ özelliği aramaktır... Bizim kamuoyu buna hayli meraklı: Papandreu, kendi toplumunu, muhalefetini yatıştırmak için bir konuşma yapmayagörsün, bu konuşmada abartılı ne varsa, mutlak gerçeklermiş gibi bizim kamuoyumuzca aktarılıyor. Ardından, buna dayanarak, nerede, ne taviz verildiğinin sorgulaması başlıyor... Aynı şey, AB için de geçerli: Bir AB’li bakan, Türkiye’nin AB adaylığına karşı çıkan bir bölüm seçmenine yaranmak kaygısıyla, ‘merak etmeyin, Türkiye’nin azınlıklarını bundan böyle biz koruyacağız’ benzeri sözler söylediğinde, bu defa kamuoyumuzda hangi gizli anlaşmada hangi özel tavizin verildiği tartışılıyor...</p>
				<p class="indentmetinitalik">– Kamuoyunda bazen yanlış bir değerlendirme mi yapılıyor?</p>
				<p class="indentmetin">• Bu yanlış alışkanlıklardan kurtulmak gerekir. Bir defa, ‘uzlaşma’ ayrı kavramdır, ‘taviz’ ayrı... ‘Uzlaşma’, kendi büyük menfaatiniz için, büyük hedefiniz doğrultusunda, küçük menfaat alanlarında karşılıklı adımlar atarak ortak çözüm bulunmasıdır. ‘Taviz’, bir ülkenin temel yararlarından vazgeçilmesidir; ya da karşılığı alınmaksızın öncelikler, imkânlar verilmesidir.</p>
				<p class="indentmetin">Örneğin, Ege’de gerilimin düşmesi için Türkiye ve Yunanistan’ın askeri manevralarına anlaşarak sınırlama getirmeleri, ‘uzlaşmadır’, ‘taviz’ değildir. Örneğin, Helsinki Zirvesi öncesinde tartışılan bazı taslaklarda, AB birikimine aykırı olarak yer almış ‘yeni azınlıklar yaratıp tanımlama’ özelliğine ya da ‘Kıbrıs’ı AB yolunda resmen hukuki önkoşula dönüştüren’ söylemine, ‘Evet’ demiş olsaydık, o zaman ‘taviz vermiş’ olurduk.</p>
				<p class="indentmetin">AB adaylığının Helsinki Zirvesi’nde, (Aralık 1999) gerçekleşmesi, belirttiğiniz gibi bir dönüm noktası oldu. Türkiye, 20. yüzyılın son yılını çok iyi tamamladı. İç siyasette de dış siyasette de... Önümüzdeki yüzyılın ilk on yıllık kesitinde başarının devamını bekliyorum.</p>
				<p class="sagnormal">İlnur Çevik ve Yusuf Kanlı ile konuşma,<br class="chapter"/>28 Aralık 1999, Kanal 7 (özetlenmiş metin)</p>
				<p class="solbaslik">d) Terörün Sınırlanması ve ab Adaylığı</p>
				<p class="indentmetinitalik">– Sayın Bakan, öncelikle geçtiğimiz yüzyılın çok kısa bir değerlendirmesini rica edelim. İnsanoğlu hangi noktadan ne noktaya geldi?</p>
				<p class="indentmetin">• 20. yüzyılın sağladığı büyük, ama sorgulanması gereken bir gelişme Örneğin, 20. yüzyıl çok boyutlu teknolojik atılımlara sahne oldu. İnsanlık, teknolojisini dev adımlarla ilerletti de, teknolojinin kullanımında geri kaldı. 20. yüzyılın büyük keşifleri, büyük buluşları, sonuçta, hayatı korumaktan, hayatı geliştirmekten çok, hayatı ortadan kaldırmaya dönük kullanılmış. 20. yüzyıl, yarattığı teknolojiyi insan hayatını geliştirmekten çok, maalesef, insan hayatını yok etmekte kullanılmış.</p>
				<p class="indentmetinitalik">– Örneğin Nobel, dinamiti, insanlar birbirlerini öldürsün diye icat etmedi herhalde... Atom çekirdeğiyle uğraşanlar, atom bombasıyla yüz binlerin öldürülmesini öngörmedi...</p>
				<p class="indentmetin">• 20. yüzyılda insanlık müthiş bir zenginlik yaratmış. Ama teknoloji gibi, zenginliğini de kötü kullanmış. İnsanlığın beşte biri, sadece beşte biri, bu zenginlikten faydalanabiliyor, beşte dördü ise adeta dışında bırakılmış. Bugün hâlâ yüz binlerce, belki milyonlarca çocuk açlıktan ölüyor, milyarlarca insan yoksulluk düzeyinde.</p>
				<p class="indentmetinitalik">– Örneğin, en varlıklı dört yüz elli kişi, bütün dünya nüfusunun yüzde kırkının toplamından daha zenginmiş...</p>
				<p class="indentmetin">• Yaratılan teknoloji ve zenginlik için söylediğimi, insanlığın zihinsel, düşünsel gelişimi için de söylemek mümkün. 20. yüzyıl insan düşüncesinde, edebiyatta, sanatta, entelektüel faaliyette gene inanılmaz bir sıçramaya tanıklık ediyor. Buna karşılık bakıyoruz, bu zihinsel gelişimin çarpıtılmasıyla, soysuzlaşmasıyla, ırkçılık, faşizm, diktatörlükler, yabancı düşmanlığı olağanüstü büyüdü. Bu oluşum, milyonlarca insanın yok olduğu savaşların da ortamına katkı getirdi.</p>
				<p class="indentmetin">20. yüzyılı bir çelişkiler yumağı gibi görmekteyim. Ümidim, bunlardan ders almış olan insanlığın, 21. yüzyılda kendi gücünü, kendi yarattığını, gerçekten insanlığın yararına kullanabilmesi. Belki fazla iyimser bir beklenti... Umarım gerçekleşir...</p>
				<p class="indentmetinitalik">– 1999’da, belirleyici dış olaylar yaşandı, özellikle AB adaylığı nihayet gerçekleştirildi. Size göre, Türkiye’nin içinde belirleyici olan gelişme hangisidir?</p>
				<p class="indentmetin">• 1999’un belirleyici olayı terörün ciddi şekilde sınırlanabilmiş olmasıdır. 1998’i bitirip 1999’a başladığımız dönemde terör neredeydi, hele 1997’de hangi noktalardaydı... Bugün hangi düzeye geriletildi? Türkiye’deki en köklü, en önemli değişim, terör belasından –tamamen demiyorum– büyük ölçüde kurtulmuş olmamızdır. Bu çok büyük bir başarıdır. Burada elbette öncelikle bizim insanlarımızın, silahlı kuvvetlerimizin, güvenlik güçlerimizin ciddi sayılardaki şehitler pahasına, ciddi kayıplar pahasına sürdürdüğü mücadele en başta gelmektedir. Ama tümüyle toplumun, bütün toplumun başarısıdır. Önemli bir etkene daha değinmek istiyorum, fazla vurgulanmayan bir etkene: Yaşanan terör olayları, Türkiye’mizin sosyal dokusunun ne kadar sağlam olduğunu da göstermiştir. Hiç abartmaksızın söyleyeyim, herhangi bir toplum, herhangi bir ülke eğer 15 yıl boyunca terörle karşı karşıya kalmış olsaydı, 15 yıl boyunca o ülkenin insanlarını ırk ayırımıyla birbirinden koparmak için bunca tahrik, bunca propaganda yapılmış olsaydı, hattâ kimi durumda teröristlere para, silah yardımına birçok yabancı kuruluş katkıda bulunmuş olsaydı, o ülkenin insanları, o onbeş yılın sürecinde birbiriyle çok büyük bir etnik kavganın içine sürüklenmiş olurdu. Büyük bir etnik kavgaya toplumun tüm kesimleri katılmış olurdu.</p>
				<p class="indentmetin">Türkiye’mizde bu yaşanmadı. Bunun önemini asla göz ardı etmeyelim. Bu, Türkiye’nin yüzlerce yılda oluşturduğu, geliştirdiği, cumhuriyet ile pekiştirdiği bütünlüğünün bir göstergesi, bir kanıtıdır. Bu çok büyük bir olay. Türkiye müthiş bir sınav verdi. Gelecekte benzer sıkıntıların, tehlikelerin yaşanmaması için, benzer sınavlardan geçmek zorunda toplumun bırakılmaması için, bugünden düşünmek, planlamak, hareketlenmek gerekir.</p>
				<p class="indentmetinitalik">– Sayın Bakan, tabii hiçbir devlet yetkilisi –yabancı ülkeler açısından konuşuyorum– verdiği desteği ya da yaptığı yanlışı dile getirmiyor. Açıkça bunu görüyoruz. Çünkü malum terör dış mihraklı. Katıldığınız toplantılarda ya da resmi görüşmelerde, kişisel ilişkiler çerçevesinde, hiç bunun fahiş bir hata olduğunu ya da hükümetinin bu politikasını tasvip etmediğini dile getiren devlet adamı ya da politikacı oldu mu?</p>
				<p class="indentmetin">• Olmadı. Zaten kimse, hele uluslararası toplantılarda, temaslarda, kendi hükümetinin yanlışından bahsetmiyor.</p>
				<p class="indentmetinitalik">– Koalisyonun kuruluş süreci çok tartışmalıydı. Bugün nasıl gidiyor? Dış konularda zaman zaman her parti farklı düşünüyor gibi bir hava hissediliyor.</p>
				<p class="indentmetin">• Hayır, kararların oluşum sürecinde bir partinin kendi içinde bile farklı düşünceler olabiliyor. Hükümetteki ayrışmaları uzlaştırmak, senteze varmak hemen her zaman mümkün oldu. Koalisyonun anlamı da bu zaten. Belli bir saygı çerçevesinde kalmaları koşulu ile ben farklı düşüncelerin faydasına inanıyorum. Elbette olmalı. İzlediğimiz politika sorgulanmalı. Bunu tartışmalıyız. Bir eksik varsa onu gidermeliyiz, muhataplarımızı ikna etmeliyiz. Zaman zaman farklılaşmalar olmalı yahut farklı hassasiyetlerin yansımaları dış politikayı etkilemeli. Belirttiğim gibi, saygı çerçevesinde kalmak koşuluyla, bu olumlu bir dinamik.</p>
				<p class="indentmetinitalik">– Öyle devam ediyor mu, gelecekte de edecek mi?</p>
				<p class="indentmetin">• Evet. 1999’un bence iki büyük olayı var. Her ikisinde de, hükümet ortakları arasında tam bir uyum sağlandı. İlki, terörün büyük ölçüde sınırlanmış olmasıdır, ikincisi de AB’nin olumlu adaylık kararının nihayet gerçekleşmesidir. Çağımızda, iç dinamik, dış dinamik, iç olay, dış olay artık bütünleşmiş gibi. Örneğin, terörle mücadelede dış siyasetin de etkisi olmuştur. Terörün dış dinamiklerinin önemini ben onbeş yıldan beri hep yazmaktaydım: ‘Bu terörle Türkiye baş edecekse, öncelikle dış dinamikleri etkisiz kılmalıdır. Yani dış dinamikler, dış nedenler, dış katkılar ciddi ölçüde sınırlanmadan terörü sınırlamak, kalıcı sonuç almak zordur’ diye çok söylemiştim. Ve hakikaten terörün dış dinamiklerinin zayıflatılmasıyla, Batı Avrupa’da, komşularda ve özellikle Suriye’de –98’in sonunda– terörün dış dinamiklerinin geriletilmesiyle, içteki büyük gayret nihayet dıştaki gayretlerle bütünlenmiş ve teröre karşı başarı sağlanmıştır.</p>
				<p class="indentmetinitalik">– Avrupa gazetelerinde makaleleriniz yayınlanmıştı; yazarlığınızı kullanmıştınız...</p>
				<p class="indentmetin">• Evet, yurt dışında çok sayıda basın toplanıtısı yaptım, mülakatlar verdim, makalelerim yayınlandı. Bunların da katkısı oldu. Türkiye terörün dış dinamiklerini, desteklerini zayıflatmayı başardı. Zaten içeride de terörün dinamikleri zaafa uğratılıyordu. Askerimiz, güvenlik kuvvetlerimiz ve halkımızla bugün iyi bir noktaya geldik. Bunun değerini bilmemiz lazım. Bazen çok çabuk unutuyoruz, ne haldeydik, nereden nereye geldik, unutuyoruz. Terörle mücadelede bugün ulaşmış bulunduğumuzun düzeyin değerini bilelim. Terörün iç dinamiklerinin bir daha oluşmaması için elimizden geleni yapalım. Dış dinamikleri de mümkün olduğunca kontrol altında tutalım...</p>
				<p class="indentmetinitalik">– Efendim konuşulacak çok konu daha var. Ama şimdi TRT’nin Panorama programınca gerçekleştirilen ‘1999 Yılının Adamı’ anketimizin sonucunu açıklamak istiyoruz. Aralık ayı boyunca sürdürdüğümüz anketimizin sonuçlarını açıklaması için, sözü TRT’nin değerli Genel Müdürü Sayın Yücel Yener’e bırakıyorum...</p>
				<p class="indentmetin">• Yücel Yener: Teşekkür ederim. Arkadaşımızın da anons ettiği gibi, Aralık ayı içerisinde ‘Pazar Panorama’ izleyicilerinin mektupla, telefonla, faksla, e-maille katıldıkları anket sonucunda ‘Yılın Adamı’ seçildiniz. Bu tür unvanlar sanıyorum bundan önce de çeşitli kesimler tarafından size verildi. Ama bir zamanlar kurumumuzda Genel Müdürlük yapmış bir Bakanı’mız olarak ‘Yılın Adamı’ seçilmeniz bizim için de bir gurur kaynağı. Bu unvanı simgeleyen plaketi size vermek benim için bir şereftir. Lütfen kabul buyurursanız...</p>
				<p class="indentmetinitalik">– Sayın Genel Müdür, önce size, ‘Pazar Panorama’ya, TRT’deki bütün arkadaşlarımıza ve bu ankette tercih yapmış izleyicilerimize bu armağan için, bu tercih için teşekkürlerimi sunuyorum. Bütün Türkiye’miz, bütün kurumlarımız, dış siyasetteki sağlanan gelişmeye katkısını getirmiştir. Benim Bakan olarak, bizim Bakanlık olarak başarımız bütünüyle milletimizin başarısıdır ve ben bu anlayışla, bu güzel armağanı ve bu güzel değerlendirmeyi, bu anketi şükranla karşılıyorum ve tekrar size teşekkürlerimi, saygılarımı sunuyorum.</p>
				<p class="sagnormal">Cem Kırçak ve Mustafa Balbay ile konuşma,<br class="chapter"/>2 Ocak 2000, TRT-1 (özetlenmiş metin)</p>
				<p class="solbaslik">e) Dış Siyasetin ‘Nesnesi’ Değil, ‘Öznesi’ Olabilmek...</p>
				<p class="indentmetinitalik">– Türkiye’nin dış politika gelişmelerine haftalık bir pencere açtığımız bir ‘Pasaport’ programıyla daha karşınızdayız. Bu aynı zamanda yeni bir yüzyılın, yeni bir binyılın da ilk ‘Pasaport’ programı. Türk dış politikasının 2000 yılında nasıl şekil alacağını en yetkili kişinin, Dışişleri Bakanı Sayın İsmail Cem’in ağzından Pasaport izleyicilerine iletmek istedik. 15 Ocak’tan itibaren yoğun bir diplomatik trafik başlıyor. Önce Yunan dışişleri bakanının Ankara ve İstanbul ziyareti var...</p>
				<p class="indentmetin">• Yeni bir yüzyıl, yeni bir binyıl... Önce şunu söyleyeyim, Türkiye’nin dış ilişkileri bağlamında özgüvenle, cesaretle ve doğrusu yeni bir güçle yeni yüzyıla başlamaktayız. Son birkaç yılda sağlanan birikim, Türkiye’yi, Türkiye’nin dış siyasetini artık geniş bir coğrafyanın belli başlı aktörleri arasına yükseltmiştir. Avrupa’nın batısından, Asya’nın doğusuna uzanmış bu coğrafyada etkisi olan, özellikle AB adaylığından sonra gücüne ve etkinliğine güç ve etkinlik katılan ülke konumundayız. Bu özelliği gayet iyi kullanmak niyetindeyiz ve de kullanacağız.</p>
				<p class="indentmetinitalik">– Türkiye artık dış siyasetin nesnesi olmaktan çıkıp öznesi haline geldi diyebiliyor musunuz?</p>
				<p class="indentmetin">• Çok rahatlıkla böyle demekteyim. Türkiye bir süredir zaten o noktaya gelmişti. AB siyaseten bize çok şey kattı ve siyaseten katmış olduğunun ekonomideki yansımalarını da şimdiden görmeye başladık. Dolayısıyla umutlu, iddialı bir başlangıç yapmaktayız.</p>
				<p class="indentmetinitalik">– Papandreu’nun ziyareti sırasında beş anlaşmaya mı imza atacaksınız?</p>
				<p class="indentmetin">• Anlaşmaları ikiye böleceğiz. Bir kısmını 2000 Ocak ayının 20’sinde Ankara’da imzalayacağız, geri kalanları da şubatın 5’inde, Atina’da.</p>
				<p class="indentmetinitalik">– Neler imzalanacak?</p>
				<p class="indentmetin">• Bizim açımızdan önceliği olan ‘örgütlü suç, terör, uyuşturucu kaçakçılığı, silah kaçakçılığı, insan kaçakçılığı’ gibi konuları kapsayan anlaşma. Kısaca ‘terörle mücadele anlaşması’, bunu imzalayacağız. Kültür, turizm, ekonomi ve daha birçok alandaki anlaşmaları bitireceğiz, sonuçlandıracağız.</p>
				<p class="indentmetinitalik">– Türk dış politikasının 2000’de üç önceliği olduğunu söylemiştiniz. ‘AB’, ‘Kıbrıs’ ve ‘Kafkaslar-Ortadoğu-Orta Asya’ dediniz. ABD ile ilişkilerin önemine değindiniz. AB üye adayı olduğumuzdan beri Yunanistan’la ilişkilere artık AB çerçevesinde mi bakılıyor?</p>
				<p class="indentmetin">• Hayır. Doğrusu bu çerçevede düşünülmüyor. Türkiye, bölgelerüstü kimliğiyle geniş bir coğrafyada birçok sorunu ve imkânı bulunan bir ülke. Yunanistan olsun, Amerika ile ilişkilerimiz olsun, Balkanlar, Kosova, bunların hepsini aynı düzeyde görmekteyim. Yunanistan’la ilişkiler şu aşamada ihtiyatlı bir iyimserliği haklı kılacak özellikte. Sorunlar var tabii, bunları kamuoyları önünde bir münazara şeklinde değil, sakin, diplomatik ortamlarda konuşacağız. Zor çözümleri Yunanistan’la Türkiye birlikte oluşturacak. Bu kadar iyi başlamış bir gelişmeyi yavaşlatmaya, durdurtmaya kimsenin hakkı olamaz.</p>
				<p class="indentmetin">AB adaylığımızın kabulünün şöyle bir işlevi de oldu: Doğru siyaset izlendiğinde, sonuç alınabileceğini ortaya koydu. Ayrıca AB sürecinin Türk-Yunan ilişkilerine olumlu yansımalar getirdiği de görüldü. Dolayısıyla, bu ilişkilerde büyük sıkıntıyla karşılaşacağımızı tahmin etmiyorum. İyi yolda devam edileceğini düşünmekteyim.</p>
				<p class="indentmetinitalik">– Peki, ‘beklenmedik sıkıntı yok’ dediniz de bir beklenen sıkıntı var. 12 Ocak’ta (2000) görüşülecek bu Öcalan dosyası. Özellikle hükümetin MHP kanadından demeç olarak değil ama bilgi olarak bize yansıyan şöyle bir hava var. Deniyor ki, ‘Efendim bu önemli değil, AB ile ilişkileri zedelenmez, zaten AB’nin çıkarı olduğu için Türkiye ile ilişkilerini geliştirmektedir, Öcalan’a ne olursa olsun bu gelişecektir.’ Hava böyle mi? (NOT: O günlerde tartışılan ve MHP’nin önerdiği, Öcalan hakkında kesinleşmiş idam kararının onaylanmak üzere TBMM’ye gönderilmesiydi. TBMM’ye gönderilmesi halinde, infazın onaylanacağı kesindi. Koalisyonun diğer iki ortağı DSP ve ANAP, buna karşı çıkmaktaydı ve Avrupa İnsan Hakları Mahkemesi’nde (AİHM) bu konuda açılmış dava sonucunun beklenmesini istiyordu. Bu, ceza infazını fiilen ertelemek, hattâ önlemek anlamınaydı. Üç koalisyon ortağının liderleri ve ilgili bakanları arasında yapılan ve sekiz saat süren bir toplantıdan sonra, dosyanın TBMM’ye sevkinden vazgeçilerek AİHM’in kararının beklenmesi üzerinde anlaşmaya varıldı.)</p>
				<p class="indentmetin">• Ben Türkiye’nin siyasi ve toplumsal özellikleri olan duyarlı bir konudaki kararıyla, AB’yi birbirine karıştırmamaktan yanayım. Ayrıca idam konusunu sadece belirli bir isme bağlı görmemekteyim. Bu, değindiğiniz sorunun ilk boyutu.</p>
				<p class="indentmetinitalik">– Avrupa Konseyi belgesini imzalayıp ölüm cezasını kaldıracağı taahhüdünde Türkiye ne zaman bulunacak?</p>
				<p class="indentmetin">• İkinci boyut, hukuk: Türkiye, İnsan Hakları Konvansiyonu’nu ve İnsan Hakları Mahkemesi’nin hükümranlığını 1980’lerin sonlarında kabul etmiş bir ülkedir. Ayrıca, 1997’de Avrupa Konseyi’nin ortak bir belgesini imzalayarak, Türkiye Cumhuriyeti hükümeti, ölüm cezaları konusundaki moratoryumun yani dondurmanın devam edeceğini beyan etti. Dolayısıyla, hukuk açısından sorun, Türkiye’nin imzasına sahip çıkmasından ibaret. Üçüncü boyut, siyaset: Eğer siyaseten bakacaksak, öncelikle Türkiye’nin menfaati nedir, çocuklarımızın, geleceğimizin yararları nerededir diye bakmak, ona göre değerlendirmek gerekir. Bakanlığımın öncesinde de sırasında da benim savunduğum, Türkiye’nin idam cezasını hukuk sisteminden çıkartmasıdır.</p>
				<p class="indentmetinitalik">– 27 Ocak’ta başbakanla birlikte gideceğiniz Davos toplantısı (‘ekonomik zirve’) önem taşıyor. Bu yılın toplantısında Türkiye’nin özel bir yeri var.</p>
				<p class="indentmetin">• Davos şu açıdan önemli, resmi olmayan bir ortamda değişik insanlarla bir araya gelip görüşme imkânını sağlıyor. Sayın başbakan çok sayıda liderle konuşma imkânını bulacak, öteki Başbakanların, devlet başkanlarının katıldığı bir panelde yer alacak. Ayrıca, büyük bir akşam yemeğinde, öteki ülkelerin temsilcilerine konuşacağız.</p>
				<p class="indentmetinitalik">– Merkez Bankası’nın DPT ile gerçekleştirdiği kitap da tanıtılacak sanırım...</p>
				<p class="indentmetin">• Birçok etkinliğimiz olacak. Aslında, Türkiye’nin –inşallah hep böyle devam etsin diyorum– yıldızı yükseliyor.</p>
				<p class="indentmetinitalik">– Tahtaya vurun.</p>
				<p class="indentmetin">• Evet tahtaya vuralım. Siyasette ve ekonomide Türkiye’nin yıldızı yükseliyor ve bu alanlarla sınırlı değil. Bakın, sanatta da, edebiyatta da, hattâ sporda da yükseliyor.</p>
				<p class="indentmetinitalik">– Top yuvarlak...</p>
				<p class="indentmetin">• Şöyle özetleyeyim: Davos toplantısına ben iki yıl önce de katılmıştım. Başarılı geçmişti. Ortamı biliyorum. Ama Türkiye’yi böylesine bir düzeyde ve adeta toplantının onur konuğu olarak davet edeceklerini, Türkiye’yi en elverişli bir ortamda tanıtacağımızı iki yıl önce düşünmek kolay değildi. Şimdi bunları yapabilecek olmamız, Türkiye’nin yıldızının yükselmesinden kaynaklanıyor. Yoksa, ne böyle davetler olurdu, ne de önümüze böyle imkânlar açılırdı...</p>
				<p class="indentmetinitalik">– Evet, iyimsersiniz, iyi mesajlar verdiniz.</p>
				<p class="indentmetin">• Gerçekçiyim daha doğrusu; iyimser değil de, gerçekçiyim.</p>
				<p class="indentmetinitalik">– Bir dahaki ‘Pasaport’ programına kadar arada Ramazan Bayramı var. Bir bayram mesajınız olacak mı?</p>
				<p class="indentmetin">• Ramazan Bayramı, anlaşmazlıkların, düşmanlıkların sona erdirildiği, insanların birbiriyle barıştığı, kardeşliği, anlayışı güçlendirdiği bir bayramdır. Umuyorum, Ramazan Bayramı Türkiye’ye, İslâm dünyasına, bütün insanlığa anlayış ve barış getirsin...</p>
				<p class="sagnormal">Murat Yetkin’le konuşma, NTV, 6 Ocak 2000<br class="chapter"/> (özetlenmiş metin)</p>
				<p class="solbaslik">f) Hiçbir Şey Eskisi Gibi Olmayacak...</p>
				<p class="normal">‘1999’, ab ilişkileri açısından belirleyici, stratejik bir yıl olmuştu. Bu bir yılın, bu önemli gelişmenin çok özet bir değerlendirmesini, 2000 Ocak ayındaki bir konuşmamda yapmıştım: ‘Avrupa Birliği Günü’, bu defa özel bir ilgiyle kutlanmaktaydı. Cumhurbaşkanlığında tören düzenlenmişti. ab bağlantılı sivil toplum kuruluşları, gençlik örgütleri, ilgili bakanlar, hep oradaydı. Adaylık sürecini başlatan dışişleri bakanı olarak, bir tür onur konuğu konumundaydım. Dikkatin merkezinde olmaktan biraz sıkılıyordum ama, tebrikleri kabul etmek hoşuma gitmiyor değildi. Benim de bir konuşma yapmam rica edilmişti. Çok kısa, çok özet birkaç şey söyledim. Sanırım, bütün bir ab iddiasını, beklentisini, umudunu bu konuşmaya sığdırdım. Bu bölümü, o konuşmamdan alıntılarla noktalamak istiyorum:</p>
				<p class="indentmetinbold">AB ile Türkiye’nin Umuda Yolculuğu</p>
				<p class="indentmetin">... Türkiye’nin AB üye adayı ilan edildiği Helsinki Zirvesi’yle başlayan bu yeni dönemin, Türkiye’ye, Avrupa Birliği’ne ve ilişkilerimizden etkilenecek büyük bir coğrafyaya hayırlı olmasını dilerim.</p>
				<p class="indentmetin">Avrupa Birliği’nin oluşturduğu beraberliğin sınırları, artık, Balkanlar’dan ve Ege’den değil, Türkiye’yi de kapsayarak, Türkiye’nin doğusundan geçmektedir.</p>
				<p class="indentmetin">Avrupa Birliği artık, Türkiye’nin ona getirdiği özgün tarih deneyiminden, kültür birikiminden, çağdaş özelliklerden, Türkiye’nin fevkalade genç toplumundan ve dinamik ekonomisinden yararlanacaktır. Avrupa Birliği’nin, yeni dünyalara, medeniyetlere, kültür ve ekonomilere açılımını Türkiye kolaylaştıracaktır. Avrupa Birliği artık, gerçekten çok kültürlü, çok dinli bir organizasyona dönüşmektedir.</p>
				<p class="indentmetin">Türkiye, daha ileri bir mantığa, ölçütlere ve hedeflere ulaşmanın, daha ileri bir demokrasiyi, daha gelişmiş siyasal, toplumsal ve bireysel ilişkileri her alanda gerçekleştirmenin yolunda adımlar atarken, artık, Avrupa Birliği adaylığının hızlandırıcı, kolaylaştırıcı dinamiklerinden, Avrupa Birliği’nin bilgi ve deney birikiminden yararlanacaktır.</p>
				<p class="indentmetin">Bu umutlu yolculuğu AB ile burada başlatırken, hem Avrupa Birliği’nin hem de Türkiye’nin yapması gereken çok işi olduğunu bilmekteyiz.</p>
				<p class="indentmetin">Şimdi, ilk olarak, Avrupa Komisyonu’nun bize danışarak gerçekleştireceği ‘Katılım Ortaklığı’ Belgesi’nin hazırlıkları var. Bu belgede, Türkiye’nin yakın, orta ve uzun vadedeki hedefleri, bu hedeflere varmak için yapılması gerekenler ortaya konacak. Bize düşen hazırlıklara başladık ve bu ilk aşamanın, kısa sürede tamamlanmasını öngörmekteyiz.</p>
				<p class="indentmetin">Bunun ardından, bu kez Avrupa Birliği’nin katkılarıyla bizim hazırlayacağımız ve çok kapsamlı bir plan niteliği de taşıyan ‘Ulusal Program’ gerçekleşecek. Ulusal Program, Türkiye’nin özelliklerini, Avrupa Birliği’nin yapısal, kurumsal, ekonomik ve siyasal özelliklerine uyumlulaştırmak işlevi taşıyacak.</p>
				<p class="indentmetin">Burada başlatmakta olduğumuz bu yeni dönemle, hem Avrupa Birliği ülkelerinin hem de Türkiye’nin önüne yeni bir tarih sayfasının açıldığı düşüncesindeyim. Stratejik bir değişim yaşanmaktadır. Artık hiçbir şey, eskisi gibi olmayacaktır.</p>
				<p class="indentmetin">Avrupa Birliği Günü nedeniyle Cumhurbaşkanlığı’nca</p>
				<p class="indentmetin">düzenlenen konferanstaki konuşma, Ocak 2000</p>
		
		</body>
</html>