<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>ismail2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_25">I<br class="chapter"/>AB Yolunda Gelişmeler ve Sorunlar</h2>
				<p class="solbaslik">a) Koalisyon Gerçeklerinde Siyaset</p>
				<p class="normal">Yeni yüzyılla (2000) birlikte, hızlı bir çalışma dönemi başlamaktaydı. Dışişleri Bakanlığı, en büyük sorumluluğu taşıyordu; ilişkilerin gelişmesinde öncü konumundaydı. Bu anlayışla, gerçekleşmesi gereken atılımların planlaması, zamanlaması yapıldı. Koalisyon liderleriyle ve ilgili bakanlarla bu plan önerisi ve düşünceler paylaşıldı. O günlerdeki amaç, üyelik sürecini vakit kaybetmeksizin başlatmak, mümkün olduğunca ilerlemekti. İlki, Türkiye’nin yararına olan, Türkiye’nin değerlerini öne çıkarmaya elverişli bir uluslararası ortam vardı. abd ilişkileri, Ortadoğu’da Türkiye’nin daha işlevsel olmaya başlaması, Orta Asya cumhuriyetleri ile özellikle güvenlik alanında gelişen işbirliği, Bakü-Tiflis-Ceyhan projesinin sonuçlanmakta olması, terörle mücadelede sağlanan başarılar vb. Türkiye’nin ab sürecinde ilerlemesinin öncelikle ‘stratejik’ nedenlerden güç alacağı, bunların sayesinde hızlanıp muhtemelen sonuçlanacağı görülüyordu.</p>
				<p class="normal">‘Demokrasi eksikleri, Kopenhag Kriterleri’ elbette çok önemliydi; bunlar makûl düzeyde gerçekleşmedikçe, ab süreci hızlanmazdı. Ama, gerekli ve makûl olan gerçekleştiğinde, herkeste olduğu kadar eksikle olay sınırlandığında, gelişme mümkündü. Burada, dengeleri doğru okumak, ‘demokrasi, insan hakları’ konusunun önemini, temel ilke ve uygulamaların belirleyici olduğunu göz ardı etmemek gerekir. Ama, aynı zamanda, abartmamak: ‘Demokrasi, insan hakları’, bir çeşit siyasal kaldıraç, siyasal araç gibi ab tarafından kullanılabilmektedir. Durumuna, ülkesine göre ab’nin gündeme getirdiği ya da getirmediği konular olabilmektedir. Yani, siyasal bir boyut, siyasal bir hesap da söz konusudur. Bu bağlamda, zorunlu ve makûl olan reformlar yapılmalıydı. Sonra, Kopenhag ölçütlerini bir fetişizme dönüştürmeksizin, müzakere sürecinin başlaması için etkin siyaset uygulanmalıydı. Öteki adayların ‘demokrasi düzeyine’ bakıldığında, 1999 Aralık ayında bile, bazılarına kıyasla Türkiye’nin ilerde olduğu görülmekteydi. (Hele Ecevit hükümetinin anayasa reformu [2002], sonraki Erdoğan hükümetinin reformları [2003-2004] dikkate alındığında, Türkiye’nin, ‘müzakereye başlamış’ ab adaylarının bazılarından daha gelişmiş bir demokrasiye 2003-2004’te sahip olduğu açıktır. Türkiye, bu özelliğinden ve önceliğinden 2003 ve 2004 yıllarında yeterince yararlanamamıştır.)</p>
				<p class="normal1">1) ab ve Demokrasi Planlaması</p>
				<p class="normal">2000 yılının ilk ayında, öngördüğüm plan ve takvimi en özet, en basit şekliyle hazırlayıp, başbakanla ve diğer ilgililerle paylaştım. Amacım, onların katkılarıyla programa son şeklini verip, hayata geçirilmesini sağlamaktı. Böylece, hiç vakit kaybetmeksizin önümüzdeki aşamalara varabilecektik. Kendilerine sunduğum metinde, ab sürecinin hızla gelişmesi için yapılması gerekenler şöyle sıralanmaktaydı (30 Ocak 2000):</p>
				<p class="indentmetinbold">Birinci Bölüm:</p>
				<p class="indentmetinbold">‘DEMOKRASİ, İNSAN HAKLARI’</p>
				<p class="indentmetinbold">(KISA VADE - İlk Altı Ay)</p>
				<p class="indentmetin">• Mahalli İdareler Reformu</p>
				<p class="indentmetin">• Polislerin insan hakları eğitim programı/AB ile işbirliği halinde yoğunlaşması</p>
				<p class="indentmetin">• Hâkim, savcı, avukatların AB ile ortak seminerlere katılmaları</p>
				<p class="indentmetin">• Adli tıbbın, AB mevzuatı dikkate alınarak yeniden düzenlenmesi</p>
				<p class="indentmetin">• Kötü muamelenin önlenmesi yolunda kararlı, kesin hükümet direktifi; izlenmesi</p>
				<p class="indentmetin">• Gayrımüslim azınlıkların eksikliklerinin giderilmesinde gelişmeler sağlanması</p>
				<p class="indentmetin">• Rüşvetle mücadelede Türkiye’nin imzaladığı OECD sözleşmesinin TBMM onayı</p>
				<p class="indentmetin">• Tanık Koruma Yasası’nın çıkarılması</p>
				<p class="indentmetin">• Sendikal hakların, 87 ve 98 sayılı ILO Sözleşmeleriyle, AB’nin Sosyal Şart’ı doğrultusunda yeniden düzenlenmesi</p>
				<p class="indentmetin">• Sivil Toplum Örgütlerinin AB çalışmalarına katılmasını kolaylaştıracak şekilde Dernekler Yasasının yeniden düzenlenmesi</p>
				<p class="indentmetin">• Birleşmiş Milletler Ekonomik, Sosyal ve Kültürel Haklar Sözleşmesine taraf olunması</p>
				<p class="indentmetinbold">(ORTA VADE - İkinci Altı Ay)</p>
				<p class="indentmetin">• İfade özgürlüğü alanında, Türk Ceza Kanunu’nun 159 ve 312 maddeleri ile, Terörle Mücadele Yasası’nın 8. Maddesinin, Avrupa İnsan Hakları Mahkemesi’nin kararları ışığında yeniden düzenlenmesi (bu düzenlemeler eşliğinde, irticai hareketler ve fanatik örgütlerle ilgili, yeni bir yasal yapılanma da öngörülebilir)</p>
				<p class="indentmetin">• Siyasi Partiler Kanunu’nun, Avrupa İnsan Hakları Mahkemesi kararları ışığında gözden geçirilmesi</p>
				<p class="indentmetin">• Yerel dillerin kullanımının geliştirilmesi; (öncelikle RTÜK Yasası’nda değişiklik yapılması; Türkiye’nin üniter devlet yapısı çerçevesinde, başka yasaların gözden geçirilmesi öngörülebilir)</p>
				<p class="indentmetin">• Avrupa Konseyi İnsan Hakları Sözleşmesi’ne ek 6. Protokol’ün kabulü (Savaş ve Seferberlik halleri dışında, idam cezasının kaldırılması)</p>
				<p class="indentmetin">• Birleşmiş Milletler Medeni ve Siyasi Haklar Sözleşmesi’ne taraf olunması</p>
				<p class="indentmetinbold">İkinci Bölüm:</p>
				<p class="indentmetinbold">‘EKONOMİK ÖLÇÜTLER’</p>
				<p class="indentmetinbold">(KISA VADE - İlk Altı Ay)</p>
				<p class="indentmetin">• Kamu açıklarının azaltılması</p>
				<p class="indentmetin">• Bankacılık alanında reform</p>
				<p class="indentmetin">• Özelleştirme yasalarının iyileştirilmesi</p>
				<p class="indentmetin">• Devletin finans alanına müdahalesinin azaltılması</p>
				<p class="indentmetin">• Eğitim ve ulaşım altyapılarının güçlendirilmesi</p>
				<p class="indentmetinbold">(ORTA VADE - İkinci Altı Ay)</p>
				<p class="indentmetin">• Enflasyonun düşürülmesi</p>
				<p class="indentmetin">• Devletin tarım alanına müdahalesinin azaltılması</p>
				<p class="indentmetin">• Küçük ve Orta ölçekli işletmelerin rekabet gücünün artırılması</p>
				<p class="normal">Dışişlerinin üzerine düşenleri bu plan doğrultusunda gerçekleştirmeye çalıştık. Açıkçası, tek bir bakanlığın çerçevesini aşan konulardı bunlar. Ama devlet kurumlarının ve koalisyonun gerçeklerinde, öncülük yapmak dışişlerine kalıyordu. Üstelik, ‘Katılım Ortaklığı Belgesi’nin ab ile tartışılması, ‘Ulusal Program’ın oluşturulması gerekiyordu ki, bunlara hazırlanmak için de, bir hareket planına ve dışişlerinin öncülüğüne ihtiyaç vardı. Başka ülkelerin dışişleri bakanlıklarına bakarak, onlarda da benzer bir işlevin var olup olmadığını anlamaya çalıştığımı hatırlıyorum: Öteki dışişleri bakanlıkları da, kendi ülkelerinin gerçeklerinde daha ‘ileri’, daha ‘anlayışlı’, hattâ, daha ‘düzeyli’ kurumlardı. Dünya ile sürekli temasta bulunmaları nedenlerden biri olmalı. Ama hemen hiçbirinde, Türk dışişlerinin ‘tarihsel’ denebilecek işlevi, özelliği görülmüyordu. Gerçekten, Türkiye’deki ilerici hareketlerin, demokrasi doğrultusundaki girişimlerin belli bir bölümü, devlet kurumları içinde Dışişleri Bakanlığı tarafından başlatılmıştır. Osmanlı döneminde ‘Hariciye Nezareti’, ilerici hareketlerin, çağı paylaşmak iddialarının filizlendiği bir mekândı. 19. yüzyılın birçok ilerici yazar ve düşünürünün, Osmanlı dışişlerinin ‘tercüme bürosunda’ çalışmakta olması da ilginçtir. Gerçi bu özellikleri nedeniyle, 19. hattâ 20. yüzyılın başlarındaki ilerici hareketlerin, taklitçilik, Batı Avrupa sefaretleriyle bazen aşırı yakınlık, hattâ teslimiyetçilik yönünde etkilendikleri öne sürülmüştür; ancak bunlar, başka araştırmaların ve kitapların konusu... 2000 yılına dönersek, demokrasi, insan hakları, ab sürecinin hızlanması alanlarında, dışişleri öncü konumundaydı. Devletin, hükümetin ilgili birimlerini zorlayan bir özelliği de vardı. Dolayısıyla, sadece destek bulmuyor, dost edinmiyordu; haksız saldırıların, üstü kapalı tehditlerin de hedefi oluyordu. Ama bunlar, hükümet ortamından değil, koalisyonun dışından, özellikle kamuoyunun bir kesitinden kaynaklanıyordu. O günlerde genellikle sanılanın aksine, hükümet ortağı mhp’den, ya da bazılarının ısrarla işaret ettiği ‘mgk’dan, ‘asker çevrelerinden’ engel gelmemiştir. Bu siyasal ve toplumsal çevreler, daha doğrusu onların bir bölümü, ab tercihinin beraberinde taşıdığı açılımlara hayli ihtiyatlı yaklaşmaktaydı. Ancak, konuşuyorduk, anlatıyorduk, tartışıyorduk; hemen her zaman ortak bir sonuca varabiliyorduk. Bu, tek yönlü bir etkileşim değildi, ab’ye ihtiyatla yaklaşanların düşüncelerinden herkesin yararlandığı durumlar da oldu.</p>
				<p class="solbaslik">b) İdam Dosyası tbmm’ye Gidecek mi?</p>
				<p class="normal">2000 yılının ocak ayında, ‘acil’ bir sorun Türkiye’nin, hükümetin önüne geldi: Türkiye’deki terörün ve binlerce insanımızın ölümünün bir numaralı sorumlusu Öcalan’ın ‘idam hükmünü’ içeren dosya, onaylanmak üzere tbmm’ye gönderilecek miydi, yoksa, adı geçenin Avrupa İnsan Hakları Mahkemesi’ne (aihm) yaptığı başvurunun sonucu mu beklenecekti? Tercih, terörbaşı hakkındaki idam hükmünün derhal infazı ile, infaz ihtimalinin neredeyse ortadan kalkması kadar açık bir tercihti; ‘siyah-beyaz’ denebilecek bir durum söz konusuydu. Koalisyonun mhp kanadı, kendi anlayışlarından, örgütlerinden, desteklerinden hareketle, dosyanın mutlaka tbmm’ye sunulmasını, oylanıp karara bağlanmasını istiyordu. Böyle bir durumda, koalisyonun anap kanadından olanlar da dahil milletvekillerinin büyük oranda ‘idam cezasının uygulanması’ yönünde tercih kullanacakları apaçık ortadaydı. Oysa, idam cezasının objektif hukuk kuralı olarak doğruluğu, yanlışlığı bir yana, Türkiye’de yirmi yıl aradan sonra yeniden idam sehpasının görülmesi, Türkiye’nin uluslararası dengelerde yükselen konumuna ciddi köstek olacaktı. Avrupa anlayışının reddettiği (‘uygar’ denilen ülkeler arasında bir tek abd’nin uyguladığı ve bu nedenle bazı Avrupa çevrelerince uygar sayılmadığı) idam cezasına tek bir olayda sahiplenmiş olmak bile, Türkiye’yi ab ölçüleriyle ‘ikinci sınıf’ ülkeler arasına itiverecekti. Sadece ab ilişkileri değil, ülkenin ekonomisi, siyaseti, demokrasisi açısından ciddi zararlar söz konusuydu.</p>
				<p class="normal">Bu konunun tartışılması, karar verilmesi, mümkünse çözülmesi, çözülemiyorsa, koalisyona bir nokta konması için 12 Ocak 2000’de bir ‘zirve’ toplantısı düzenlendi. Toplantıya, koalisyonun üç liderinin ve her partiden bir-iki bakanın katılması öngörüldü. Bizim kanattan, Başbakan Ecevit’le beraber, Başbakan Yardımcısı Hüsamettin Özkan ve ben katılmaktaydık; Adalet Bakanı H. Sami Türk de sonradan katıldı.</p>
				<p class="normal">Bu toplantı belirleyici olacaktı; dsp ve anap’ın, mhp’yi ikna etmesi zor görünüyordu. Hükümetin istifası ve bunalım, Türk dış siyasetinin yenilenmesine ve ab sürecine verilmiş bunca emeğin de boşa gitmesi olacaktı. Toplantı öncesinde bir not hazırlayarak, başbakana sunmuştum. Resmi nitelik taşımayan bu notta, kritik zirvede uygulanabilecek yaklaşıma ilişkin görüşlerimi belirtmekteydim. O günlerin ortamını yansıtması bakımından, 7 Ocak 2000 tarihli bu yazıda yer alan bazı düşünceleri, mealen ve özetle veriyorum:</p>
				<p class="indentmetin">12 Ocak Zirve’sinde (idam kararı dosyasının TBMM’ye gönderilmesini ya da gönderilmemesini karara bağlayacak liderler toplantısı) yararlanılabilecek bazı düşünceleri kâğıda geçirmeye çalıştım, aşağıda sunmaktayım.</p>
				<p class="indentmetin">• Bağımsız Türk yargısının mahkeme usullerine gölge düşürmemek için anayasayı değiştirdik. Bu kez de aynı mantıkla hareket ederek, bağımsız Türk yargısının kararına gölge düşürmemek için Strasbourg’daki davanın sonucunu beklemek gerekir.</p>
				<p class="indentmetin">• Terörbaşı yüzünden Türkiye son on beş yılını kaybetti. Aynı terörbaşı nedeniyle Türkiye’ye bir on beş yıl daha kaybettirme hakkımız yoktur.</p>
				<p class="indentmetin">• Türkiye, büyüme ve güçlenme yolunda çok önemli bir dönemeci almak üzere. Bu başarıyla gerçekleşirse, Türkiye’yi, hattâ hükümeti kimse tutamaz. Bundan ötürü, hükümet karşıtı iç çevreler, zihinleri bulandırmaya, hükümeti yanlışa yöneltmeye çalışıyor.</p>
				<p class="indentmetin">• Türkiye’nin terörü mağlup etmesinde en büyük etken şehitlerimizdir. Şehit ailelerinin hassasiyetleri, bizim en büyük sorumluluğumuzdur. Aynı şekilde, yeniden ve çok sayıda şehit vermemize neden olacak oluşumlara yol açmamak da hem şehitlerimize hem de halkımıza karşı hükümet olarak bizim sorumluluğumuzdur. Şehit olanlar, kendi hayatları pahasına önledikleri terörün, şimdi yeniden filizlenmesi ve yeni şehitler verdirtmesi için kendilerini feda etmediler.</p>
				<p class="indentmetin">• Böyle bir yanlış karar durumunda, Türkiye karşıtı dış güçlerin her türlü melanete yeniden koyulacaklarını, terörün dış dinamiklerine hız vereceklerini, ellerinden zorla aldığımız bazı imkânlarını yeniden hayata geçireceklerini görebilmek, zor değildir. Düşmanlıklarını hayata geçirmek imkânı, Türkiye karşıtlarına altın tepsi içinde sunulmuş olacaktır.</p>
				<p class="indentmetin">(Avrupa Konseyi İnsan Hakları Sözleşmesi’ne katılarak İnsan Hakları Mahkemesi’nin kararlarına uymak, Türkiye’nin 1954’teki taahhüdüdür; bireysel başvuru sonucunda bu mahkemenin vereceği kararlara uymak, 1987’deki taahhüdüdür. Bunlar, anayasanın 90. maddesi gereği, iç hukukumuzun bir parçasıdır; herhangi bir yasamız gibi bağlayıcıdır. Ayrıca, Türkiye, 1997’de Başbakanı [Mesut Yılmaz] aracılığıyla katıldığı Avrupa Konseyi kararıyla, ölüm cezasının infazını durdurmaya ‘moratoryum’ devam edeceği taahhüdünde bulunmuştur.)</p>
				<p class="indentmetin">• Türkiye’nin menfaatini her şeyin üzerinde tutmak ve her kararımızı, öncelikle Türkiye’nin menfaati açısından değerlendirmek durumundayız. Türkiye’nin menfaati, Türkiye’nin geleceğini, çocuklarımızın geleceğini en önde değerlendirmektir, ortak aklı oluşturmak ve aklın gereğini yapmaktır.</p>
				<p class="solbaslik">c) ‘En Tartışmalı’ Koalisyon Zirvesi</p>
				<p class="normal">Yılmaz hükümeti döneminde koalisyon liderleri toplantıları sorunsuz geçmekteydi. Başbakan Yılmaz ve iki yardımcısı Ecevit ve Sezgin gayet uyumlu bir çalışma içindeydi. 1999 seçiminden önce ise aktörler ve yerleri değişti: Yılmaz’ın ve Sezgin’in onayıyla, seçim hükümetini Ecevit tek başına dsp olarak kurmuştu. Dürüst bir seçim organizasyonu dışında, hükümetten kimse fazla bir şey beklemiyordu. Oysa bu hükümet döneminde terörbaşı Türkiye’ye getirildi; Suriye, terör altyapısını ülkesinden çıkarmaya zorlandı; Avrupa Birliği adaylığı yönünde ve Yunanistan’la ilişkilerde olumlu gelişmeler yaşandı. Bütün bunların sonucunda, 1999 Nisanı’ndaki genel seçimin birinci partisi dsp oldu ve yeni hükümeti anap ve mhp ile kurdu.</p>
				<p class="normal">Bu kitabın başka bölümlerinde de değinildiği gibi, Ecevit hükümeti, farklı üç partinin olabilecek belki en uyumlu örneğiydi. anap-mhp tartışmasının kavgaya dönüşerek erken seçim kararıyla noktalanacağı 2002 yaz aylarına kadar, koalisyonu sarsacak hemen hiçbir sorun yaşanmadı; bir olay, ‘Öcalan’a ilişkin idam kararı dosyasının tbmm’ye gönderilmesi’ konusundan başka... 1999’un son günlerinin ab adaylığı coşkusu, tedirginliğe dönüşmekteydi. mhp, dosyanın tbmm’ye sunulmasından başka çözüm kabul etmiyordu; bu, idam kararının onaylanması ve infazı anlamınayda. dsp ve anap karşı tavır almıştı. ‘Ortak çözüm’ için, 12 Ocak’ta özel bir zirve toplanması öngörüldü. (Yukarıda verilen, başbakana yazdığım yazı, bu toplantıya ilişkindi.)</p>
				<p class="normal">Koalisyonun, sırat köprüsünde dolaştığı ilginç bir toplantı oldu. Konuşmaların, tartışmaların ‘gizli’ tutulması, basına sızmaması kararlaşmıştı. Ne var ki, benzer örneklerde daha önce yaşandığı gibi, bu kez de, toplantıda tarafların, liderlerin bütün söylediklerini hattâ yaptıklarını, ertesi günün gazetelerindeki yansımalardan anlamak mümkündü: Ecevit de, Yılmaz da, bir idam olayı yaşamanın Türkiye’ye maliyetini anlatmaya, Bahçeli’yi iknaya çalışıyordu. Bahçeli ise, fazla konuşmuyor, ancak bunun mümkün olmadığını belirterek, ‘ısrar etmeyin, olmaz’ diyordu. Toplantı, uzadıkça, uzadı. Zaman zaman liderlerden biri dışarı çıkarak, telefon görüşmeleri yapmaktaydı. Sonra, gene tartışmaya devam ediliyordu. Birkaç kez, uzlaşma olamayacağına karar verilir gibi oldu. Neyse ki bu durumlarda, aramızdan biri, ‘acele etmeyelim, bir kez daha bakalım’, diyerek, görüşmelerin sürmesini sağlıyordu. Basın,tv’ler, Başbakanlığın öne yığılmış, heyecanla haberi beklemekteydi. Toplantı, dokuzuncu saatine girmekteydi, nihayet, Bahçeli, ‘Evet’ dedi; özellikle mhp hassasiyetlerini gözeten bir hükümet açıklaması kaleme alınarak basına ulaştırıldı.</p>
				<p class="normal">Ecevit hükümetinin, istifaya en fazla yaklaştığı gün oldu, 12 Ocak 2000. 2002 yazında ise, ‘erken seçim kararı’ alınacak ve siyasi tarihimizin bu ilginç koalisyonu son bulacaktı.</p>
		
		</body>
</html>