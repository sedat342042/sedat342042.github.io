<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>2metin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_9"><span>Beşinci Kitap</span></h1>
				<p class="normal"><span>– İşte benim iyi ve doğru dediğim devlet şekli budur. Onun benzeri insana da iyi ve doğru diyorum. İyisi bu olunca, öteki şekiller kötüdür, bozuktur. Kötülükleri yalnız toplumun düzenini değil, tek tek insanların işlerini de bozar. Bu bozuk devletler dört çeşittir.</span></p>
				<p class="normal"><span>– Nedir onlar?</span></p>
				<p class="normal"><span>Bu devletleri birbiri içinden çıkma sırasıyla saymak üzereyken, Adeimantos’tan bir hayli uzakta oturan Polemarkhos elini uzatıp omzundan çekti, eğilerek bir şeyler söyledi ona. Şu kadarını işitebildik: “Bırakalım geçsin mi, ne yapalım?”</span></p>
				<p class="normal"><span>Adeimantos da yüksek sesle:</span></p>
				<p class="normal"><span>– Bırakmayalım, geçmesin, dedi.</span></p>
				<p class="normal"><span>– Ne oluyor, dedim, neyi bırakıyorsunuz? Kim geçiyor?</span></p>
				<p class="normal"><span>– Sen.</span></p>
				<p class="normal"><span>– Ben mi? Niçin?</span></p>
				<p class="normal"><span>– İşin kolayına kaçıp, bir meseleyi hasır altı ediyorsun gibi geliyor bize. Hiç de önemsiz olmayan bir sorunu açıklamadan geçiyorsun. Çocuklar ve kadınlar için sadece, “Bunların dostlar arasında ortak olduğunu herkes bilir” deyip geçtin.</span></p>
				<p class="normal"><span>– Peki, yanlış mı Adeimantos?</span></p>
				<p class="normal"><span>– Doğru ama, bu doğruluk da açıklanmak ister ki, ortaklığın ne demek olduğunu anlayalım. Türlü türlü ortaklık var çünkü. Senin dediğin hangisi ve ne bakımdan? Deminden beri bekliyoruz, çocuk işini açacaksın diye. Nasıl görüyorsun bu işi? Çocuklar doğduktan sonra nasıl yetişecekler? Kadın ve çocukların ortaklığını nasıl anlıyorsun? Çünkü, bize göre bu işin iyi, ya da kötü bir yola girmesi toplum için önemli, hatta en önemli meseledir. Bunun üzerinde durmadan başka bir devlet şekline geçtiğini görünce, duyduğun gibi seni durdurmak, her şey gibi bunu da iyice aydınlatmak istedik.</span></p>
				<p class="normal"><span>– Ben de size ve bu isteğinize katılıyorum, dedi Glaukon.</span></p>
				<p class="normal"><span>Thrasymakhos da bağırdı:</span></p>
				<p class="normal"><span>– Herkes böyle istiyor, anladın ya!</span></p>
				<p class="normal"><span>– Ne diye saldırıyorsunuz bana? Devletin düzeni üstünde yeniden mi tartışacağız? Ben de bitti diye seviniyordum. Bu işin bir yana bırakıldığına, söylediğim kadarıyla yetinmenize memnundum. Bunu yeniden ortaya atmakla bir sürü çatışmalara yol açtığınızın farkında değilsiniz. Ben bunu bildiğim için ses çıkarmamıştım. Korkarım bir hayli terletecek bizi.</span></p>
				<p class="normal"><span>– Evet ama, dedi Thrasymakhos, buraya gönül eğlendirmeye mi geldik, yoksa tartışmaya mı?</span></p>
				<p class="normal"><span>– Tartışmaya geldik tabii, ama her şeyin bir ölçüsü var.</span></p>
				<p class="normal"><span>Glaukon dedi ki:</span></p>
				<p class="normal"><span>– Bu türlü tartışmalarda, Sokrates, düşünen insanlar için ölçü bütün bir ömürdür. Bizim için üzülme, sorularımıza hiç durmadan karşılık ver, bekçilerimiz arasında kadın ve çocuk ortaklığı üstüne düşündüklerini söyle. Çocuklar doğduktan, eğitim yaşına gelinceye kadar nasıl yetiştirilecek? Bu yetiştirme çok zor olacağa benzer. Sen nasıl olacak dersin?</span></p>
				<p class="normal"><span>– Sen, dostum, bu işte karşımıza çıkacak asıl zorlukların farkında değilsin, anlaşılan. Bu konuda birbirimizi inandırmak hepsinden daha güç olacaktır. Kimse düşündüklerimin olabileceğine inanmayacak, doğru insanlar bile en iyi çarenin bu olduğundan şüphe edecekler. Onun için duraksıyorum bu konunun önünde. Korkuyorum dostum; olmayacak şeyler tasarlıyorum diyecekler diye korkuyorum.</span></p>
				<p class="normal"><span>– Duraksama, burada seni dinleyenler ne dar kafalı, ne inatçı, ne de kötü niyetli.</span></p>
				<p class="normal"><span>– Yamansın delikanlı! Bana güven vermek için böyle söylüyorsun.</span></p>
				<p class="normal"><span>– Evet, öyle!</span></p>
				<p class="normal"><span>– Ama istediğinin tersi oluyor, ürkütüyorsun beni; çünkü ben kendim, söyleyeceklerimin doğru olduğuna inansam, bana cesaret vermen yerinde olurdu. Kafalı ve dost dinleyiciler önünde, insan doğru bulduğunu rahatça söyler, en önemli saydığı, en candan bağlı olduğu şeyleri ortaya döker, ama insan benim gibi daha doğru dürüst bulamadığı, şüphe ettiği bir düşünceyi açıklama durumunda oldu mu, yamandır hali. Her an ayağım sürçebilir. Bana gülersiniz diye korkuyorum, bu çocukça bir şey olur. Ama insanın ayağı bir sürçüp de doğrudan uzaklaştı mı, dostlarını da yanlışa sürükleyebilir. Hem de yanlışın en tehlikeli olduğu bir konuda. Onun için, Glaukon, söyleyeceklerimden Adrasteia’nın alınmamasını dilerim. Bence kanun koyarken güzellik, iyilik, doğruluk üstünde aldanmak, bir adamı yanlışlıkla öldürmekten çok daha ağır bir suçtur. Böyle bir tehlikeye insan dostlarıyla değil, düşmanlarıyla atılmak ister. Onun için sözlerin büsbütün ürkütüyor beni.</span></p>
				<p class="normal"><span>Bunun üzerine Glaukon gülmeye başladı ve dedi ki:</span></p>
				<p class="normal"><span>– Haydi, Sokrates, bizi yanlış yollara sürüklesen de, bizi aldatmış, öldürmüş saymayacağız seni. Şimdiden temize çıkarıyoruz, rahat et ve konuş.</span></p>
				<p class="normal"><span>– Öyle ya, kanunun temize çıkardığı katil, suçsuz sayılır, benimki de ona benzeyecek!</span></p>
				<p class="normal"><span>– Bundan yana üzülme, haydi konuş artık.</span></p>
				<p class="normal"><span>– Şimdi bir konuyu yeniden ele almamız gerekiyor. Bunu daha önce konuşmalıydık, ama olmadı. Erkekleri sahneye koyup işlerini de belirttikten sonra, madem sen de istiyorsun, kadınlara geçelim. İyi yaradılışlı ve dediğimiz gibi eğitim görmüş erkekler için, kadın ve çocuk sahibi olma işinde tutulacak yol, bence, savaşçılarımızı, sürü bekçileri gibi yetiştirirken tasarladığımız düzene uygun olmalıdır.</span></p>
				<p class="normal"><span>– Doğru.</span></p>
				<p class="normal"><span>– Gene o yoldan gidelim. Kadınları da aynı yaradılışta ve aynı eğitimi görmüş olarak düşünelim. Bakalım böylesi bize uygun düşüyor mu, düşmüyor mu?</span></p>
				<p class="normal"><span>– Ne demek istiyorsun?</span></p>
				<p class="normal"><span>– Şunu demek istiyorum: Çoban köpeklerinin dişileri sürüyü erkekler gibi kollayacak mı, avlanacak mı, her işi ortaklaşa yapacak mı, yoksa yalnız eve mi bakacak? Çocuk yapıp büyütmekten başka bir işe yaramazlarmış gibi, yalnız ev işleriyle uğraşacaklar da, sürüyü kollamak yalnız erkeklere mi düşecek?</span></p>
				<p class="normal"><span>– Her şeyi birlikte yapmalarını isteyeceğiz. Ama kadınların hangi işte zayıf, erkeklerin hangi işte kuvvetli olduklarına bakacağız.</span></p>
				<p class="normal"><span>– Peki ama, aynı şekilde büyütülmemiş ve yetiştirilmemiş iki hayvan aynı işe koşulabilir mi?</span></p>
				<p class="normal"><span>– Koşulamaz.</span></p>
				<p class="normal"><span>– Kadınların erkeklerle aynı işleri yapmalarını istersek, onları da erkekler gibi yetiştirmemiz gerek.</span></p>
				<p class="normal"><span>– Evet.</span></p>
				<p class="normal"><span>– Erkekleri müzik ve jimnastikle eğitiyorduk.</span></p>
				<p class="normal"><span>– Evet.</span></p>
				<p class="normal"><span>– Öyleyse, kadınların da bu iki sanatı edinmelerini, ayrıca savaşçı olmalarını, aynı şartlar içinde yaşamalarını isteyeceğiz.</span></p>
				<p class="normal"><span>– Dediğinden öyle çıkıyor.</span></p>
				<p class="normal"><span>– Ama, belki de bu dediklerimiz, geleneklere aykırı düşecek. İş uygulamaya gelince, herkese gülünç görünecek.</span></p>
				<p class="normal"><span>– Ona şüphe yok.</span></p>
				<p class="normal"><span>– Senin gülünç bulduğun yanı ne bu işin? Herhalde kadınların meydanlarda erkeklerle birlikte çırılçıplak soyunup jimnastik yapmaları. Hem yalnız gençleri değil, yaşlıları da, buruşuk suratlarına, çirkinliklerine bakmadan, jimnastik yapmaktan hoşlanan yaşlı erkekler gibi, çıkacaklar ortaya.</span></p>
				<p class="normal"><span>– Doğrusu Zeus da gülünç bulur bunu… Hiç değilse bugünkü alışkanlıklarımız içinde.</span></p>
				<p class="normal"><span>– Ama, düşüncemizi bir yola soktuk madem, bize gülmelerinden korkmayalım. Ne derlerse desinler, bir yenilik yapıp kadınları jimnastiğe, müziğe, silah kullanmaya, ata binmeye alıştırmak istiyoruz.</span></p>
				<p class="normal"><span>– Haklısın.</span></p>
				<p class="normal"><span>– Bu işe giriştiğimize göre sonuna kadar gidelim. Gülenlerden de alayı bırakıp, bu işi ciddiye almalarını isteyelim. Hatırlatalım ki onlara, Yunanlılar az zaman önce birçok yabancılar gibi erkeklerin çırılçıplak soyunmalarını gülünç buluyorlardı. Önce Giritliler, sonra Makedonyalılar jimnastik yapmaya başladıkları zaman, o devrenin alaycıları bu yenilikleri bir hayli tefe koymamışlar mıdır dersin?</span></p>
				<p class="normal"><span>– Koymuşlardır elbet.</span></p>
				<p class="normal"><span>– Ama bedeni çalıştırırken, ötesini berisini örtmektense çıplak olmanın jimnastiğe daha elverişli olduğu anlaşılınca, akıl ağır basmış, çıplaklık artık gülünç olmaktan çıkmış. Bu da insanlara şunu göstermiş ki, kötülükten başka şeyi gülünç bulanlar, çılgınca tutkulardan, kötü alışkanlıklardan başka şeyi alaya alanlar, boş insanlardır. Bunların güzel saydıkları da, bizim iyi dediğimiz şey değildir.</span></p>
				<p class="normal"><span>– Çok doğru.</span></p>
				<p class="normal"><span>– Biz bir defa, düşündüklerimizin gerçekleşmesi mümkün şeyler olup olmadığı üstünde anlaşalım. Sonra bırakalım, ister alaya, ister ciddiye alsınlar, tartışsınlar. Acaba kadın erkeğin gördüğü işleri görebilir mi? Hangilerini görür, hangilerini göremez? Savaş idmanları hangi çeşit işlerdendir? Böyle güzel bir yoldan gidersek, iyi bir sonuca varmak umudumuz olmaz mı?</span></p>
				<p class="normal"><span>– Olur.</span></p>
				<p class="normal"><span>– İster misin bize karşı koyacakların düşüncesi üzerinde duralım? Kendimizi onların yerine koyalım, öyle konuşalım. Yoksa bekçisi olmayan bir kaleyi kuşatmış gibi oluruz.</span></p>
				<p class="normal"><span>– Öyle yapalım.</span></p>
				<p class="normal"><span>– Şunu diyebiliriz onlar adına: “Başkalarının size karşı koması gerekmez, Sokrates, Glaukon… Siz kendiniz devletinizi kurarken herkesin kendi yaradılışına uygun bir tek işi görmesi üstünde anlaşmıştınız.” Evet anlaşmıştık, başka yolu da yoktu bu işin. “Peki, kadınla erkek arasında büyük bir yaradılış ayrılığı olduğunu inkâr edebilir misin?” Gel de inkâr et! “Öyleyse kadına yaradılışına uygun ayrı bir iş vermek lazım.” Öyle ya. “Öyleyse, saçmalığa, çelişmeye düştünüz işte. Kadınların yaradılışları hem erkeklerden ayrıdır diyorsunuz, hem de onlara erkeklerle aynı işleri yaptırıyorsunuz.” Ne cevap vereceğiz şimdi buna?</span></p>
				<p class="normal"><span>– Buna hemen cevap vermek pek öyle kolay değil. Bunun cevabı neyse, sen bulup vereceksin. Sana bırakıyorum. Haydi bul bir yolunu.</span></p>
				<p class="normal"><span>– İşte bu ve buna benzer zorlukları çoktan görüyordum ben, Glaukon. Çoluk çocuk sahibi olma, kadınların çocuk yetiştirme işlerini düzenleyecek kanunu ele almaktan korkum bundan geliyordu.</span></p>
				<p class="normal"><span>– Doğrusu hiç de kolay iş değil.</span></p>
				<p class="normal"><span>– Hiç değil. Ama şöyle yapabiliriz: Bir insan havuza da düşse, denizin ortasına da düşse, yapacağı iş yüzmektir, değil mi?</span></p>
				<p class="normal"><span>– Şüphesiz.</span></p>
				<p class="normal"><span>– Öyleyse, biz de yüzmeye başlayalım, belki bir yunus balığı sırtına alır bizi, beklenmedik bir şey olur da işin içinden çıkarız.</span></p>
				<p class="normal"><span>– Öyle yapalım, dedi.</span></p>
				<p class="normal"><span>– Bakalım çıkabilecek miyiz işin içinden. Ayrı yaradılışlara ayrı işler gerektiğinde anlaşmıştık. Kadının yaradılışının erkeğinkinden ayrı olduğunu da kabul ediyoruz. Ama bu ayrı yaradılışlara aynı işleri yaptırmak istiyoruz. İşte buradan vurmuyorlar mı bizi?</span></p>
				<p class="normal"><span>– Evet, buradan.</span></p>
				<p class="normal"><span>– Görüyorsun ya Glaukon, ne belalı bir yanı var tartışma sanatının?</span></p>
				<p class="normal"><span>– Niçin?</span></p>
				<p class="normal"><span>– Çünkü, birçokları zorla giriyorlar tartışmaya. Tartıştıklarını sanıyorlar. Oysa ki yaptıkları tartışma değil, çekişmedir. Neden dersen, bir meseleyi ayrı ayrı yönleriyle ele alıp inceleyemezler. Karşılarındakinin tersini söylemek için kelimelere takılırlar. Tartışmak değil, hır çıkarmaktır bu.</span></p>
				<p class="normal"><span>– Birçoklarının yaptıkları budur, sahi. Ama konuştuğumuz işte ilgilendirir mi bu bizi?</span></p>
				<p class="normal"><span>– Elbette ilgilendirir. Biz de bir kelime kavgasına dökülebiliriz.</span></p>
				<p class="normal"><span>– Nasıl?</span></p>
				<p class="normal"><span>– Çünkü biz de, bir kelimeye dayanarak hır çıkaranlar gibi, tutmuş, ayrı yaradılıştakiler aynı işleri göremez diyoruz. Ayrılık dediğimiz şey, nasıl bir ayrılıktır? Aynı dediğimiz işler, hangi işlerdir? Bunlar üzerinde hiç durmadık. Önceden hiç incelemedik bunları.</span></p>
				<p class="normal"><span>– Doğru, incelemedik.</span></p>
				<p class="normal"><span>– Öyleyse, şimdi sorabiliriz kendimize. Dazlak kafalılarla saçı olanlar bir yaradılışta mıdır, ayrı yaradılışta mıdır? Ayrı dersek, dazlak kafalılar kunduracı olunca, saçlı olanlara kunduracılık yaptırmamamız gerekir; ya da tersine!</span></p>
				<p class="normal"><span>– Gülünç olurdu bu.</span></p>
				<p class="normal"><span>– Gülünç olması neden? Bir devletin temelini atarken, yaradılış ayrılık ve aynılıklarını kesin anlamlarıyla ele almamıştık, bu ayrılık ve aynılıkların işlerde tam bir karşılığı olacağını düşünmemiştik. Nitekim biz, eli hekimliğe yatkın bir adamla kafası hekimliğe yatkın bir adamı aynı yaradılışta saymıştık, değil mi?</span></p>
				<p class="normal"><span>– Evet.</span></p>
				<p class="normal"><span>– Hekimliğe yatkın insanla doğramacılığa yatkın insanı da ayrı yaradılışlar sayıyoruz.</span></p>
				<p class="normal"><span>– Şüphesiz.</span></p>
				<p class="normal"><span>– Böyle olunca, erkek cinsi kadın cinsinden şu veya bu sanata, işe yatkınlık bakımından ayrılırsa, şunu erkekler yapsın, bunu da kadınlar, diyeceğiz. Ama görürsek ki, aralarındaki ayrılık sadece kadının doğurması, erkeğin de tohum salmasından başka bir şey değildir, üstünde durduğumuz konuda kadınla erkeğin ayrılığını hesaba katmayacağız. Bekçilerimizin karılarıyla birlikte aynı işleri görmeleri gerektiğini ileri süreceğiz.</span></p>
				<p class="normal"><span>– Haklısın.</span></p>
				<p class="normal"><span>– Şimdi bize karşı gelenden şunu isteyelim: Düzenli bir devlette hangi sanat, hangi iş bakımından kadınla erkek birbirinden ayrılır? Bunu söylesin bize.</span></p>
				<p class="normal"><span>– Söylemesi gerek.</span></p>
				<p class="normal"><span>– Belki o da senin biraz önce söylediğini söyleyecek; bu işe ayaküstü cevap vermek zor; ama insan düşünürse bulur, diyecek.</span></p>
				<p class="normal"><span>– Olabilir.</span></p>
				<p class="normal"><span>– İster misin karşı gelenimize, bizim yolumuzdan gel diyelim? Belki ona ispat edebiliriz ki, devlet yönetiminde yalnız kadınlara özgü işler yoktur.</span></p>
				<p class="normal"><span>– Kabul.</span></p>
				<p class="normal"><span>– Haydi sen cevap ver deriz ona: “Bir adam bir şeye yatkındır, değildir derken, biri kolay, biri güç öğrenir, demek istemiyor muyduk? Biri birkaç derste kendine öğretileni aşabilir, ötekiyse bir hayli uğraştıktan sonra öğretileni bile aklında tutamaz. Birinde beden kafaya iyi hizmet eder, ötekindeyse engel olur. Yatkın adamla yatkın olmayan adamı ayırt etmek için başka yol var mı?”</span></p>
				<p class="normal"><span>– Başka yol gösterilemez, dedi Glaukon.</span></p>
				<p class="normal"><span>– Hiçbir insan işi biliyor musun ki, onda erkek her bakımdan kadından üstün olsun! Dikiş dikmekten, çörek pişirmekten, salça yapmaktan söz edip vaktimizi kaybetmeyelim. Kadınlar bu işleri iyi becerir, bunlarda kadınlarla yarışa girmek gülünç olur.</span></p>
				<p class="normal"><span>– Gerçi aşağı yukarı her işte erkek kadından üstündür, ama birçok kadınlar birçok işlerde, bazı erkekleri aşar. Toptan bakacak olursak bu söylediğin doğru.</span></p>
				<p class="normal"><span>– Demek ki, devletin yönetiminde kadının kadın olduğu için, erkeğin de erkek olduğu için daha iyi yapacağı iş yoktur. Yaradılıştan her iki cinste de aynı güçler vardır. Kadın da erkek gibi bütün işleri görebilir. Ne var ki, kadın hiçbir işte erkek kadar olamaz.</span></p>
				<p class="normal"><span>– Ona şüphe yok.</span></p>
				<p class="normal"><span>– Öyle diye bütün işleri erkeklere gördürüp kadınlara hiç iş vermeyecek miyiz?</span></p>
				<p class="normal"><span>– Olmaz öyle şey.</span></p>
				<p class="normal"><span>– Ama şunu söyleyebiliriz sanırım: Kimi kadınlar hekimliğe yatkındır, kimi değildir… Müziğe de yatkın olup olmayan kadınlar vardır.</span></p>
				<p class="normal"><span>– Evet.</span></p>
				<p class="normal"><span>– Jimnastiğe, savaşa yatkın olan, olmayan kadınlar yok mudur?</span></p>
				<p class="normal"><span>– Vardır bence.</span></p>
				<p class="normal"><span>– Ya bilgeliği seven, sevmeyen kadınlar? Yürekli, yüreksiz kadınlar?</span></p>
				<p class="normal"><span>– Öylesi de vardır.</span></p>
				<p class="normal"><span>– Öyleyse bekçilik yapacak, yapamayacak kadınlar da vardır; çünkü, erkek bekçilerimizi seçerken de bu saydığımız değerleri aramamış mıydık?</span></p>
				<p class="normal"><span>– Aramıştık.</span></p>
				<p class="normal"><span>– Demek ki, kadının yaradılışı da erkeğinki gibi devlet bekçiliğine elverişlidir. Yalnız bu yaradılış kadında zayıf, erkekte kuvvetlidir.</span></p>
				<p class="normal"><span>– Tabii.</span></p>
				<p class="normal"><span>– Demek bu değerleri olan kadınları aynı değeri olan erkeklere eş yapacağız. Devlet bekçiliğini birlikte yapacaklar; çünkü bu iş ikisinin de gelir elinden; yaradılışları arasında yakınlık vardır.</span></p>
				<p class="normal"><span>– Öyle yapacağız.</span></p>
				<p class="normal"><span>– Aynı yaradılışlara aynı işleri vermek gerekmez mi?</span></p>
				<p class="normal"><span>– Gerekir.</span></p>
				<p class="normal"><span>– Bak, dönüp dolaşıp gene aynı yere geldik. Bekçilerimizin kadınlarına müzik ve jimnastik yaptırmanın tabiata aykırı olmadığında anlaşıyoruz.</span></p>
				<p class="normal"><span>– Elbette.</span></p>
				<p class="normal"><span>– Koyduğumuz kanun tabiata uygun olduğuna göre, hiç de olmayacak, gerçekleşmeyecek bir şey değildir. Asıl tabiata aykırı olan, bugün yürürlükte olan düzendir anlaşılan.</span></p>
				<p class="normal"><span>– Öyle galiba.</span></p>
				<p class="normal"><span>– Kanunlarımızın hem gerçekleşmeye elverişli, hem de en iyi olmasını aramıyor muyduk?</span></p>
				<p class="normal"><span>– Doğru.</span></p>
				<p class="normal"><span>– Gerçekleşebilecekleri üzerinde anlaştık.</span></p>
				<p class="normal"><span>– Evet.</span></p>
				<p class="normal"><span>– Şimdi bunların en iyi kanunlar olup olmadığı üzerinde anlaşmamız kaldı.</span></p>
				<p class="normal"><span>– Öyle.</span></p>
				<p class="normal"><span>– Bir kadın bekçi yetiştirmek için, erkeğe verdiğimiz eğitimden başka türlüsünü mü kullanacağız? Yaradılışları bir olduğuna göre eş eğitim göremezler mi?</span></p>
				<p class="normal"><span>– Görebilirler elbet.</span></p>
				<p class="normal"><span>– Şimdi şuna ne diyorsun bakalım?</span></p>
				<p class="normal"><span>– Neye?</span></p>
				<p class="normal"><span>– Erkekler üstüne ne düşünüyorsun? Kimi iyi, kimi kötü müdür, yoksa hepsi bir midir?</span></p>
				<p class="normal"><span>– Hayır, değildir.</span></p>
				<p class="normal"><span>– Kurduğumuz devlette, anlattığımız eğitimle yetişmiş bekçiler mi, yahut kunduracılık sanatını edinmiş, kimseler mi daha iyidir sence?</span></p>
				<p class="normal"><span>– Bu da sorulur mu?</span></p>
				<p class="normal"><span>– Öyle ya, bekçiler elbette öteki yurttaşlardan daha iyidir, değil mi?</span></p>
				<p class="normal"><span>– Hem de ne türlü!</span></p>
				<p class="normal"><span>– Ya bekçi kadınlar, öteki kadınlardan daha iyi değil midir?</span></p>
				<p class="normal"><span>– Onlar da çok daha iyidir.</span></p>
				<p class="normal"><span>– Peki, bir devlette mümkün olduğu kadar değerli kadın ve erkek bulunmasından daha iyi bir şey var mıdır?</span></p>
				<p class="normal"><span>– Yoktur.</span></p>
				<p class="normal"><span>– Peki, bu değerliliğe, bizim anlattığımız yoldan, müzik ve jimnastik eğitimiyle varılmaz mı?</span></p>
				<p class="normal"><span>– Şüphesiz.</span></p>
				<p class="normal"><span>– Öyleyse kurduğumuz düzen yalnız gerçekleşir olmakla kalmıyor, devletimiz için en iyi düzen oluyor.</span></p>
				<p class="normal"><span>– Doğru.</span></p>
				<p class="normal"><span>– Demek ki, bekçilerimizin kadınları çırılçıplak soyunacak, değerleri elbiseleri yerine geçecek, onlar da savaş ve barışta devletin bütün bekçilik işlerini erkeklerle paylaşacaklar, başka iş de görmeyecekler. Yalnız cinslerinin zayıflığı göz önünde tutularak, onlara erkeklerden daha kolay işler verilecek. Daha iyiye ulaşmak için, soyunup bedenini çalıştıran kadınlara gülen adama gelince, bu adam dereyi görmeden paçayı sıvamış oluyor, neye güldüğünü, ne yaptığını bilmiyor. Çünkü, her zaman için doğru olan bir şey varsa, o da faydalının güzel, zararlının çirkin olduğudur.</span></p>
				<p class="normal"><span>– Orası öyle.</span></p>
				<p class="normal"><span>– Böylece ilk dalgayı savuşturmuş olduk. Kadınlar için koyacağımız kanunun ne olacağı üstünde tartıştık. Bekçi erkeklerimizle bekçi kadınlarımızın her işi ortaklaşa görmeleri gerektiğini ortaya koymakla çıkar yolu bulduk. Üstelik bu yolun hem gerçekleşebilir, hem de yararlı olduğunu gördük.</span></p>
				<p class="normal"><span>– Doğrusu ucuz atlattık dalgayı.</span></p>
				<p class="normal"><span>– Sen asıl dalgayı şimdi göreceksin.</span></p>
				<p class="normal"><span>– Söyle, görelim.</span></p>
				<p class="normal"><span>– Bu kanundan ve ötekilerden sonra şu geliyor.</span></p>
				<p class="normal"><span>– Hangisi?</span></p>
				<p class="normal"><span>– Bekçilerimizin kadınları hepsinin arasında ortak olacak, hiçbiri hiçbir erkekle ayrı oturmayacak. Çocuklar da ortak olacak. Baba oğlunu, oğul babasını bilmeyecek.</span></p>
				<p class="normal"><span>– Bu kanunu kabul ettirmek, bunun mümkün ve yararlı olduğunu ispat etmek, ötekinden daha güç olacak.</span></p>
				<p class="normal"><span>– Yararlı olmadığını söyleyemezsin sanırım. Kanun gerçekleşebilirse, kadınların ve çocukların ortak olmasındaki fayda çok büyüktür. Bence asıl zor olan, gerçekleşmesidir.</span></p>
				<p class="normal"><span>– Her iki bakımdan da çatanlar olacaktır, bence.</span></p>
				<p class="normal"><span>– İki engeli birleştiriyorsun demek! Bense, birini atlatacağımı umuyordum! Yararlılığını kabul etseydin, olağan mı, değil mi, onu tartışmak kalırdı.</span></p>
				<p class="normal"><span>– Atlatmaya çalıştığını gördüm. Ama şimdi iki tarafını birden savun bakalım.</span></p>
				<p class="normal"><span>– Çekeceğim cezamı! Ama hoşgör şu dileğimi: Bırak da bir soluk alayım. Hani şu tek başına gezinirken kendi hayalleriyle yetinen avare kişiler vardır, onlar gibi. Bu türlüleri herhangi bir isteklerini gerçekleştirmek yolunu aramazlar, bu gayret sıkar onları, istedikleri olabilir mi, olamaz mı diye araştırmanın yorucu bir şey olacağından korkarlar. İşe olmuş gözüyle bakar, istedikleri olunca neler yapabileceklerini düşünüp keyfederler. Böylece içlerindeki avarelik büsbütün artar. Ben de onlar gibi yapıyorum şimdi, işi oluruna bırakıyorum. Düşündüklerimizin olup olmayacağına sonra bakarız. İzin verirsen şimdilik bunlar olabilir, deyip geçeceğim. Devlet adamlarının bu işi nasıl düzenleyeceğini, bekçiler için de, devlet için de bundan ne büyük yararlar doğacağını göstermeye çalışacağım. Önce bunu araştırmak isterim seninle. Kendiliğinden gelir üst yanı. Ne dersin?</span></p>
				<p class="normal"><span>– Öyle olsun.</span></p>
				<p class="normal"><span>– Devlet adamlarımızı adlarına layık kişiler sayıyorum. Yardımcılar da onlar gibiyse, verilen emirleri yerine getirmeye hazır olacaklar, emir verenlerse kanunlara uyacak, ya da kendilerine verdiğimiz yetkiler ölçüsünde kanunların özüne uygun kurallar kuracaklar.</span></p>
				<p class="normal"><span>– Tabii öyle olacak.</span></p>
				<p class="normal"><span>– Şimdi sen kanun koyucu ol, erkekleri nasıl seçtikse, kadınları da öyle seç. Birbirine en yakışanları bir araya getir. Evleri, sofraları ortak olsun. Kimsenin tek başına hiçbir şeyi olmadığı için bir arada yaşayacaklar. Jimnastiğe, bütün idmanlara birlikte katılacaklar. Tabiatın zoruyla da ister istemez, çiftleşecekler; buna kesin bir zorunluk diyebiliriz değil mi?</span></p>
				<p class="normal"><span>– Geometri bakımından değilse bile, sevişenler için bundan kesin bir zorunluk olamaz. Çoğunluk üzerinde sevgiden gelen zorunluk, geometri zorunluğundan daha güçlüdür.</span></p>
				<p class="normal"><span>– Doğru, Glaukon, dedim, ama çiftleşmeleri ve herhangi kadın-erkek beraberliğini oluruna bırakmak öyle bir şey ki, buna mutlu bir toplulukta ne din izin verir, ne de devlet!</span></p>
				<p class="normal"><span>– Bu, doğru da olmaz gerçekten.</span></p>
				<p class="normal"><span>– Öyleyse, mümkün olduğu kadar, düğünlü dernekli evlenmeler yapacağız ve bu evlenmelerin toplum için yararlı olanlarını kutsal sayacağız.</span></p>
				<p class="normal"><span>– Ben de öyle düşünüyorum.</span></p>
				<p class="normal"><span>– Peki, bu evlenmeler nasıl yararlı olabilir? Bunu söylemeyi sana bırakıyorum, Glaukon; çünkü senin evinde en iyi cinsten av köpekleri ve kuşlar gördüm. Sen bunları çiftleştirip üretirken bir şeylere dikkat etmiyor musun?</span></p>
				<p class="normal"><span>– Ne gibi?</span></p>
				<p class="normal"><span>– Önce şuna: Bu hayvanların hepsi iyi cinsten olmakla beraber, aralarında en iyi olanları vardır elbet.</span></p>
				<p class="normal"><span>– Vardır.</span></p>
				<p class="normal"><span>– Üretme için iyiye kötüye bakmaz mısın? Yoksa en iyilerini mi çiftleştirirsin?</span></p>
				<p class="normal"><span>– En iyilerini.</span></p>
				<p class="normal"><span>– En gençlerini mi alırsın, en yaşlılarını mı? Yoksa en gürbüz çağda olanlarını mı?</span></p>
				<p class="normal"><span>– En gürbüz çağda olanlarını.</span></p>
				<p class="normal"><span>– Üretmede bunları göz önünde tutmazsan, kuşlarının, köpeklerinin cinsi bir hayli bozulur, değil mi?</span></p>
				<p class="normal"><span>– Tabii.</span></p>
				<p class="normal"><span>– Atlar ve öteki hayvanlarda durum değişir mi?</span></p>
				<p class="normal"><span>– Değişir demek saçma olur.</span></p>
				<p class="normal"><span>– Gördün mü, sevgili dostum, insan cinsi için de durum aynı olduğuna göre, bekçilerimizin ne kadar üstün bir cinsten olmaları gerek.</span></p>
				<p class="normal"><span>– İnsanlar için de öyledir elbet, ama bununla neye varmak istiyorsun?</span></p>
				<p class="normal"><span>– Bunu sağlamak için türlü çarelere başvurmaları gerekecek. Bir hekim, ortanın altında da olsa, ilacı gereksemeyen, sadece düzenli bir hayat sürmek isteyenlere yeter; ama ilaç gereksendi mi, hekimin çok görgülü olması lazım.</span></p>
				<p class="normal"><span>– Doğru, ama neye varmak istediğini gene anlamadım.</span></p>
				<p class="normal"><span>– Şuna: Devlet adamlarımız yönettikleri insanların yararına, yalana ve düzene başvurabilirler demiştik. Bu türlü yalanları da birer ilaç gibi yararlı saymıştık.</span></p>
				<p class="normal"><span>– Haklıydık böyle saymakta.</span></p>
				<p class="normal"><span>– Öyleyse, sağlık kadar önemli olan evlenme ve üretmede de aynı şeyi yapmakta haklı oluruz.</span></p>
				<p class="normal"><span>– Nasıl?</span></p>
				<p class="normal"><span>– Üzerinde anlaştığımız ilkelere göre, her iki cinsin de en iyilerinin en fazla, en kötülerinin de en az çiftleşmeleri gerekir. Ayrıca en kötülerin değil, en iyilerin çocuklarını büyütmeliyiz ki, sürünün cinsi bozulmasın. Bunun için başvurulacak çareleri yalnız devlet adamları bilmeli, yoksa bekçiler arasında çatışmalar olabilir.</span></p>
				<p class="normal"><span>– Doğru.</span></p>
				<p class="normal"><span>– Öyleyse delikanlılarımızla kızlarımızı, düğün dernekle evlendireceğiz. Kurbanlar keseceğiz ve şairlerimizden bu evlenmeleri kutlayan şiirler isteyeceğiz. Evlenmelerin sayısını da devlet adamları kestirecek. Bu sayı savaşlara, hastalıklara ve daha başka olaylara göre azalıp çoğalacak. Öyle ki, devlet, toplumun azalmasını da önleyecek, çoğalmasını da.</span></p>
				<p class="normal"><span>– Evet.</span></p>
				<p class="normal"><span>– Bence, evlenecekleri, kurnazca tertiplenmiş kurallarla seçmeli… Böylece cinsleri iyi olmadığı için seçilmeyen mutsuz yurttaşlar devlet adamlarına değil, kaderlerine küsmüş olurlar.</span></p>
				<p class="normal"><span>– Bence de en iyisi bu.</span></p>
				<p class="normal"><span>– Bundan başka, savaşta ve başka işlerde yararlık gösteren gençlere nişanlar, ödüller vermeli. Bu arada kadınlarla herkesten daha çok yatma hakkı tanımalı onlara. Kendilerinden alabildiğimiz kadar çok döl almak için bundan daha iyi fırsat olmaz.</span></p>
				<p class="normal"><span>– Doğru.</span></p>
				<p class="normal"><span>– Doğan çocuklara gelince, bunları özel bir kurula bırakmalı, bu kurulda kadınlar da olacak, erkekler de; çünkü devlet işlerinde her iki cins de ortaktır.</span></p>
				<p class="normal"><span>– Evet.</span></p>
				<p class="normal"><span>– Bu kurul, en seçkin yurttaşların çocuklarını bir yuvaya yerleştirir, onları şehrin belli bir semtinde oturacak bakıcı kadınlara emanet eder. Seçkin olmayan yurttaşların ve daha başkalarının doğuştan bir eksikliği olan çocukları da gözden uzak uygun bir yerde bakılır.</span></p>
				<p class="normal"><span>– Evet, bekçilerin cinsini korumak istersek, başka çare yok.</span></p>
				<p class="normal"><span>– Beslenme işini de bu kurul düzenler. Memeleri süt dolu anaları yuvaya getirir ve bunların kendi çocuklarını tanımamaları için elinden geleni yapar. Çocukların kendi analarının sütü yoksa, sütü olan başka kadınlar bulunur. Süt veren anaların da bu işte fazla oyalanmamaları gerekir. Çocuklara bakma işini de kadın, erkek bakıcılara bırakmalı!</span></p>
				<p class="normal"><span>– Bekçi kadınların analığını bir hayli kolaylaştırdın!</span></p>
				<p class="normal"><span>– Öyle gerek. Ama daha bitmedi söyleyeceklerimiz. Çocukları, gürbüz çağdaki insanlardan üreteceğimizi söylemiştik, değil mi?</span></p>
				<p class="normal"><span>– Evet.</span></p>
				<p class="normal"><span>– Bu gürbüzlük çağının kadınlarda yirmi, erkeklerde otuz yıl sürdüğüne inanır mısın benim gibi?</span></p>
				<p class="normal"><span>– Hangi yıllardır bunlar?</span></p>
				<p class="normal"><span>– Kadın, yirmisinden kırkına kadar çocuk verecek devlete; erkekse, yarışta en azgın olduğu çağı geçtikten sonra, elli beşine kadar yapacak bu işi.</span></p>
				<p class="normal"><span>– Gerçekten her iki cinste de beden ve kafa en iyi bu yaşlarda işler.</span></p>
				<p class="normal"><span>– Eğer bir kimse bu yaşların altında ve üstünde çocuk yapacak olursa, onu dine ve devlete karşı bir suç işlemiş sayacağız. Bu üretme, devletin her evlenmede kadın erkek rahiplerle yaptığı kurban ve dua törenlerinden yoksun kalmıştır. Oysa ki, bu törenler seçkin insanlardan hep daha seçkin çocuklar, yararlı insanlardan daha yararlı çocuklar doğması için yapılır. Bunun dışında kalan her üretme, karanlıkların ve korkunç bir azgınlığın işi sayılacak.</span></p>
				<p class="normal"><span>– Öyle olmalı.</span></p>
				<p class="normal"><span>– Devlet iki insanı birleştirmedikçe, bunlar üretme çağında da olsalar, birleşirlerse, kanuna karşı gelmiş olacaklar. Nişansız, dini törensiz doğan çocuk, piç sayılacak.</span></p>
				<p class="normal"><span>– Haklısın.</span></p>
				<p class="normal"><span>– Ama kadınlar da, erkekler de, devlete çocuk verme çağını geçirdikten sonra istedikleriyle birleştirmekte serbest bırakılmalılar bence. Tabii erkekler için kendi kızları, anaları, kızlarının kızları, analarının anaları; kadınlar için de oğulları, babaları, torunları ve büyükbabaları hariç. Bu serbestliği verirken diyeceğiz ki onlara: Doğsun doğmasın, çocuk yapmamak için bütün tedbirleri alacaksınız. Bu tedbirler boşa çıkarsa devlet doğan çocuğu beslemeyecek.</span></p>
				<p class="normal"><span>– Bunlar da akla uygun. Ama babaların, kızlarını, dediğin öteki yakınlarını nasıl ayırt edeceğiz?</span></p>
				<p class="normal"><span>– Hiç de ayırt etmeyeceğiz. Yalnız bir erkek bir kadınla birleşti mi, yedinci, ya da onuncu aydan sonra doğan çocuğa erkekse “oğlum”, kızsa “kızım” diyecek. Çocuk da ona “baba” diyecek. Bu çocuktan doğacak çocuk “torun” olacak. Kendisine “büyükbaba” karısına da “büyükana” diyecek. Anasının, babasının üretme çağında doğmuş diğer çocuklara da “kardeş” diyecek. Bunlarla her türlü cinsel birleşmelerden kaçınacak. Bununla birlikte, kura öyle çıkmışsa, Pythia da hoşgörürse, kanun, kız kardeşlerle erkek kardeşlerin birleşmesine izin verecek.</span></p>
				<p class="normal"><span>– Çok doğru.</span></p>
				<p class="normal"><span>– İşte, Glaukon, devletin bekçileri arasında kadın ve çocuk ortaklığı böyle kurulacak. Bu ortaklık anayasamızla uzlaşıyor mu? Belki de onun en değerli yönü değil midir? Şimdi konuşup anlaşacağımız bu kaldı, öyle değil mi?</span></p>
				<p class="normal"><span>– Evet, öyle.</span></p>
				<p class="normal"><span>– Anlaşmamız için önce şunu sormamız gerekir kendilerine: Devletin düzeninde kanun koyucunun düşündüğü en büyük iyilik, en büyük kötülük nedir? Ondan sonra bu ortaklığın bizi iyilikten yana mı, kötülükten yana mı götürdüğünü inceleriz. Böyle yapmak doğru olmaz mı?</span></p>
				<p class="normal"><span>– En doğrusu bu.</span></p>
				<p class="normal"><span>– Peki, bir devlet için en büyük kötülük bölünme, birken birçok olma; en büyük iyilik de bütün kalma, tek olmadır diyemez miyiz?</span></p>
				<p class="normal"><span>– Diyebiliriz.</span></p>
				<p class="normal"><span>– Evet ama, birleştiren şey sevinç ve acı ortaklığı değil midir? Bütün yurttaşların aynı kazanç ve aynı kayıplara mümkün olduğu kadar birlikte sevinip üzülmeleri birleştirmez mi onları?</span></p>
				<p class="normal"><span>– Tabii.</span></p>
				<p class="normal"><span>– Araya ayrılık sokması, herkesin tek başına sevinip üzülmesi, başkalarının mutluluğuna, mutsuzluğuna, devletin ve teklerin kazanç ve kayıplarına aldırmaması değil midir?</span></p>
				<p class="normal"><span>– Öyledir elbet.</span></p>
				<p class="normal"><span>– Bu ayrılığın kaynağı nedir? Yurttaşların “benim”, “benim değil”, “bana yabancı” derken bu sözlerle ayrı ayrı şeyleri anlamaları değil mi?</span></p>
				<p class="normal"><span>– Çok doğru.</span></p>
				<p class="normal"><span>– Yurttaşların çoğunun aynı şeye “benim”, “benim değil” demesi en iyi devlet düzenini göstermez mi?</span></p>
				<p class="normal"><span>– Gösterir tabii.</span></p>
				<p class="normal"><span>– Hele devlet bir tek insan gibi olursa! Örneğin, bir insan parmağından yaralansa, canı ve bedeni onları yöneten başla birlikte bu yaranın acısını duymaz, parçanın derdi bütünün derdi olmaz mı? İnsanın parmağının ağrıması bu demek değil midir? Ne kadar küçük bir parçamız olsa, onun derdiyle dertli, onun keyfiyle keyifli olmuyor muyuz? O iyi olunca, iyileştik demiyor muyuz?</span></p>
				<p class="normal"><span>– Böyle söylüyoruz gerçekten… Onun için de tek bir insana benzeyen devlet en iyi yönetilen devlettir diyebiliriz.</span></p>
				<p class="normal"><span>– Böyle bir devlette de yurttaşların başına iyi kötü ne gelirse gelsin, devlet bunu kendi başına gelmiş sayacak, onunla sevinecek, onunla dertlenecektir.</span></p>
				<p class="normal"><span>– İyi güdülen devlette böyle olur.</span></p>
				<p class="normal"><span>– Şimdi artık kendi devletimize dönelim, bakalım vardığımız sonuçlar ona mı yaraşıyor, yoksa başka bir devlete mi?</span></p>
				<p class="normal"><span>– Bakalım.</span></p>
				<p class="normal"><span>– Peki, öteki devletlerde de, bizim devletimizde de yönetenler ve yönetilenler yok mu?</span></p>
				<p class="normal"><span>– Var.</span></p>
				<p class="normal"><span>– Bunlar birbirlerine yurttaş demezler mi?</span></p>
				<p class="normal"><span>– Derler.</span></p>
				<p class="normal"><span>– Ama öteki devletlerde halk baştakilere yurttaştan başka bir ad daha vermez mi?</span></p>
				<p class="normal"><span>– Birçoklarında “baş” derler; ama demokrasilerde “yönetenler” denir.</span></p>
				<p class="normal"><span>– Bizim devletimizde halk, yönetenlere, yurttaş sözü dışında ne der?</span></p>
				<p class="normal"><span>– Kurtarıcılar, koruyucular.</span></p>
				<p class="normal"><span>– Onlar halka ne der?</span></p>
				<p class="normal"><span>– Gündeliğimizi ve yiyeceğimizi veren, der.</span></p>
				<p class="normal"><span>– Öteki devletlerin yönetenleri halkı ne sayar?</span></p>
				<p class="normal"><span>– Köle.</span></p>
				<p class="normal"><span>– Yönetenleri birbirlerini ne sayar?</span></p>
				<p class="normal"><span>– Baş olmada ortak.</span></p>
				<p class="normal"><span>– Ya bizde?</span></p>
				<p class="normal"><span>– Aynı sürünün bekçileri.</span></p>
				<p class="normal"><span>– Başka devletlerde baştakilerden biri ortaklarının kimini dost, kimini yabancı saymaz mı?</span></p>
				<p class="normal"><span>– Çok görülür böylesi.</span></p>
				<p class="normal"><span>– O zaman dostunun çıkarını kendi çıkarı sayar, başkalarının çıkarına aldırış etmez.</span></p>
				<p class="normal"><span>– Öyledir.</span></p>
				<p class="normal"><span>– Ama bizim bekçilerimizden hiçbiri, iş arkadaşlarına yabancı gözüyle bakar mı?</span></p>
				<p class="normal"><span>– Bakmaz, çünkü iş arkadaşlarından kime rastlasa, onu kardeşi, kız kardeşi, babası, anası, oğlu, kızı, dedesi, atası, akrabası sanabilir.</span></p>
				<p class="normal"><span>– Çok iyi söyledin, ama şuna da cevap ver bakalım: Senin kanunlarına göre bu akrabalık sözde mi kalacak, yoksa yurttaşlarına karşı bütün davranışları ana, baba, kardeş sözlerine uyacak mı? Babalarına, kendilerini dünyaya getirenlere gereken saygıyı, sevgiyi gösterecekler mi, sözlerini dinleyecekler mi? Böyle davranmazlarsa ne Tanrılardan, ne insanlardan iyi bir şey bekleyemezler; dinden de, doğruluktan da uzaklaşmış olurlar. Bütün yurttaşların çocuklarının kulaklarına bu öğütleri sokması, hepsinin kendilerine baba ve akraba diye gösterilen herkese karşı gereğince davranmalarını sağlaması gerekmez mi?</span></p>
				<p class="normal"><span>– Bu öğütleri vermek gerekir; çünkü ağızlarından akraba sözünü düşürmeyip de davranışlarını bu söze uydurmamaları gülünç olur.</span></p>
				<p class="normal"><span>– İşte onun içindir ki, diğer devletlerden daha çok bizim devletimizde yurttaşlar aralarından birinin başına geleni benimseyecekler, demin söylediğimiz gibi hep bir ağızdan: “Benim işlerim iyi gidiyor, kötü gidiyor” diyebilecekler.</span></p>
				<p class="normal"><span>– Çok doğru.</span></p>
				<p class="normal"><span>– Böyle düşünüp böyle söylemekle sevinçleri, üzüntüleri ortak olur dememiş miydik?</span></p>
				<p class="normal"><span>– Yanılmış değiliz bunu söylemekle.</span></p>
				<p class="normal"><span>– Demek ki, yurttaşlarımız her yerde olduğundan çok birbirinin çıkarını benimseyecekler, bu ortaklık da onları tam bir sevinç ve üzüntü birliğine götürecek.</span></p>
				<p class="normal"><span>– Her yerdekinden daha çok.</span></p>
				<p class="normal"><span>– Bunu neyle elde etmiş olacağız? Bütün kanunlarımızla, hele koruyucularımız arasındaki kadın ve çocuk ortaklığıyla değil mi?</span></p>
				<p class="normal"><span>– Ona şüphe yok.</span></p>
				<p class="normal"><span>– Bu duygu birliğinin bir devlet için en büyük iyilik olduğunu, devleti sağlam bir bedene benzetmekle anlatmıştık. Böyle bir beden de en küçük parçanın rahatını, rahatsızlığını bütünüyle duyar dememiş miydik?</span></p>
				<p class="normal"><span>– Bunda da haksız değildik.</span></p>
				<p class="normal"><span>– Öyleyse artık bekçilerimiz arasındaki kadın ve çocuk ortaklığının, devlet için en büyük iyilik olduğunu kanıtlamış oluyoruz.</span></p>
				<p class="normal"><span>– Hem de nasıl!</span></p>
				<p class="normal"><span>– Bunu yapmakla temel kuralımızdan da ayrılmış olmuyoruz. Koruyucularımızın gerçekten birer bekçi olabilmeleri için, kendi evleri, toprakları, malları, mülkleri olmayacak. Yiyeceklerini gördükleri iş karşılığı elde edecekler, birlikte yiyecekler demiştik.</span></p>
				<p class="normal"><span>– Doğru.</span></p>
				<p class="normal"><span>– Böylece ilk kurallarımıza eklediğimiz yeni kurallar, koruyucularımızın gerçekten koruyucu olmalarını büsbütün sağlıyor. Her biri bir başka şeye değil, her biri aynı şeye “benim” diyecek. Teker teker kazandıkları şeyi biri kendi evine, öbürü kendi evine götürmeyecek. Ayrı ayrı kadın ve çocuklarla ayrı ayrı sevinç ve üzüntüleri olmayacak. Çıkarları bir, amaçları bir, duyguları mümkün olduğu kadar bir olacak. Böyle olunca da, devletin parçalanmasına sebep olmayacak.</span></p>
				<p class="normal"><span>– Öyle ya.</span></p>
				<p class="normal"><span>– Bedenlerinden başka her şeyleri ortak olunca, mahkemelere düşmeler, birbirlerini suçlandırmalar kalır mı ortada? Para, çocuk, akraba yüzünden doğan bütün kavgalardan kurtulurlar.</span></p>
				<p class="normal"><span>– Evet, kurtulurlar tabii.</span></p>
				<p class="normal"><span>– Birbirini aldatma, dövme gibi suçlarla da mahkemelere düşmezler. Onlara çatan kendi yaşlarında biriyse, kendi kendilerini korumaya zorlarız bile.</span></p>
				<p class="normal"><span>– Doğru.</span></p>
				<p class="normal"><span>– Bu kanunun şu iyiliği var ki, bir adam başkasına kızar da, onunla kozunu kendi başına paylaşırsa, kavganın büyümesi, daha kötü sonuçlar vermesi önlenebilir.</span></p>
				<p class="normal"><span>– Elbette.</span></p>
				<p class="normal"><span>– Anlaşmazlıklarda da söz her zaman yaşlının olacak. Gençler, buyruğu da, cezayı da onlardan bekleyecek.</span></p>
				<p class="normal"><span>– Şüphesiz.</span></p>
				<p class="normal"><span>– Baştakilerden buyruk almadıkça hiçbir genç kendinden yaşlı birisine ne el kaldırabilecek, ne de kötü söz söyleyebilecek. Onu iki şey durduracak: Saygı ve korku. Saygı, bu adamın belki de babası olduğu düşüncesinden ileri gelecek; korku da, vurduğu adamı, birçoklarının, oğlu, kardeşi, babası olarak, koruyacağı düşüncesinden.</span></p>
				<p class="normal"><span>– Öyle olacak.</span></p>
				<p class="normal"><span>– Nasıl olursa olsun, kanunlarımız koruyucular arasında barış sağlayacak herhalde.</span></p>
				<p class="normal"><span>– Evet.</span></p>
				<p class="normal"><span>– Onlar arasında anlaşmazlık olmayınca, halkın da ne onlarla, ne de kendi içinde çatışmasından korkulmaz, değil mi?</span></p>
				<p class="normal"><span>– Korkulmaz.</span></p>
				<p class="normal"><span>– Daha nice dertlerden kurtulurlar; ama onların sözünü etmeye değer mi bilmem… Fakirler zenginlere dalkavukluk etmeyecek; çocuk yetiştirmenin verdiği dertler, sıkıntılar ortadan kalkacak. Adamlarım, hizmetçilerim olsun diye kimse para biriktirmeye, borçlanmaya, borçlarını inkâr etmeye kalkmayacak. Şuradan buradan yiyecek toplayıp, onları kadınların, hizmetçilerin eline vermeyecek. İşte, dostum, insanın başına dert açan buna benzer, aşağılık, sözü edilmeye değmez birçok işler ortadan kalkmış olacak.</span></p>
				<p class="normal"><span>– Bu sıkıntıları görmemek için insanın kör olması lazım.</span></p>
				<p class="normal"><span>– Bunlardan sıyrılan savaşçılarımızın hayatı Olympiat yarışlarını kazananlardan daha mutlu olacak.</span></p>
				<p class="normal"><span>– Neden?</span></p>
				<p class="normal"><span>– Çünkü bizim savaşçılarımız onlardan daha büyük kazançlar elde edecek. Hem kazandıkları zafer, hem de gördükleri karşılık daha güzel, daha büyük olacak. Bu zaferle bütün devleti kurtarmış olacaklar. Çelenk yerine, de çocuklarıyla birlikte yaşamak için ne gerekse elde edecekler. Sağlıklarında ünleri, öldükten sonra da ünlerine uygun bir mezarları olacak.</span></p>
				<p class="normal"><span>– Bu kazançlara diyecek yok doğrusu.</span></p>
				<p class="normal"><span>– Hatırlıyor musun, bu konuşmamız sırasında savaşçılarımızın mutlu olmadığını, yurttaşların varını yoğunu ellerinden alacak durumdayken hiçbir şeyleri bulunmadığını ileri sürmüştü biri. Biz de sırası gelince bu konuya döneceğiz demiştik. O zaman yalnız koruyucularımızın, gerçekten koruyucu, devletimizin de olunacağı kadar mutlu bir devlet olmasını düşünmüş, bunun yollarını ararken de yurttaşların teker teker mutluluğu üzerinde durmuştuk.</span></p>
				<p class="normal"><span>– Hatırlıyorum.</span></p>
				<p class="normal"><span>– Şimdi koruyucularımızın sürecekleri hayatı ele alabiliriz. Olympiat birincilerinin hayatından daha güzel, daha iyi bulduğumuz bu hayat, sence kunduracıların, çiftçilerin ve daha başka işçilerin hayatıyla ölçülebilir mi?</span></p>
				<p class="normal"><span>– Ölçülemez.</span></p>
				<p class="normal"><span>– O zaman söylediğim bir şeyi şimdi de tekrarlamam yerinde olur: Bekçi bekçiliğine yaraşmayan bir mutluluk ararsa, bu ölçülü ama sağlam ve bizce en iyi hayatla yetinmezse, çocukça, budalaca heveslere kapılıp devlette her olanı, gücü de yettiği için, elde etmeye kalkarsa, sonunda Hesiodos’un gerçekten akıllı bir insan olduğunu anlar. O Hesiodos ki: “</span><span>Yarım, bir bakıma, bütünden iyidir</span><span>” demiştir.</span></p>
				<p class="normal"><span>– Bana da sorarsa, bulduğuyla yetinsin derim. Onlara yapacakları işi gösterip belletmekte, bekçilerden daha mı titiz davranmaları gerekir?</span></p>
				<p class="normal"><span>– Eğitim, çocuk ve bekçilikle ilgili her şeyde kadınlarla erkeklerin ortaklığını da doğru buluyorsun, değil mi? Barışta olsun, savaşta olsun kadınlar da devleti koruyacaklar, dişi köpekler gibi onlar da erkekleriyle birlikte ava gidecekler ve her şeyi elden geldiği kadar eksiksiz, artıksız bölüşecekler. Bunu yapmakla tabiatın cinsel kanunlarına aykırı gitmediklerini, kadınla erkeği tabiata uygun bir işbirliğine soktuklarını kabul ediyor musun?</span></p>
				<p class="normal"><span>– Ediyorum.</span></p>
				<p class="normal"><span>– Şimdi, savaşlarda bu kadın-erkek iş ortaklığını kurmanın mümkün olup olmadığını ve buna ne yoldan varabileceğimizi araştırmak kalıyor.</span></p>
				<p class="normal"><span>– İyi söyledin, ben de bunu soracaktım.</span></p>
				<p class="normal"><span>– Savaş bakımından nasıl olacağı belli gibi geliyor bana.</span></p>
				<p class="normal"><span>– Nasıl?</span></p>
				<p class="normal"><span>– Birlikte girecekler savaşa. Çocuklarından gücü yetenleri de götürecekler. Böylece sanat adamlarının çocukları gibi, onlar da büyüdükleri zaman yapacakları işi yakından görecekler. Seyirci olmakla da kalmayıp savaşta yardımcı olarak, analarına, babalarına hizmet edecekler. Sanat adamları ne yaparlar görmüşsündür. Örneğin, çömlekçilerin çocukları, çömlek yapmaya başlamazdan önce, uzun zaman çıraklık ederler değil mi?</span></p>
				<p class="normal"><span>– Öyledir.</span></p>
				<p class="normal"><span>– Peki, çömlekçilerin çocuklarını yetiştirmekte bekçilerden daha mı titiz davranmaları gerekir?</span></p>
				<p class="normal"><span>– Gülünç olur böyle bir şeyi düşünmek.</span></p>
				<p class="normal"><span>– Hem, her canlı, çocukları yanında oldu mu, daha candan dövüşür.</span></p>
				<p class="normal"><span>– Doğru ama, Sokrates, savaş kaybedilirse tehlike büyük olur. Her zaman da kazanılmaz savaş dediğin. Bekçi çocukları babalarıyla birlikte ölürlerse, bir daha zor kaldırır başını devlet.</span></p>
				<p class="normal"><span>– Haklısın, ama bence ilk düşünülecek şey tehlikeyi göze almaktan kaçınmak mıdır?</span></p>
				<p class="normal"><span>– Hiç de değil.</span></p>
				<p class="normal"><span>– Bir tehlike düşün ki, atlatıldığı zaman eskisinden daha iyi olmamızı sağlayacak. Böyle bir tehlikeye atılmaz mı insan?</span></p>
				<p class="normal"><span>– Atılır elbet.</span></p>
				<p class="normal"><span>– Günün birinde savaş adamı olacaklara, savaşı göstermek önemli değil midir? Değmez mi tehlikeyi göze almaya?</span></p>
				<p class="normal"><span>– Değer.</span></p>
				<p class="normal"><span>– Öyleyse, çocukları elden geldiği kadar koruyarak, savaşa götürmenin yollarını aramak doğrudur, değil mi?</span></p>
				<p class="normal"><span>– Evet.</span></p>
				<p class="normal"><span>– Bir defa babalar, bir insanın olabildiği kadar usta olacaklar savaşta. Hangi işlerin tehlikeli, hangilerinin tehlikesiz olduğunu kestirebilecekler değil mi?</span></p>
				<p class="normal"><span>– Öyle olması gerekir.</span></p>
				<p class="normal"><span>– Öyle olunca, çocuklarını en tehlikeli işlere değil, en az tehlikeli işlere sokarlar.</span></p>
				<p class="normal"><span>– Doğru.</span></p>
				<p class="normal"><span>– Başlarına koyacakları savaşçılar da, yaşları ve görgüleriyle yol göstermesini, yönetmesini en iyi bilenler olmalı.</span></p>
				<p class="normal"><span>– Doğrusu da bu.</span></p>
				<p class="normal"><span>– İşler her zaman umduğumuz gibi gitmez, bunu da unutmamalı.</span></p>
				<p class="normal"><span>– Öyle ya.</span></p>
				<p class="normal"><span>– Onun için çocukları önceden bu beklenmedik durumlara alıştırmalı, dostum. Daha çocukken onlara kanatlar vermeli ki, gereğinde uçup kaçabilsinler.</span></p>
				<p class="normal"><span>– Ne demek istiyorsun?</span></p>
				<p class="normal"><span>– Ata binmesini erkenden öğrenmelidirler, öğrenir öğrenmez de, onlara savaşı göstermeli. Tabii azgın atlar üstünde değil, en uysal, en yumuşak huylular üstünde. Günün birinde yapacakları işi onlara göstermenin en iyi, en az tehlikeli yolu budur. Gereğinde yaşlı önderlerinin arkasından at sırtında kaçabilirler.</span></p>
				<p class="normal"><span>– İyi bir buluş bu.</span></p>
				<p class="normal"><span>– Peki, savaş düzenimiz ne olacak? Askerlerin kendi aralarında ve düşmana karşı davranışları nasıl olacak? Düşündüğümü doğru bulacak mısın bakalım.</span></p>
				<p class="normal"><span>– Söyle, ne düşünüyorsun?</span></p>
				<p class="normal"><span>– Bir askerimiz diziden çıkar, silahını bırakır, ya da böyle korkakça başka bir halt ederse, onu işçi, ya da çiftçi yapmak doğru olmaz mı?</span></p>
				<p class="normal"><span>– Olur tabii.</span></p>
				<p class="normal"><span>– Canlı olarak bir askerimiz düşman eline geçerse, onu alanlara bırakmalı, diledikleri gibi kullansınlar tutsaklarını.</span></p>
				<p class="normal"><span>– Öyle ya!</span></p>
				<p class="normal"><span>– Yiğitlik gösteren biri olursa, seferde silah arkadaşları, delikanlılar ve çocuklar gelip sırayla, başına çelenk taksınlar önce, iyi olmaz mı?</span></p>
				<p class="normal"><span>– İyi olur bence.</span></p>
				<p class="normal"><span>– Sonra da elini sıksınlar.</span></p>
				<p class="normal"><span>– O da iyi.</span></p>
				<p class="normal"><span>– Ama bir şey daha söyleyeceğim ki, ona iyi demeyeceksin belki.</span></p>
				<p class="normal"><span>– Nedir?</span></p>
				<p class="normal"><span>– Herkesi birer birer öpsün, herkes de onu öpsün.</span></p>
				<p class="normal"><span>– Tersine, çok iyi olur derim. Ben olsam şunu bile eklerim: Bütün sefer boyunca da, her istediğini öpebilsin. Çünkü bir savaşçı bir erkeğe, ya da bir kadına tutulursa yiğitlik payına kavuşmak için daha atılgan olur.</span></p>
				<p class="normal"><span>– Tamam! Önce de söylemiştik ya, böyle yiğit bir kimsenin ötekilerden daha çok evlenme hakkı olmalı. Ona kendi gibi kadınlar seçmeli, böyle bir çiftten ne kadar çok çocuk elde edilirse, o kadar iyi olur.</span></p>
				<p class="normal"><span>– Böyle demiştik, doğru.</span></p>
				<p class="normal"><span>– Ama Homeros’a göre bu delikanlıların yiğitliğini gereğince kutlamanın bir başka yolu daha vardır. Homeros der ki: Aias savaşta üstünlük gösterince kuş gömünden iri bir parça et vermişler ona. Coşkun çağında bir kahramana yaraşan armağan buymuş, böylece hem yiğitliği kutlanmış, hem de gücü artırılmış oluyor.</span></p>
				<p class="normal"><span>– Diyecek yok.</span></p>
				<p class="normal"><span>– Bunda hiç değilse, Homeros’un dediğini tutacağız. Biz de kurbanlarda, şölenlerde kahramanlarımızı değerlerine göre kutlarken, yalnız övgüler ve çelenklerle yetinmeyeceğiz, başköşeye oturtacağız onları, bol et, bol şarap sunacağız onlara. Böylece kadın erkek yiğitleri hem el üstünde tutacağız, hem de iyi besleyeceğiz.</span></p>
				<p class="normal"><span>– Bundan iyisi can sağlığı.</span></p>
				<p class="normal"><span>– Peki, bu da bitti! Savaşta yiğitçe ölenlere gelince, ilk iş olarak, altın yaradılışlı diyeceğiz onlara.</span></p>
				<p class="normal"><span>– Elbette.</span></p>
				<p class="normal"><span>– Ama, bu yaradılıştaki insanlar bir kez öldü mü, Homeros’un dediği gibi: “</span><span>Toprağın altında kutsal, uğurlu bir varlık olarak yatar, kötülüklerden, kazadan, beladan korur insanları.</span><span>” Buna da inanacağız değil mi?</span></p>
				<p class="normal"><span>– İnanacağız elbet.</span></p>
				<p class="normal"><span>– Büyük, küçük Tanrılarla ilişiği olan bu insanlara nasıl bir ölüm töreni yapılacağını bakıcılara danışacağız, onların dediği gibi yapacağız.</span></p>
				<p class="normal"><span>– Öyle yapacağız.</span></p>
				<p class="normal"><span>– Sonra da güzel mezarlar yaptıracağız bu uğurlu varlıklara. Hayatlarında büyük bir değer gösterip de ihtiyarlıktan, ya da başka bir yüzden ölenleri de gene böyle kutlayacağız.</span></p>
				<p class="normal"><span>– Bu da doğru.</span></p>
				<p class="normal"><span>– Peki, düşmanlara karşı nasıl davranacak askerlerimiz?</span></p>
				<p class="normal"><span>– Ne bakımdan?</span></p>
				<p class="normal"><span>– Önce tutsaklığı ele alalım: Bir Yunanlının başka bir Yunanlıyı köle etmesi doğru olur mu? Bunun öteki devletlerde de elden geldiği kadar önlenmesi, Yunan soyuna saygı göstermeye çalışılması gerekmez mi? Yabancıların gelip bizi köle etmemesi için bundan iyi çare mi olur?</span></p>
				<p class="normal"><span>– Yunan soyunu korumalı herhalde.</span></p>
				<p class="normal"><span>– Öyleyse Yunanlı köle tutmayacağız! Öteki Yunan devletlerine de bunu öğütleyeceğiz.</span></p>
				<p class="normal"><span>– Bence de öyle. Bizi dinlerlerse Yunanlılar kendi aralarında savaşacaklarına, yabancılarla cenkleşsinler.</span></p>
				<p class="normal"><span>– Zaferden sonra ölüleri soyma geleneği –haydi silahlarını almak neyse– iyi bir şey mi sence? Korkaklar bunu, düşmanı kovalamamak için fırsat bilirler. Önemli bir iş görüyorlarmış gibi ölülerin başında kalırlar saatlerce. Hem bu soygunculuk orduların bozulmasına yol açar bana kalırsa.</span></p>
				<p class="normal"><span>– Doğru.</span></p>
				<p class="normal"><span>– Sence bir ölüyü soymak çirkin bir açgözlülük değil midir? Bir cesede düşmanca davranmakta kancıkça bir küçüklük yok mu? Çünkü karşısındaki düşman değildir artık, kendi uçmuş, yalnız cenkteki kalıbı kalmıştır ortada. Bunu yapmakla köpek yavrularının, kendilerine taş atanı bırakıp atılan taşa saldırmaları arasında ne fark var?</span></p>
				<p class="normal"><span>– Hiç fark yok gerçekten.</span></p>
				<p class="normal"><span>– Öyleyse ölüleri soymayacağız. Düşmanın da onları kaldırmasına izin vereceğiz.</span></p>
				<p class="normal"><span>– Doğrusu da bu.</span></p>
				<p class="normal"><span>– Aldığımız silahları götürüp tapınakların duvarlarına asmayacağız. Hele Yunanlıların silahlarını! Soydaşlarımıza bu kadarcık olsun cömert davranmak düşer bize. Günaha girme tehlikesi de var bunda. Tapınağa astığımız silahlar yakınlarımızdan birinin olabilir. Bakıcı ille de asacaksınız derse o başka.</span></p>
				<p class="normal"><span>– Çok doğru.</span></p>
				<p class="normal"><span>– Yunan topraklarını yakıp yıkmak, evleri ateşe vermek doğru mu sence? Bu bakımdan askerlerimiz nasıl davranacak düşmanlara karşı?</span></p>
				<p class="normal"><span>– Sen söyle de dinleyelim, daha iyi.</span></p>
				<p class="normal"><span>– Peki. Bence yakıp yıkmaya gitmemeli. Yalnız o yılın ürünlerine el koymakla kalmalı. Nedenini de söyleyeyim mi sana?</span></p>
				<p class="normal"><span>– Elbette.</span></p>
				<p class="normal"><span>– Savaşma ve çatışma diye iki söz olduğuna göre, insanlar arasında iki çeşit kavga vardır: Biri yakınlarla soydaşlar arasındaki kavga, öteki soyca ve kanca ayrı insanlar arasındaki kavga. Yakınlarımızla olursa çatışma, yabancılarla olursa savaş olur.</span></p>
				<p class="normal"><span>– Bu ayırma doğrudur.</span></p>
				<p class="normal"><span>– Şimdi söyleyeceğim de doğru mu, bir düşün: Ben diyorum ki, bütün Yunanlılar bir soydandır, akraba sayılırlar… Soyca ve kanca yabancılardan ayrılırlar.</span></p>
				<p class="normal"><span>– Haklısın.</span></p>
				<p class="normal"><span>– Yunanlılarla yabancılar dövüşürse, buna savaş diyeceğiz; çünkü bunlar gerçekten düşmandır birbirine. Yunanlılar Yunanlılarla dövüşürse, Yunan ülkesinde bozukluk, ikilik var diyeceğiz. Bu dövüşün adı da çatışma olacak; çünkü bütün Yunanlılar dosttur aslında.</span></p>
				<p class="normal"><span>– Kabul, ben de senin gibi düşünürüm bu konuda.</span></p>
				<p class="normal"><span>– Şimdi bu ayırmayı göz önünde tutarak dönelim konumuza. Çatışma olup devletin ikiye ayrıldığı yerde taraflardan her biri ötekini tarlasını, evini yakacak olursa düşün felaketi! Öyle insanlarda yurt sevgisi kalmış mıdır? Kalmış olsa kendilerini emziren toprağı, analarını paramparça ederler mi böyle? Akla uygun olan şu: Dövüşte kazananlar, yenilenlerin o yılki ürünlerini alırlar; çünkü eninde sonunda barışacağız, hep böyle çatışacak değiliz, demeleri gerekir.</span></p>
				<p class="normal"><span>– Bu çok daha insanca düşünmek olur.</span></p>
				<p class="normal"><span>– Peki, dedim, kuracağım devlet bir Yunan devleti olmayacak mı?</span></p>
				<p class="normal"><span>– Elbette!</span></p>
				<p class="normal"><span>– Bu devletteki yurttaşlar iyi yürekli, cömert insanlar olmayacak mı?</span></p>
				<p class="normal"><span>– Olacaklar.</span></p>
				<p class="normal"><span>– Yunanlıları sevmeyecekler mi? Soy birliği, din birliği duymayacaklar mı aralarında?</span></p>
				<p class="normal"><span>– Duyacaklar.</span></p>
				<p class="normal"><span>– Yunanlılarla araları bozulursa bir çatışma diyecekler ona, savaş demeyecekler değil mi?</span></p>
				<p class="normal"><span>– Evet, öyle.</span></p>
				<p class="normal"><span>– Böyle olunca da bir gün barışacaklarmış gibi kavga edecekler.</span></p>
				<p class="normal"><span>– Öyle ya.</span></p>
				<p class="normal"><span>– Anlaşmaya çalışacaklar onlarla. Köle yapmaya, yok etmeye kalkmayacaklar onları. Yola getirilecek dost diye görecekler, düşman diye değil.</span></p>
				<p class="normal"><span>– Böylesi güzel.</span></p>
				<p class="normal"><span>– Yunanlı oldukları için, Yunan ülkesini yağma etmeyecekler, evleri yakmayacaklar. Bir devletin erkek, kadın, çocuk bütün yurttaşlarına hasım gözüyle bakmayacaklar, yalnız ara bozanlara çatacaklar, ki onlar da her zaman küçük bir azlıktır. Çoğu dostları olan insanların topraklarını perişan etmeyecekler, evlerini yıkmayacaklar. Suçlular ezilip, suçsuzlar öcünü alınca da çatışmayı sona erdirecekler.</span></p>
				<p class="normal"><span>– Bence de yurttaşlar böyle davranmalı, birbirleriyle çatışınca; zamanımızda Yunanlıların birbirine ettiğini yalnız yabancılara karşı yapmalı.</span></p>
				<p class="normal"><span>– Öyleyse bunu bir kanuna bağlayalım: Bekçilerimiz toprağa dokunmayacak, evleri yakmayacak diyeceğiz.</span></p>
				<p class="normal"><span>– Bu kanun değerce ötekilerden aşağı kalmaz, Sokrates dedi; ama öyle sanıyorum ki, seni bu konuda konuşmaya bırakırsam, bunlara girmekle ayrıldığın meseleye bir türlü dönemeyeceksin. Kurmak istediğimiz devlet gerçekleşebilir mi? Nasıl gerçekleşebilir? Bunu konuşuyorduk. Gerçekleşirse, bundan toplumun göreceği faydalar çoktur, bunda katılıyorum sana; sözünü etmediğin bazı faydaları da katabilirim buna. Savaşçılar birbirinden ayrılmayacaklar, tanıdık oldukları, birbirlerine kardeş, baba, oğul dedikleri için düşmanla daha iyi çarpışacaklardır. Kadınlar da savaşa girdikleri için, ister ön safta dövüşsünler, ister geride kalıp düşmanı korkutsun ve gereğince yedeklik etsinler, sadece varlıklarıyla savaşçıların gücünü artıracaklar. Barışta kavuşacakları sayısız nimetlere gelince, bunları sen söyledin, dahası da da var ama bunları toptan kabul ettiğime göre, şimdi bunları bir yana bırakıp devletimizi kurmanın mümkün olup olmadığını, mümkünse nasıl mümkün olduğunu araştıralım.</span></p>
				<p class="normal"><span>– Nasıl da atılıp kestin sözümü dedim; hiç aman vermiyorsun insana. İki dalgayı boğulmadan atlatmışken şimdi bir üçüncüsünü, en büyüğünü, yenilmesi en zor olanını sürüyorsun önüme. Bu dalgayı görünce anlayacaksın niçin duraklayıp sağa sola başvurduğumu, niçin bu yaman meseleyi ele alıp derinleştirmekten korktuğumu.</span></p>
				<p class="normal"><span>– Sen ne kadar kaçınsan, biz o kadar sıkıştıracağız seni. Devletimiz nasıl gerçekleşebilir, sen onu söyle bize, işi uzatmadan.</span></p>
				<p class="normal"><span>– Önce şunu unutmayalım ki, doğruyla eğrinin ne olduğunu ararken geldik bu konuya.</span></p>
				<p class="normal"><span>– Peki ama bunun ne faydası var?</span></p>
				<p class="normal"><span>– Hiç; ama doğrunun ne olduğunu anlarsak, doğru adamın ondan hiç ayrılmamasını isteyecek miyiz? Tıpatıp uyacak mı ona? Yoksa mümkün olduğu kadar yaklaşmasıyla, onda başka insanlardan daha çok payı olmasıyla yetinecek miyiz?</span></p>
				<p class="normal"><span>– Bu kadarı yeter.</span></p>
				<p class="normal"><span>– Demek ki, biz doğruluğu bir örnek olarak arıyorduk, en doğru adam kimdir, böyle bir adam olabilir mi, eğrilik nedir, en eğri adam kimdir? Bütün bunları soruşturmamız onun içindi. Bu iki türlü insan üzerinde durmakla hangisinin mutlu, hangisinin mutsuz olduğunu aramakla neye varmak istiyorduk? Kendimize de bakıp, aramızda onlara benzeyenlerin, onlar gibi yaşayacaklarını ortaya koymak istiyorduk. Asıl aradığımız bu örneklerin mümkün olup olmayacağını kanıtlamak değildi.</span></p>
				<p class="normal"><span>– Doğru söylüyorsun.</span></p>
				<p class="normal"><span>– Bir ressam, görülebilecek en güzel bir insan resmi çizse, hiçbir kusuru olmasa, resimdeki bu insanın, ama böyle bir insanın, olabileceğini kanıtlamaya gücü yetmese, bundan ötürü ressamın değeri azalır mı?</span></p>
				<p class="normal"><span>– Azalmaz, Zeus için!</span></p>
				<p class="normal"><span>– Bizim yaptığımız da sözlerle, kusursuz bir devlet çizmek değil mi?</span></p>
				<p class="normal"><span>– Orası öyle.</span></p>
				<p class="normal"><span>– Böyle bir devleti kurmanın mümkün olacağını kanıtlayamazsak, söylediklerimizin değeri azalır mı?</span></p>
				<p class="normal"><span>– Azalmaz elbet.</span></p>
				<p class="normal"><span>– İşin doğrusu bu. Ama hatırın için bir devletin gerçekleşmesinin ne dereceye kadar ve başlıca hangi yoldan mümkün olduğunu araştırmak istersem, sen de benim hatırım için bir şeyler yapmalısın.</span></p>
				<p class="normal"><span>– Neler?</span></p>
				<p class="normal"><span>– Bir şeyi anlattığımız gibi uygulamak mümkün müdür? Sözün işten çok gerçeğe uygun düştüğü yerler yok mudur tabiatta? Bunun tersi de düşünülebilir, ama bunu böylece kabul eder misin hatırım için?</span></p>
				<p class="normal"><span>– Ettim gitti.</span></p>
				<p class="normal"><span>– Öyleyse sözle kurduğum yapıyı, olduğu gibi gerçekleştirmemi isteme. Tasarımıza en yakın devleti kurmanın yolunu bulabilirsen artık kabul et ki istediğini yapmış, devletimizin mümkün olduğunu, yeterince göstermiş olurum. Bu kadarı yetmez mi sence? Bence yeter!</span></p>
				<p class="normal"><span>– Bence de.</span></p>
				<p class="normal"><span>– Bundan sonra araştırıp göstereceğimiz şey bugünkü devletlerin hangi kusurlarından ötürü bizim devlet gibi yönetilmedikleridir. Acaba küçük bir değişiklik yapmakla onları bizim devlete yaklaştırabilir miyiz? Bu değişme bir iki noktada kalabilir, hiç de önemli olmayabilir.</span></p>
				<p class="normal"><span>– Araştıralım bunu.</span></p>
				<p class="normal"><span>– Örneğin, bir tek şey var ki, onu değiştirirsek bu devletlerin durumu değişir sanırım. Bu dediğim şey, ne küçük, ne de kolay, ama olağan.</span></p>
				<p class="normal"><span>– Nedir o?</span></p>
				<p class="normal"><span>– İşte böylece en büyük dediğim dalgayla karşılaşmış oluyoruz. Öyle bir dalga ki, kahkahalarla kırılıp beni gülünçlük, kepazelik içinde boğabilir. Söyleyeyim de bakalım sen ne diyeceksin?</span></p>
				<p class="normal"><span>– Söyle!</span></p>
				<p class="normal"><span>– Filozoflar bu devletlerde kral, ya da şimdi kral, önder dediklerimiz gerçekten filozof olmadıkça, böylece aynı insanda devlet gücüyle akıl gücü birleşmedikçe, kesin bir kanunla herkese yalnız kendi yapacağı iş verilmedikçe, sevgili Glaukon, bence bu devletlerin başı dertten kurtulamaz, insanoğlu da bunu yapmadıkça tasarladığımız devlet mümkün olduğu ölçüde bile doğamaz, kavuşamaz gün ışığına. İşte buydu çoktan beri söylemekten çekindiğim. Geleneğe aykırı geleceğini biliyordum; bizim devletimizin dışında, ne teklerin, ne de toplumun mutluluğa kavuşacağını kolay kolay aklı almaz herkesin.</span></p>
				<p class="normal"><span>– Aman, Sokrates, ne belalı bir söz kaçırdın ağzından; bunu duyar duymaz nice insanlar, hem de küçümseyemeyeceğin birçokları, hemen soyunur, ellerine geçeni alıp var güçleriyle çullanırlar senin üstüne. Bir temiz ıslatırlar seni. Kendini haklı gösterip, ellerinden kurtulamazsın. Öyle alaya alırlar ki seni, kepaze olmakla ödersin bu aykırılığını.</span></p>
				<p class="normal"><span>– Kimde olur kabahat? Sende değil mi?</span></p>
				<p class="normal"><span>– Övünürüm bununla! Ama korkma, yalnız bırakmam seni, desteklerim elimden geldiği kadar. Elimden gelen de, seni hoşgörmek, yüreğine güç katmaktır. Soracaklarına belki yerinde cevaplar da verebilirim, böyle bir yardımcıyla, aklın senden yana olduğunu göster sana inanmayanlara.</span></p>
				<p class="normal"><span>– Beni böylesine destekliyorsun madem, bir deneyeyim! Dediğin adamların elinden kurtulabilmek için önce onlara, devletin başına getirmek istediğimiz filozofların ne biçim adam olduklarını anlatmak gerekir sanıyorum. Bunu iyice bilirlerse, biz de onlara tabiatın kimi insanları filozof ve devlet adamı olarak, kimini de düşünmeden söyleneni yapacak insanlar olarak yarattığını açıkça gösterir, kendimizi koruyabiliriz.</span></p>
				<p class="normal"><span>– Haydi, göster bakalım.</span></p>
				<p class="normal"><span>– Peki, gel arkamdan. Bakalım yol göstermesini biliyor muyum?</span></p>
				<p class="normal"><span>– Yürü de görelim.</span></p>
				<p class="normal"><span>– Sana şunu hatırlatayım mı, yoksa aklında mı: Bir adam bir şeyi seviyor dedik mi, bu sözümüz doğruysa, o adam bu şeyin orasını sevip burasını sevmiyor değil, bütününü seviyor demektir, değil mi?</span></p>
				<p class="normal"><span>– Hatırlatsan iyi olacak galiba, pek iyi hatırlamıyorum.</span></p>
				<p class="normal"><span>– Bunu bir başkası söylese anlardım. Glaukon, ama senin gibi sevme sanatında usta olmuş birinin bilmesi gerekir ki, gençliğin pırıltısı yüreğini ısırır gibi olur insanın. Seven, sevme gücü olan, aklını şaşırmaz mı gençlik karşısında? Elinden geleni yapmaz mı onun için? Her şeyi yakıştırmaz mı ona? Güzel delikanlılara böyle davranmaz mısınız sizler? Delikanlının burnu basık oldu mu, bir incelik görürsünüz burada! Gaga burunlu oldu mu, kral yüzlü, dersiniz. Burun ikisi ortası bir şeyse, ölçülü burun olur gözünüzde! Kara oğlanlarda bir erkeklik bulur, açık, soluk benizlilere Tanrı çocukları dersiniz! Bir “bal tenli” sözü de vardır, nereden gelebilir bu söz? Biri sevgilisinin kusurunu gizlemiş olacak bununla, gençliği var diye, sarılığı bal rengi olmuştur. Kısacası genç olsun da, ne olursa olsun sizin için… Ne yapar eder, her telden översiniz onu.</span></p>
				<p class="normal"><span>– Sevme işinde ille de beni örnek göstermek istiyorsan, tartışmanın yararına, razıyım buna.</span></p>
				<p class="normal"><span>– Peki, ya şarabı sevenler? Onların da yaptığı bu değil midir? Her çeşit şarabı sevmek için türlü bahaneler bulmazlar mı?</span></p>
				<p class="normal"><span>– Bulurlar elbet.</span></p>
				<p class="normal"><span>– Şan, şeref düşkünlerine gelelim: Bir yerde baş olsunlar da ne olursa olsun, ister büyük, ister küçük, kendilerini üstün kişilere saydıramazlarsa düşkün, abuk sabuk kişilere saydırmakla yetinirler. Akılları hep sivrilmektedir.</span></p>
				<p class="normal"><span>– Doğru.</span></p>
				<p class="normal"><span>– Şimdi “evet”, “hayır”la cevap ver bana: Bir adam bir şeyi istiyor dediğimiz zaman, onu toptan mı istiyor demek isteriz, yoksa birazını istiyor, birazını istemiyor mu?</span></p>
				<p class="normal"><span>– Toptan istiyor demek isteriz.</span></p>
				<p class="normal"><span>– Filozof da bilgeliğin bütününü ister değil mi? Birazını alıp ötesini atmaz…</span></p>
				<p class="normal"><span>– Doğru.</span></p>
				<p class="normal"><span>– Bilimlerden hoşlanmayan bir adam için, hele çok gençse, iyiyle kötüyü ayırt etmiyorsa, bilimsever, filozof diyemeyiz. Nasıl ki yemekten tiksinen biri için de karnı aç, iştahlı, obur demeyiz; yemek sevmez deriz.</span></p>
				<p class="normal"><span>– Yanılmış olmayız.</span></p>
				<p class="normal"><span>– Ama bir adam bütün bilimleri kapmaya hazırsa, seve seve okur, öğrenmeye doymazsa, böylesine bilgisever, filozof demeye hakkımız olur değil mi, ne dersin?</span></p>
				<p class="normal"><span>– Bu sözlerine birçokları, oyunbozan kişiler, şöyle bir karşılık verebilirler: Her gösteriye, her seyre bir şeyler öğrenmek için koşanlar filozoftur öyleyse. Birtakım dinleme meraklıları da vardır, bizimkisi gibi konuşmaları dinlemek de, kulaklarını kiralamış gibi, dört bir yana koşar, şehirde, kırda ne kadar Dionysos korosu varsa hepsini dinlemek isterler. Onlara da filozof mu diyeceğiz? Boş heveslere kapılıp, olur olmaz her sanatın ardına düşenler filozof mudur sence?</span></p>
				<p class="normal"><span>– Hiç de değil, öyle görünürler sadece.</span></p>
				<p class="normal"><span>– Peki, dedi, gerçek filozoflar kimdir öyleyse?</span></p>
				<p class="normal"><span>– Doğruyu görmesini sevenler.</span></p>
				<p class="normal"><span>– Çok iyi, ama anlat ne demek istediğini?</span></p>
				<p class="normal"><span>– Başkasına anlatmak kolay değil, ama sen şunu anlarsın sanırım…</span></p>
				<p class="normal"><span>– Neyi?</span></p>
				<p class="normal"><span>– Güzelle çirkin, birbirinin tersi olduklarına göre, iki ayrı şeydir bunlar.</span></p>
				<p class="normal"><span>– Elbette.</span></p>
				<p class="normal"><span>– İki olduklarına göre, her biri de tektir.</span></p>
				<p class="normal"><span>– Ona da peki.</span></p>
				<p class="normal"><span>– Doğruyla eğri, iyiyle kötü ve daha başka kavramlar için aynı şeyi söyleyebiliriz. Bunların her biri kendi başına bir bütündür. Onlar her yerde, başka işlere, başka varlıklara, biri ötekine karışmış göründükleri için her birinin değişik halleri vardır.</span></p>
				<p class="normal"><span>– Doğru.</span></p>
				<p class="normal"><span>– Bu görüşe göre, şu ayırmayı yapıyorum ben de: Bir yana gösteri meraklılarını, sanat düşkünlerini, işadamlarını koyuyorum; öbür yana da filozof adına layık olanları.</span></p>
				<p class="normal"><span>– Anlat ne demek istediğini.</span></p>
				<p class="normal"><span>– Tiyatro, koro meraklıları, güzel seslere, güzel renklere, güzel biçimlere, kısaca güzelliğin belirdiği her şeye hayrandırlar. Ama, güzelin kendini görmeye ve sevmeye varamaz düşünceleri.</span></p>
				<p class="normal"><span>– Orası öyle.</span></p>
				<p class="normal"><span>– Ama güzelin kendine varabilen, onu özbeöz görebilenler çok azdır, değil mi?</span></p>
				<p class="normal"><span>– Azdır elbet.</span></p>
				<p class="normal"><span>– Bir adam güzel şeyleri sever, ama güzelliğin kendine inanmaz, onu öğretmek isteyenin ardından gitmezse, gerçekten yaşıyor mu dersin bu adam? Yoksa ömrü bir rüya içinde mi geçiyor? Rüyanın ne olduğunu bir düşün… Uyurken, ya da uyanıkken bir şeyin benzerini, onun benzeri olarak değil de, kendisiymiş gibi görmek değil midir rüya?</span></p>
				<p class="normal"><span>– Benim rüya dediğim budur.</span></p>
				<p class="normal"><span>– Oysa ki, güzelliğin kendi varlığına inanan, hem onu, hem de katıldığı şeyleri gören, güzeli güzel şeylerle, güzel şeyleri güzelle karıştırmayan adam, rüya içinde mi yaşar, yoksa gerçek içinde mi?</span></p>
				<p class="normal"><span>– Gerçek içinde elbet.</span></p>
				<p class="normal"><span>– Bilgi adı bu bilen adamın düşüncesine yaraşır. Görünüşe bakan öteki adamın düşüncesiyse, bir sanıdır.</span></p>
				<p class="normal"><span>– Doğru.</span></p>
				<p class="normal"><span>– Ama bilgisi olmayıp da sanıları olan bu adam, bize kızar da sözümüze karşı korsa ne yaparız? Kafasız olduğunu belli etmeden onu yatıştırmaya, tatlılıkla inandırmaya çalışırız, değil mi?</span></p>
				<p class="normal"><span>– Öyle yapmak lazım.</span></p>
				<p class="normal"><span>– Peki, haydi düşün bakalım, ne diyebiliriz ona? İster misin ona bir şeyler soralım? Bildiği bir şey varsa kıskanmayacağımızı, tersine, bilen birini bulduk diye sevineceğimizi anlatalım, şöyle diyelim ona: “Bilen adamın bildiği bir şey var mıdır, yok mudur?” Onun yerine sen cevap ver.</span></p>
				<p class="normal"><span>– Bildiği bir şey vardır, derim.</span></p>
				<p class="normal"><span>– Olan bir şey midir, olmayan bir şey midir bu bildiği?</span></p>
				<p class="normal"><span>– Olan bir şey, çünkü olmayan bir şey nasıl bilinir?</span></p>
				<p class="normal"><span>– Öyleyse neresinden bakarsak bakalım, şu gerçek su götürmez: Kesinlikle var olan şey, kesinlikle bilinebilir. Hiçbir türlü var olmayan şeyse hiçbir türlü bilinemez.</span></p>
				<p class="normal"><span>– Su götürmez bu.</span></p>
				<p class="normal"><span>– Bu oldu. Peki, hem var, hem yok diyebileceğimiz şeyler olursa, bunlara kesin varlıkla kesin yokluğun ortasındadır, diyebilir miyiz?</span></p>
				<p class="normal"><span>– Diyebiliriz.</span></p>
				<p class="normal"><span>– Bilgi varlığa, bilgisizlik de yokluğa bağlı olduğuna göre, bu türlüsüne bilgiyle bilgisizliğin ortasında bir şey diyeceğiz.</span></p>
				<p class="normal"><span>– Öyle ya.</span></p>
				<p class="normal"><span>– Sanı dediğimiz “bir şeydir” değil mi?</span></p>
				<p class="normal"><span>– Şüphesiz.</span></p>
				<p class="normal"><span>– Bilimden ayrı bir yeti midir bu, yoksa aynı yeti midir?</span></p>
				<p class="normal"><span>– Ayrıdır.</span></p>
				<p class="normal"><span>– Öyleyse sanının bir konusu, bilimin de kendine göre bir başka konusu vardır.</span></p>
				<p class="normal"><span>– Evet.</span></p>
				<p class="normal"><span>– Bilim varlığa bağlı olduğuna göre, konusu varlığın ne olduğunu bilmek değil midir? Ama daha ileri gitmeden bir ayırma yapmak gerekiyor.</span></p>
				<p class="normal"><span>– Nedir o?</span></p>
				<p class="normal"><span>– Yeti dediğimiz öyle bir çeşit güçtür ki, onunla yapabileceğimizi yaparız, bütün yapıcı varlıklar gibi. Örneğin, görme, işitme birer yetidir. Nasıl bir gerçeğe yeti dediğimi anlıyor musun?</span></p>
				<p class="normal"><span>– Evet, anlıyorum.</span></p>
				<p class="normal"><span>– Bak ben ne düşünüyorum yetiler üstüne: Bence ne renkleri vardır onların, ne de biçimleri; ne birçok şeylerde gördüğümüz başka türlü nitelikleri… O nitelikler ki, birkaçı bir araya geldi mi, bir şeyi ayırt etmemize, bu şudur, şu değildir dememize yarar. Bir yetinin konusuna, yaptıklarına bakarım. Buna bakarak her birine bir ad veririm. Konuları ve yaptıkları birse onları da bir sayarım. Ayrıysa ayrı, sen nasıl yaparsın?</span></p>
				<p class="normal"><span>– Ben de öyle.</span></p>
				<p class="normal"><span>– Şimdi bilime dönelim, sevgili dostum. Sen bilime bir yeti mi dersin, yoksa başka bir şey mi?</span></p>
				<p class="normal"><span>– Bir yeti derim; hem de yetilerin en güçlüsü.</span></p>
				<p class="normal"><span>– Ya sanı? Onu da yetiler arasına mı sokarsın, başka bir yere mi?</span></p>
				<p class="normal"><span>– Başka bir yere sokamayız, çünkü sanı görünüşe göre düşünebilmemizi sağlayan yetidir.</span></p>
				<p class="normal"><span>– Biraz önce bilimle sanının aynı şey olmadığını kabul etmiştin.</span></p>
				<p class="normal"><span>– Aklı başında bir adam, yanılmayanla yanılabileni nasıl birbirine karıştırabilir?</span></p>
				<p class="normal"><span>– Güzel! Bilimle sanının ayrıldığında anlaştık demektir.</span></p>
				<p class="normal"><span>– Evet.</span></p>
				<p class="normal"><span>– Her birinin yaptığı ayrı olduğuna göre, konuları da ayrıdır.</span></p>
				<p class="normal"><span>– İster istemez.</span></p>
				<p class="normal"><span>– Peki, bilimin konusu nedir? Varlığın kendisi, özü değil mi?</span></p>
				<p class="normal"><span>– Evet.</span></p>
				<p class="normal"><span>– Ama sanının konusuysa, görünüşlerdir.</span></p>
				<p class="normal"><span>– Evet.</span></p>
				<p class="normal"><span>– Sanının kavradığı, bilimin kavradığı şey midir? Aynı şey hem bilimin, hem sanının malı olabilir mi?</span></p>
				<p class="normal"><span>– Olamaz. Söylediklerimize aykırı olur bu. Yetilerin ayrı konuları olduğu doğruysa, bilimle sanı da, dediğimiz gibi ayrı ayrı yetilerse, aynı şey hem bilimin, hem de sanının konusu olamaz.</span></p>
				<p class="normal"><span>– O zaman bilimin konusu varlık olduğuna göre, sanının konusu varlıktan başka bir şeydir!</span></p>
				<p class="normal"><span>– Evet.</span></p>
				<p class="normal"><span>– Yokluk mudur dersin öyleyse. Yoksa sanının konusunun yokluk olacağı düşünülemez mi? Düşün bakalım: Sanısı olan bir adamın bir şey üstüne mi sanısı vardır, yoksa hiçbir şeye bağlı olmayan sanı da olabilir mi?</span></p>
				<p class="normal"><span>– Olamaz.</span></p>
				<p class="normal"><span>– Demek, sanısı olanın sandığı bir şey vardır?</span></p>
				<p class="normal"><span>– Evet.</span></p>
				<p class="normal"><span>– Ama yokluk herhangi bir şey değildir; hiçbir şeydir kesin konuşmak gerekirse.</span></p>
				<p class="normal"><span>– Doğru.</span></p>
				<p class="normal"><span>– Biz yokluğa bilgisizliği bağlamıştık, varlığa da bilgiyi.</span></p>
				<p class="normal"><span>– Haklı olarak.</span></p>
				<p class="normal"><span>– Sanıysa, ne varlığa bağlanıyor, ne yokluğa…</span></p>
				<p class="normal"><span>– Bağlanmıyor doğrusu.</span></p>
				<p class="normal"><span>– Öyleyse sanı, ne bilgidir, ne de bilgisizlik!</span></p>
				<p class="normal"><span>– Öyle görünüyor.</span></p>
				<p class="normal"><span>– Peki, onların dışında bilgiyi aydınlıkça, bilgisizliği karanlıkça aşan bir şey midir?</span></p>
				<p class="normal"><span>– Ne o, ne o.</span></p>
				<p class="normal"><span>– Yoksa sanı, bilgiden karanlık, bilgisizlikten aydınlık bir şey midir dersin?</span></p>
				<p class="normal"><span>– Galiba öyle.</span></p>
				<p class="normal"><span>– İkisi ortasında mı yani?</span></p>
				<p class="normal"><span>– Evet.</span></p>
				<p class="normal"><span>– Demek ne biri, ne öteki; ikisi arası bir şey.</span></p>
				<p class="normal"><span>– Öyle.</span></p>
				<p class="normal"><span>– Daha önce dememiş miydik: Bir şey hem var, hem yoksa, tam varlıkla tam yokluğun ortasında yer alır; ne bilginin, ne de bilgisizliğin konusu olabilir, ancak, bilgisizlikle bilgi arasındaki bir yetinin malıdır.</span></p>
				<p class="normal"><span>– Akla uygun gelen de bu.</span></p>
				<p class="normal"><span>– Şimdi gördük ki, bu ikisi arası yeti, sanı dediğimiz şeydir.</span></p>
				<p class="normal"><span>– Evet.</span></p>
				<p class="normal"><span>– Öyle görünüyor ki, şimdi bulacağımız şey hem varlık, hem de yoklukla ilişiği olan, ne tam varlık, ne de tam yokluk diyebileceğimiz şeydir. Onu bulursak sanının konusu budur diyebileceğiz. Uç konuları, uç yetilere, ara konuyu da ara yetiye bağlayacağız.</span></p>
				<p class="normal"><span>– Öyle.</span></p>
				<p class="normal"><span>– Bunu ortaya koyduktan sonra, bize çatan babayiğit konuşsun. O babayiğit ki, kendiliğinden güzellik diye bir şey olduğuna, her yerde, her zaman aynı olan bir güzel kavramının varlığına inanmaz. Yalnız bir sürü güzel şeyler tanır; o gösteri meraklısı ki, tek güzellik, tek doğruluk ve daha başka tek gerçeklerin sözü edilmesine dayanamaz. Haydi söyle aslanım, diyelim ona; bütün bu sayısız güzel şeyler içinde çirkin bir yanı olmayan var mı? Doğru dediğin şeyler arasında hiç eğriliği, kutsal dediğin şeyler arasında, hiçbir lekesi görülmedik şey bulunabilir mi?</span></p>
				<p class="normal"><span>– Hayır, güzel şeylerin kendileri bile, bir bakıma çirkin gözükebilirler. Öteki dediklerin de öyle.</span></p>
				<p class="normal"><span>– Yarım dediğimiz şey, yerine göre yarım da olabilir, iki misli de, öyle değil mi?</span></p>
				<p class="normal"><span>– Evet.</span></p>
				<p class="normal"><span>– Büyük, küçük, ağır, hafif dediğimiz şeyler de yerine göre değişmez, büyük dediğimiz küçük, küçük dediğimiz büyük olmaz mı?</span></p>
				<p class="normal"><span>– Olur elbet; her birinde ötekinin niteliği vardır.</span></p>
				<p class="normal"><span>– Büyük dediğimiz şey küçük, küçük dediğimiz şey büyük olabilir değil mi?</span></p>
				<p class="normal"><span>– Bunlar iki anlamlı sofra sözlerine benziyor, yahut da çocukların, </span><span>yarasa vuran hadım</span><span> oyununa. Hani sorarlar: Kim vurdu, neyle vurdu, neyi vurdu diye. Vurduğu kuş, kuş değildir, attığı taş da değildir, kendi de adam değildir! Onun gibi, bunlar da iki yana çekilir. Tam olarak her biri ne vardır, ne yoktur; ne kendisidir, ne öteki, ne de hiçbiri.</span></p>
				<p class="normal"><span>– Peki ne yapacağız bunları? Varla yok arasına koymak değil mi en iyisi? Çünkü orası, ne yokluktan daha karanlıktır, onun için yokluktan daha yok diyemeyiz; ne varlıktan daha aydınlıktır, onun için de varlıktan daha var diyemeyiz.</span></p>
				<p class="normal"><span>– Çok doğru.</span></p>
				<p class="normal"><span>– Demek ki, birçoklarının güzellik ve daha başka değerler üstüne besledikleri değişik düşünceler, yoklukla varlık arasındaki bir boşlukta dönüp duruyor, gibidir.</span></p>
				<p class="normal"><span>– Bulduk doğrusu.</span></p>
				<p class="normal"><span>– Bu türlü şeyleri bilimle değil, sanıyla ilgili göreceğiz, değil mi? Anlaşmıştık bunda. Çünkü iki ucun arasında salıntıda kalır, ara yetimizle kavrarız.</span></p>
				<p class="normal"><span>– Evet, anlaşmıştık bunda.</span></p>
				<p class="normal"><span>– Demek ki, bir sürü güzel şeylere bakıp da yalın güzelliği görmeyen, onu görenin ardından gidemeyen, bir sürü doğru şeylere bakıp doğruluğun kendisini göremeyenlerin her şey üstüne sanıları vardır diyeceğiz, ama sanıların arkasındaki gerçeği bilmezler.</span></p>
				<p class="normal"><span>– Ona ne şüphe.</span></p>
				<p class="normal"><span>– Peki, ya hep kendinin aynı kalan öz varlıkları seyredenler? Onlar sanıyla yetinmeyip bilgiye ulaşmazlar mı?</span></p>
				<p class="normal"><span>– Bunda da şüphe yok.</span></p>
				<p class="normal"><span>– Bunlar bilimin konusu olan şeyleri kavrar, sever diyeceğiz. Ötekiler de sanının konusu olan şeyleri. Hatırlarsan bu sonuncuların güzel sesler dinlemekten, güzel renklere, biçimlere bakmaktan hoşlandıklarını, ama öz güzelliğe gerçek bir varlık olarak bakmaya yanaşmadıklarını söylemiştik.</span></p>
				<p class="normal"><span>– Hatırlıyorum.</span></p>
				<p class="normal"><span>– Onlara bilgi dostları değil, sanı dostları demek yetersiz mi olur? Kızarlar mı bize, böyle dediğimiz için?</span></p>
				<p class="normal"><span>– Bana sorarlarsa, kızmamaları gerekir; doğruya kızılmaz.</span></p>
				<p class="normal"><span>– Öz varlığı arayanlara da, sanı dostu yani filodoks değil, bilgi dostu yani filozof dememiz yerinde olur.</span></p>
				<p class="normal"><span>– Elbette.</span></p>
				<p class="resim"><span class="siir">Beşinci Kitabın Sonu</span></p>
				</div>
<div class="calibre2" id="calibre_pb_20"/></body>
</html>