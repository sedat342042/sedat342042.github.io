<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>2metin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_14"><span>Onuncu Kitap</span></h1>
				<p class="normal"><span>– Kurduğumuz devletin kurulabilecek devletlerin en iyisi olduğuna beni inandıran çok şeyler var. Ama inancımı asıl destekleyen, şiir üstüne vardığımız kuraldır.</span></p>
				<p class="normal"><span>– Hangi kural?</span></p>
				<p class="normal"><span>– Şiirde benzetmeye dayanan her şeyi atmak. Bunun ne kadar yerinde olduğu, insanın içindeki güçleri birbirinden ayırdıktan sonra büsbütün ortaya çıktı.</span></p>
				<p class="normal"><span>– Nasıl?</span></p>
				<p class="normal"><span>– Bunu sizlere söyleyebilirim; çünkü gidip beni benzetmecilik yapan tragedya şairlerine ve daha başka yazarlara fitnelemezsiniz. Bence bu çeşit eserler zararlıdır; onları seyreden ve dinleyenin hazırlığı yoksa, yani benzetilen şeyin gerçekten ne olduğunu bilmiyorsa, içinin düzeni bozulur.</span></p>
				<p class="normal"><span>– Seni bu düşünceye götüren nedir?</span></p>
				<p class="normal"><span>– Söyleyeceğim, çaresiz. Çocukluğumdan beri Homeros’a duyduğum sevgi ve saygı duraksatıyor beni, ama gene de söyleyeceğim. Bütün o güzel tragedyaları yaratanların ilk ustası, yol göstereni Homeros’tur, biliyorum. Ama doğrunun hatırı bir insanın hatırından daha büyüktür, düşündüğümü söylemek zorundayım.</span></p>
				<p class="normal"><span>– Elbette.</span></p>
				<p class="normal"><span>– Dinle öyleyse, daha doğrusu cevap ver.</span></p>
				<p class="normal"><span>– Sor.</span></p>
				<p class="normal"><span>– Her türlü benzetmenin aslı nedir, söyleyebilir misin bana? Çünkü bunun neye yaradığını ben de pek kestiremiyorum.</span></p>
				<p class="normal"><span>– Sen kestiremiyorsun da ben mi kestireceğim?</span></p>
				<p class="normal"><span>– Olabilir, hiç de şaşmam buna; gözleri iyi görmeyenlerin en keskin gözlerden kaçanı gördükleri olur arada bir.</span></p>
				<p class="normal"><span>– Doğru, ama apaçık görsem de bir şeyi, senin karşında söylemeye dilim varmaz ki. Kendin gör de söyle.</span></p>
				<p class="normal"><span>– Peki, araştırmamıza her zaman tuttuğumuz yoldan gidelim mi gene? Her zaman ne yapıyoruz: Aynı adı verdiğimiz değişik nesneleri hep birden içine alan bir idea, bir kalıp alıyoruz. Anlıyorsun değil mi ne demek istediğimi?</span></p>
				<p class="normal"><span>– Anlıyorum.</span></p>
				<p class="normal"><span>– İstersen gene değişik çeşitleri olan herhangi bir şeyi alalım; örneğin, dünyada birçok sedirler ve masalar var, değil mi?</span></p>
				<p class="normal"><span>– Var.</span></p>
				<p class="normal"><span>– Ama bence sedirler ve masaların hepsi iki ideanın içine girer: Sedir ideası ve masa ideası.</span></p>
				<p class="normal"><span>– Evet.</span></p>
				<p class="normal"><span>– Bunlardan her birini yapan işçi bir ideaya uydurur yaptığını, ideasına göre kimi masalar yapar, kimi sedirler, kimi daha başka şeyler; biz de bunları kullanırız. İdeanın kendine gelince, bunu yapan işçi yoktur değil mi? Nasıl yapabilir?</span></p>
				<p class="normal"><span>– Hiç yapamaz.</span></p>
				<p class="normal"><span>– Ama şimdi sana söyleyeceğim işçiye ne diyeceksin bakalım.</span></p>
				<p class="normal"><span>– Hangi işçi?</span></p>
				<p class="normal"><span>– Bütün işçilerin yaptığı ayrı ayrı şeylerin hepsini yapan.</span></p>
				<p class="normal"><span>– Yaman bir usta olacak bu dediğin adam.</span></p>
				<p class="normal"><span>– Hele dur, göreceksin daha da yaman olduğunu. Bu usta yalnız bütün ev eşyasını yapmakla kalmaz, bütün bitkileri, bütün canlı varlıkları ve kendini de yapar. Dahası var; yeri, göğü, Tanrıları, göklerde ve yerin altında, Hades’in ülkesinde ne varsa hepsini o yapar.</span></p>
				<p class="normal"><span>– Böyle ustaya can kurban!</span></p>
				<p class="normal"><span>– İnanmıyor musun dediğime? Böyle bir işçi olamaz mı diyorsun? Yoksa bütün bunların bir türlü yaratıldığını, başka türlü yaratılmalarına imkân olmadığını mı söylemek istiyorsun? Senin bile bütün bunları bir türlü yaratabileceğinin farkında değil misin?</span></p>
				<p class="normal"><span>– Ne türlü?</span></p>
				<p class="normal"><span>– Hiç de zor değil, birkaç türlü olabilir bu iş; hem çabuk, çarçabuk. İstersen bir ayna al eline, dört bir yana tut. Bir anda yaptın gitti güneşi, yıldızları, dünyayı, kendini, evin bütün eşyasını, bitkileri, bütün canlı varlıkları.</span></p>
				<p class="normal"><span>– Evet, görünürde varlıklar yaratmış olurum, ama hiçbir gerçekliği olmaz bunların.</span></p>
				<p class="normal"><span>– İyi ya, tam üstüne bastın işte düşüncemin; çünkü bu türlü varlık yaratan ustalar arasına ressamı da koyabiliriz, değil mi?</span></p>
				<p class="normal"><span>– Koyabiliriz tabii.</span></p>
				<p class="normal"><span>– Yaptığı şeyin gerçekliği yoktur diyeceksin, ama ressamın yaptığı sedir de bir çeşit sedir değil midir?</span></p>
				<p class="normal"><span>– Evet, görünüşte bir sedir onunki de.</span></p>
				<p class="normal"><span>– Ya dülgerin yaptığı? Biraz önce demiştin ki dülger sedir ideasını, yani bizce aslını, özünü yapmaz, bir çeşidini yapar.</span></p>
				<p class="normal"><span>– Demiştim, evet.</span></p>
				<p class="normal"><span>– Sedirin aslını yapmadığına göre, gerçeğini değil, gerçeğine benzeyen bir örneğini yapmış olur. Dülgerin, yahut başka bir ustanın yaptığı şey tam anlamıyla gerçektir diyen de aldanır bir bakıma.</span></p>
				<p class="normal"><span>– Öyleyse dülgerin yaptığı işin, asıl gerçeğin yanında sönük kalacağına hiç de şaşmamalı.</span></p>
				<p class="normal"><span>– Hayır.</span></p>
				<p class="normal"><span>– Peki, şimdi bu ve buna benzer işleri örnek alarak benzetmenin ne olduğunu düşünelim mi?</span></p>
				<p class="normal"><span>– Düşünelim.</span></p>
				<p class="normal"><span>– Üç türlü sedir olmadı mı şimdi? Biri asıl sedir ki onu yalnız Tanrı yapabilir diyebiliriz, kim yapabilir onu Tanrıdan başka?</span></p>
				<p class="normal"><span>– Yalnız o yapabilir bence de.</span></p>
				<p class="normal"><span>– Sonra dülgerin yaptığı sedir.</span></p>
				<p class="normal"><span>– Evet.</span></p>
				<p class="normal"><span>– Üçüncüsü de ressamınki olsun.</span></p>
				<p class="normal"><span>– Olsun.</span></p>
				<p class="normal"><span>– Demek ki üç türlü sedirin üç de ustası var: Ressam, dülger, Tanrı.</span></p>
				<p class="normal"><span>– Üç, evet.</span></p>
				<p class="normal"><span>– Tanrı, ya canı öyle istediği için, ya da başka türlü olamayacağı için bir tek sedir yapmış, o da sedirin aslı, özüdür. Bu türlü iki sedir yapmamış Tanrı, yapmayacak da hiçbir zaman.</span></p>
				<p class="normal"><span>– Neden?</span></p>
				<p class="normal"><span>– Çünkü iki tane yapsa, kendiliğinden bir üçüncüsü, ikisini birleştiren bir üçüncüsü çıkacak ortaya; asıl sedir, öz sedir bu olacak, öteki ikisi değil.</span></p>
				<p class="normal"><span>– Doğru.</span></p>
				<p class="normal"><span>– Tanrı bunu biliyordu herhalde. Şu veya bu sedirin değil, tek gerçek sedirin yaratıcısı olmak istediği için bir tane yapmış asıl sediri, sedirin özünü.</span></p>
				<p class="normal"><span>– Öyle anlaşılıyor.</span></p>
				<p class="normal"><span>– Peki, Tanrıya sedirin, daha başka nesnelerin yaratıcısı diyelim mi, öyleyse?</span></p>
				<p class="normal"><span>– Yaratıcı ona diyebiliriz yalnız, sedirin de, her şeyin de aslını o yarattığına göre.</span></p>
				<p class="normal"><span>– Ya dülgere, ona sedirin işçisi diyelim mi?</span></p>
				<p class="normal"><span>– Diyelim.</span></p>
				<p class="normal"><span>– Ressam ne oluyor peki? Ona da sedirin işçisi, yapıcısı diyebilir miyiz?</span></p>
				<p class="normal"><span>– Hiç de diyemeyiz.</span></p>
				<p class="normal"><span>– Öyleyse sedirin nesi olur ressam?</span></p>
				<p class="normal"><span>– Ötekilerin yaptığı şeyin benzetmecisi demek uygun olur gibi geliyor bana.</span></p>
				<p class="normal"><span>– Güzel! Demek bir şeyin aslından üç derece uzağını yapana benzetmeci diyorsun.</span></p>
				<p class="normal"><span>– Tamam.</span></p>
				<p class="normal"><span>– Tragedya şairinin yaptığı da bu değil mi? Benzetme değil mi onun yaptığı da? O da kraldan, yani doğrudan, üç sıra aşağıdadır öyleyse, bütün benzetmeciler gibi.</span></p>
				<p class="normal"><span>– Öyle görünüyor.</span></p>
				<p class="normal"><span>– Benzetmeci üzerinde anlaştık demektir; ama şimdi şu soruma cevap ver: Ressamın benzerini yapmaya çalıştığı sedirin aslı olan o tek ve öz gerçek midir? Yoksa dülgerin elinden çıkan sedirler mi?</span></p>
				<p class="normal"><span>– Dülgerin elinden çıkan sedirler.</span></p>
				<p class="normal"><span>– Onları oldukları gibi mi yapar, göründükleri gibi mi? Bunu da iyice açıkla.</span></p>
				<p class="normal"><span>– Ne demek istiyorsun?</span></p>
				<p class="normal"><span>– Şunu demek istiyorum: Bir sedire yandan, karşıdan veya başka bir tarafından bakınca sedir değişir mi, yoksa değişik mi görünür? Her şey için bunu sorabilirim.</span></p>
				<p class="normal"><span>– İkinci dediğin doğru; değişik görünür, ama değişmez.</span></p>
				<p class="normal"><span>– Şimdi şunu düşün: Resim her şeyin nesini vermek ister? Olduğu gibi mi yapar bir şeyi, göründüğü gibi mi? Görünenin benzetmesi midir, gerçeğin kendinin mi?</span></p>
				<p class="normal"><span>– Görünenin.</span></p>
				<p class="normal"><span>– Demek ki benzetme sanatı gerçekten bir hayli uzak kalır. Her şeyi benzetebiliyorsa bu, her şeyin küçük bir yönünü yapmasından ötürüdür; bu yön de gölgenin gölgesidir. Bilirsin, ressam, bir kunduracının, bir marangozun, yahut başka bir ustanın resmini yapar da, bunların sanatından anlamaz. İyi bir ressamsa, öyle bir marangoz resmi yapar ki uzaktan çocuklara ve bilgisizlere gösterse kandırabilir onları; çünkü gerçek bir marangozun görünüşünü vermiştir ona.</span></p>
				<p class="normal"><span>– Kandırabilir tabii.</span></p>
				<p class="normal"><span>– Bak şimdi, dostum, ne çıkıyor bütün bunlardan, onu söyleyeyim sana: Biri gelir de derse ki bize; bir adam gördüm, her sanatı biliyor, hem de her sanatın inceliklerini ustasından daha iyi biliyor; sen pek safsın demeli ona, yahut da bir hokkabaz, ya da bir benzetmeci gözünü boyamış senin, bu adamı her şeyi bilir sanmışsın, çünkü sen bilgi nedir, bilgisizlik nedir, benzetmecilik nedir bilmiyorsun, ayırt edemiyorsun bunları.</span></p>
				<p class="normal"><span>– Bundan doğru söz de söylenmez ona.</span></p>
				<p class="normal"><span>– Şimdi tragedyaya ve onun babası Homeros’a dönelim. Kimine göre tragedya şairleri bütün sanatları, insanların iyi ve kötü taraflarını, hatta Tanrılarla ilgili her şeyi bilirlermiş; çünkü iyi bir şairin, ele aldığı konuları iyi işleyebilmesi için ilk önce bunları bilmesi gerekmiş, yoksa emeği boşa gidermiş tragedyada. Bakalım bunu söyleyenler, benzetmeci olmakla kalan sanatçılara düşüp aldanmadılar mı, eserlerine bakarken bunların gerçekten üç derece uzak olduğu, gerçeği bilmeden bunların yapılabileceği kaçmadı mı gözlerinden? Çünkü bu şairlerin yarattığı birer gölgedir olsa olsa, gerçek varlıklar değil. Bakalım sağlam bir taraf var mı bu adamların söylediğinde. İyi şairler, çoğu insanların, ne iyi söylemiş dedikleri şeyleri bakalım biliyorlar mı gerçekten.</span></p>
				<p class="normal"><span>– Bunu araştırmak lazım doğrusu.</span></p>
				<p class="normal"><span>– Sence insan, bir şeyin hem kendini, hem benzerini yapmak gücünde olsa, benzer şeyler yapmakla uğraşır mı var gücüyle? Hayatının tek kaygısı, şerefi yapar mı bunu? Yapacak daha iyi bir şey yokmuş gibi.</span></p>
				<p class="normal"><span>– Yapamaz sanırım.</span></p>
				<p class="normal"><span>– Benzettiği şeyleri gerçekten bilse benzetmekten çok yaratmaya çalışırdı bence onları. Birer anıt gibi güzel birçok varlıklar bırakırdı arkasından; övgüsünü değil, kendisini yapardı her şeyin.</span></p>
				<p class="normal"><span>– Öyle derim ben de; çünkü bunun şerefi de, faydası da daha büyük olurdu.</span></p>
				<p class="normal"><span>– Biz şimdi Homeros’tan da, başka şairlerden de, sözünü ettikleri bunca şeyin hesabını isteyecek değiliz. Sen gerçekten usta bir hekim miydin, yoksa hekimlik dilinin benzetmeciliğini mi yaptın sadece, diye sormayacağız hiçbirine. Eski, yeni şairlerden hangisi hangi hastaları iyi etmiştir Asklepios gibi? Hangisi onun gibi hekimlikten anlayan çıraklar bırakmıştır arkasından? Başka sanatlar üstüne de bir şey sormayalım, sıkıntıya sokmayalım onları. Ama Homeros’un sözünü ettiği en önemli, en parlak konuları, savaşı, orduların, devletlerin yönetilmesini, insanları eğitme, yetiştirme işlerini ele alıp ona şunları sorsak iyi olur: “Sevgili Homeros, değer bakımından gerçekten üç derece uzak kalmadıysan, bizim benzetmeci dediğimiz sadece görüntülerde kalmış işçilerden değilsen, ikinci dereceye kadar olsun yükselmişsen, kendi işlerinde olsun, devlet işlerinde olsun, insanları hangi kurumların daha iyi yapacağını kestirebilmişsen söylesene bize: Hangi devlet, düzeninde yaptığı değişikliği sana borçludur, Lakedemonia’nın, küçük büyük daha nice devletlerin, Lykurgos’a borçlu olduğu gibi? Hangi devlet seni iyi bir kanun adamı sayar ve bir fayda görmüştür senden? İtalya’da ve Sicilya’da Kharmondas vardı, bizde Solon; sen hangi devlette kanunu koydun? Böyle bir devlet gösterebilir mi Homeros?”</span></p>
				<p class="normal"><span>– Sanmam, dedi Glaukon; Homeros’un ardından gidenler de gösteremez.</span></p>
				<p class="normal"><span>– Peki, onun zamanında bir savaş olmuş da, bu savaş onun önderliği veya öğütleriyle kazanılmış mı?</span></p>
				<p class="normal"><span>– Hayır.</span></p>
				<p class="normal"><span>– Peki, herhangi bir işte ustalığı görülmüş mü? Zanaatlarda veya başka bir alanda akıllıca bir buluşu olmuş mu, Miletos’lu Thales, ya da İskitlerin Anakharsis’i gibi?</span></p>
				<p class="normal"><span>– Böyle bir şey söylenmez onun için.</span></p>
				<p class="normal"><span>– Peki, devletlere bir hayrı dokunmadı da, şuna buna dokundu mu acaba? Birisini adam etmiş mi ömründe? Ondan aldığı dersler için seven olmuş mu kendisini? Homeros’ça, bir yaşama yolu göstermiş mi kendinden sonrakilere? Pythagoras, örneğin, bunun için baş tacı olmuş, hâlâ Pythagoras’ça denen bir yaşama yolunu tutan ve başkalarından ayrılan insanlar var.</span></p>
				<p class="normal"><span>– Böyle bir şey de söylenmiş değildir onun için; Homeros’un yetiştirmesi Kreophylos –ki et oğlu demektir– adından çok, gördüğü eğitim yüzünden gülünç olmuş derler. Homeros’u sağlığında hiçe saymış bu adam, hem de ne türlü!</span></p>
				<p class="normal"><span>– Öyle derler sahi. Oysa ki, Glaukon, Homeros eğer adam yetiştirmesini, insanları daha iyi etmesini bilseydi, bu türlü işleri benzeterek değil, gerçekten bilerek şiirine koymuş olsaydı, onu seven, sayan birçok insanlar olmaz mıydı peşinde? Abderos’lu Protagoras’a, Keos’lu Prodikos’a, daha başkalarına bak; çağdaşlarına diyorlar ki, sözlerini dinleyip bilgilerini artırmadıkça ne kendi evlerini yönetebilirler, ne de bir devleti. Gene de öylesine seviliyor ki bu bilgin adamlar, müritleri neredeyse başlarında gezdirecek onları. Homeros ve Hesiodos, insanları daha iyi yaşatacak kimseler olsaydı, çağdaşları hiç bırakır mıydı bu şairleri kent kent dolaşıp şiir okumaya? Varlarını yoklarını harcayıp kendilerine bağlamaya, yanlarında, memleketlerinde tutmaya çalışmazlar mıydı onları? Tutmasalar bile, her gittikleri yere gitmezler miydi arkalarından, onlardan alabileceklerini alıncaya kadar?</span></p>
				<p class="normal"><span>– Söylediğin doğru gibi geliyor bana, Sokrates.</span></p>
				<p class="normal"><span>– Öyleyse diyebiliriz ki şairler, Homeros başta olmak üzere, en yüksek değerleri anlatırken olsun, herhangi bir şeyi uydururken olsun, birer benzetmecidirler sadece; gerçeğin kendisine ulaşamazlar. Demin dediğimiz gibi, ressam nasıl kunduracılığın ne olduğunu bilmeden bir kundura resmi yapıyor, bir sanatı onlardan çok bilmeyenler de renklere, biçimlere bakıp onu sahici gibi görüyorlarsa, bu da öyle.</span></p>
				<p class="normal"><span>– Doğru.</span></p>
				<p class="normal"><span>– Şair de herhalde ele aldığı sanata, kelimeler ve cümlelerle uygun renkler veriyor, aslını bilmediği şeyin öyle bir benzerini yapıyor ki, onun gibi yalnız kelimelerden anlayan kimseler, ölçüye, ritme, düzene kapılarak, şairin kunduracılığı da, savaş sanatını da tam olduğu gibi verdiğini sanıyorlar. Sözlerini öyle süslüyor ki sürüklüyor insanları. Şairlerin söylediğini şiirin renklerinden sıyırıp da yalın söze çevirdin mi ne hale gelir, bilirsin; denemişsindir sen de bunu.</span></p>
				<p class="normal"><span>– Evet.</span></p>
				<p class="normal"><span>– Bazı insan yüzleri vardır hani, tazelikten başka güzellikleri yoktur; gençlik bir çekildi mi üzerlerinden, kimse bakmaz yüzlerine. Onlara benzetebiliriz şiirleri.</span></p>
				<p class="normal"><span>– Bu benzetme doğru.</span></p>
				<p class="normal"><span>– Şimdi şunu düşün bakalım bir de: Uydurma varlıklar yapan, benzetmeci dediğimiz adam gerçekten anlamaz, yalnız görünüşü bilir değil mi?</span></p>
				<p class="normal"><span>– Evet.</span></p>
				<p class="normal"><span>– Yarıda bırakmayalım bu konuyu, sonuna kadar gidelim.</span></p>
				<p class="normal"><span>– Git bakalım.</span></p>
				<p class="normal"><span>– Ressam, bir dizgin, bir de gem çizdi diyelim.</span></p>
				<p class="normal"><span>– Peki.</span></p>
				<p class="normal"><span>– Ama bunları yapan saraçla demircidir.</span></p>
				<p class="normal"><span>– Tabii.</span></p>
				<p class="normal"><span>– Dizginle gemin nasıl olacağını bilen ressam mıdır? Hatta onları yapan saraçla demirci midir? Bundan anlayan daha çok dizginle gemi kullanmasını bilen, atlara bakan değil midir?</span></p>
				<p class="normal"><span>– Çok doğru.</span></p>
				<p class="normal"><span>– Bunu her şey için doğru sayamaz mıyız?</span></p>
				<p class="normal"><span>– Nasıl?</span></p>
				<p class="normal"><span>– Her şeye bağlı üç sanat var: Kullanma sanatı, yapma sanatı, benzetme sanatı.</span></p>
				<p class="normal"><span>– Evet.</span></p>
				<p class="normal"><span>– Bir ev eşyasının, bir hayvanın, bir davranışın özellikleri, güzelliği, kusursuzluğu neyi gözetir? İster insan, ister tabiat onu ne işte kullanmak için yapmışsa onu gözetmez mi?</span></p>
				<p class="normal"><span>– Başka şey gözetmez.</span></p>
				<p class="normal"><span>– Demek bir şeyi kullananın onu herkesten daha iyi bildiği, yapana gidip kullandığı aletin işe yarayıp yaramadığını söylemeye hakkı olduğu su götürmez. Örneğin, kaval çalan çaldığı kavalı yapana bilgi verir, kavalın nasıl olması gerektiğini söyler, o da sözünü dinler.</span></p>
				<p class="normal"><span>– Elbette.</span></p>
				<p class="normal"><span>– Demek ki kavalın iyi ve kötü taraflarını, çalmasını bilen söyleyecek, yapan da inanacak ona.</span></p>
				<p class="normal"><span>– Evet.</span></p>
				<p class="normal"><span>– Bir çalgıyı yapan, onun iyiliği, kötülüğü üstünde aldanmaz; çünkü çalana danışmış ve dediklerini tutmuştur; ama asıl bilgi çalgıyı kullanandadır.</span></p>
				<p class="normal"><span>– Doğru.</span></p>
				<p class="normal"><span>– Peki ya benzetmeci? Resmini yaptığı şeyleri kullanır da mı bilir, iyisini, kötüsünü ayırt eder? Yoksa gider, bilenlere danışır, dediklerine uyar da öyle mi yapar resimlerini?</span></p>
				<p class="normal"><span>– Ne onu yapar benzetmeci, ne de bunu.</span></p>
				<p class="normal"><span>– Demek ki benzetmeci benzettiği şeylerin aslını ne kendi bilir, ne de başkalarından öğrenir.</span></p>
				<p class="normal"><span>– Öyle görünüyor.</span></p>
				<p class="normal"><span>– Yaptığı şeyleri bilmeyen bir usta! Ne hoş değil mi?</span></p>
				<p class="normal"><span>– Pek hoş değil doğrusu.</span></p>
				<p class="normal"><span>– Yaptığı her şeyi benzetecek, ama iyi mi, kötü mü olduğunu bilmeyecek. Benzetmeye çalıştığı şey de herhalde halka ve bilgisizlere güzel gelen neyse o olacak.</span></p>
				<p class="normal"><span>– Başka bir şey olamaz ki.</span></p>
				<p class="normal"><span>– İşte şimdi iki şey üzerinde anlaştık sanırım. Biri şu: Benzetmeci benzettiği şeylerin ne olduğunu pek bilmez, yaptığı iş ciddi insanlara yakışmayan bir oyundur. Öteki de şu: Tragedya şiiri düzenler. İster İambos, ister Epos ölçüsünü kullansınlar, bal gibi benzetmecidirler.</span></p>
				<p class="normal"><span>– Tamam.</span></p>
				<p class="normal"><span>– Peki, Zeus’un başı için, bu benzetme gerçekten üç derece uzak bir şey değil mi? Söyle, öyle mi, değil mi?</span></p>
				<p class="normal"><span>– Öyle.</span></p>
				<p class="normal"><span>– Öte yandan, bu benzetme hangi tarafına dokunur insanın?</span></p>
				<p class="normal"><span>– Ne demek istiyorsun?</span></p>
				<p class="normal"><span>– Anlatayım: Bir nesne uzaktan ve yakından hep bir büyüklükte gözükmez, değil mi?</span></p>
				<p class="normal"><span>– Gözükmez.</span></p>
				<p class="normal"><span>– Aynı nesneler suya koydunuz mu kırık, çıkardınız mı düz gözükür. Renklerin aldanmasıyla bir şeyi içerlek veya dışarlak da görür insan. Bütün bunlar elbette bir karışıklık yapar içimizde. İşte, gölgeli resimler, hokkabazlıklar, göz boyamalar, daha nice nice oyunlar yaradılışımızdaki bu aksaklıktan faydalanırlar.</span></p>
				<p class="normal"><span>– Doğru.</span></p>
				<p class="normal"><span>– Bu aldanmaya karşı ölçme, sayma, tartma gibi güzel çareler bulmuşuz. Büyüklüğü, küçüklüğü, çokluğu, ağırlığı değişik gören yanımıza değil, sayan, ölçen, tartan yanımıza değer vermişiz demek.</span></p>
				<p class="normal"><span>– Elbette.</span></p>
				<p class="normal"><span>– Bu hesapları yapan da içimizdeki akıldır.</span></p>
				<p class="normal"><span>– Akıldır, evet.</span></p>
				<p class="normal"><span>– Ama, her şeyi ancak ölçüp biçtikten sonra hangisinin büyük, hangisinin küçük, hangilerinin birbirine eşit olduğunu söyleyen bu akıl gücümüz de bazen aynı şeyleri birbirinin tersi gibi görebilir.</span></p>
				<p class="normal"><span>– Evet.</span></p>
				<p class="normal"><span>– Peki, aynı gücün, aynı zamanda, aynı şeyler için iki ters yargı veremeyeceğini söylememiş miydik?</span></p>
				<p class="normal"><span>– Söylemiştik, haklıydık da söylemekte.</span></p>
				<p class="normal"><span>– Öyleyse aklımızın ölçüye dayanmayan bir yanı var ki bu, ölçüye başvuran yanıyla bir olamaz.</span></p>
				<p class="normal"><span>– Olamaz gerçekten.</span></p>
				<p class="normal"><span>– Ama ölçüye, hesaba dayanan yanımız içimizdeki en iyi yandır, değil mi?</span></p>
				<p class="normal"><span>– Kimse hayır diyemez buna.</span></p>
				<p class="normal"><span>– Onunla çalışan da aşağı yanlarımızdan biridir öyleyse.</span></p>
				<p class="normal"><span>– İster istemez.</span></p>
				<p class="normal"><span>– İşte buna getirmek istiyordum sizleri, resim ve her benzetmeci sanat doğrudan uzak kalır, bilgeliğe karşı koyan yanımızla düşer kalkar, sağlam ve gerçek hiçbir şeyin ardına düşmez.</span></p>
				<p class="normal"><span>– Doğru.</span></p>
				<p class="normal"><span>– Benzetme, değersizin değersizle çiftleşmesi olduğuna göre, değersiz bir şey doğurabilir ancak.</span></p>
				<p class="normal"><span>– Öyle görünüyor.</span></p>
				<p class="normal"><span>– Yalnız göze söyleyen benzetme mi böyledir, yoksa kulağa söyleyen ve şiir dediğimiz benzetme de böyle midir?</span></p>
				<p class="normal"><span>– O da öyle olacak tabii.</span></p>
				<p class="normal"><span>– Ama şiirin resme benzerliğiyle yetinmeyelim; şiir benzetmesinin hangi yanımızla elverişli olduğunu arayalım ve bu yanımızın değerli olup olmadığına görelim.</span></p>
				<p class="normal"><span>– Bunu yapmasak olmaz.</span></p>
				<p class="normal"><span>– Şöyle koyalım sorunu: Benzetmeci dediğimiz şiir, insanları kendi istekleriyle veya zorla yaptıkları işlerde gösterir, buna göre insanlar kendilerini mutlu ve mutsuz sayar, üzülür veya sevinirler. Bu değil midir yaptığı, yoksa başka bir şey daha yapar mı?</span></p>
				<p class="normal"><span>– Hayır.</span></p>
				<p class="normal"><span>– Bütün bu durumlarda insan kendi kendinden emin midir? Yoksa, gözünün kendini aldatıp da aynı şeyleri aynı zamanda başka başka sandığı gibi, kendi kendisiyle gelişme ve çatışma halinde değil midir bu durumlarda da? Ama hatırladım şimdi; bu konuda yeniden anlaşmamıza lüzum yok. Bütün bunlar üzerinde yeterince durmuş, içimizin böyle birbirini tutmayan bir sürü şeyle dolu olduğu sonucuna varmıştık.</span></p>
				<p class="normal"><span>– Haklı olarak.</span></p>
				<p class="normal"><span>– Evet haklıydık bunda, ama o zaman unuttuğumuz bir şeyi açıklamamız gerekiyor şimdi.</span></p>
				<p class="normal"><span>– Nedir o?</span></p>
				<p class="normal"><span>– Demiştik ki, ölçülü bir insan, başına bir bela gelince, oğlunu veya çok sevdiği şeyi kaybedince, bu acıya başkalarından daha kolay katlanır.</span></p>
				<p class="normal"><span>– Elbette.</span></p>
				<p class="normal"><span>– Şimdi düşünelim: Bu adam acı duymaz mı, yoksa duymazlık edemez de dizginler mi kendini?</span></p>
				<p class="normal"><span>– Dizginler kendini.</span></p>
				<p class="normal"><span>– Peki, şunu da söyle: Başkalarının gözü önünde mi, yoksa kendi başına kaldığı zaman mı daha çok dişini sıkar, acısıyla cenkleşir?</span></p>
				<p class="normal"><span>– Daha çok başkalarının gözü önünde.</span></p>
				<p class="normal"><span>– Yalnız kaldı mı, çekinmeden sızlanır, başkalarının önünde yapmaktan utanacağı birçok şeyleri yapar.</span></p>
				<p class="normal"><span>– Doğru.</span></p>
				<p class="normal"><span>– Peki, kendini tutmasını emreden nedir ona, akıl ve yasa değil mi? Ağlayıp sızlanmaya sürükleyense duyduğu acı?</span></p>
				<p class="normal"><span>– Evet.</span></p>
				<p class="normal"><span>– Peki, insan aynı şeye karşı iki ters davranış gösterirse, içinde iki ayrı taraf var demek değil midir bu?</span></p>
				<p class="normal"><span>– Şüphesiz.</span></p>
				<p class="normal"><span>– Biri yasanın her dediğini yapmaya hazırdır.</span></p>
				<p class="normal"><span>– Nasıl her dediğini?</span></p>
				<p class="normal"><span>– Yasa der ki, dünyada en güzel şey, bela karşısında elden geldiği kadar istifini bozmamak, boşuna bağırıp çağırmamaktır; çünkü başımıza gelenlerin nesi iyi, nesi kötü bilemeyiz, tepinmekle bir şey kazanmayız sonrası için; insanda hiçbir şey o kadar büyütülmeye değmez, üstelik acıya kapılmak, bu kötü anlarda hemen imdadımıza gelecek bir şeye engel olur.</span></p>
				<p class="normal"><span>– Neyi demek istiyorsun?</span></p>
				<p class="normal"><span>– Başımıza gelen üstüne düşünmeyi. Zar oyununda olduğu gibi burada da, talihin cilveleri karşısında en kârlı davranışın ne olduğunu akıl yoluyla bulacağız. Belaya uğrayınca, çocuklar gibi elimizi yanımıza götürüp, bağırıp çağırmakla vakit kaybetmeyeceğiz; tersine, en kestirme yoldan derdimize çare aramaya, düşeni hemen kaldırmaya, ilacı yerine koyup sızlanmayı kesmeye alıştıracağız kendimizi.</span></p>
				<p class="normal"><span>– Bela karşısında en iyi davranış budur elbet.</span></p>
				<p class="normal"><span>– Demek ki en iyi yanımız akla uyan yanımızdır diyoruz.</span></p>
				<p class="normal"><span>– Ona ne şüphe.</span></p>
				<p class="normal"><span>– Ya bizi belaya takılıp kalmaya, durup dinlenmeden sızlanmaya sürükleyen yanımız? Ona da akılsız, gevşek, korkak yanımız diyebilir miyiz?</span></p>
				<p class="normal"><span>– Diyebiliriz.</span></p>
				<p class="normal"><span>– İşte türlü türlü benzetmelere elverişli olan bizim bu taşkın yanımızdır. Hep bir örnek kalan akıllı, durgun yanımız, pek benzetmeye gelmez, benzetilse de, eğlenmek için tiyatroya dolmuş her cinsten insan kalabalığı zor anlar bunu; çünkü halk kendisine benzeri sunulan aklın ne olduğunu pek bilmez.</span></p>
				<p class="normal"><span>– Öyle ya.</span></p>
				<p class="normal"><span>– Hem benzetmeci şairin akıldan yana gitmeyeceği besbelli bir şey; sanatına elvermez bu; halka da beğendiremez kendini bu yoldan. Onun işi, benzetmesi daha kolay olan coşkun, taşkın, değişken yanımızı ortaya koymaktır.</span></p>
				<p class="normal"><span>– Doğru.</span></p>
				<p class="normal"><span>– Öyleyse ona çatmakta, onu ressamla bir çuvala koymakta haklıyız. Gerçeğe yakınlık bakımından onun yaptığı da pek değerli bir şey değil. O da içimizin iyi yanını bırakıp daha az değerli yanını ele alıyor. İşte ilk haklı sebep bu, onu bizim devlete sokmamak için. En iyi kanunlara uyacak bizim devletimiz, oysa içimizdeki kötü yanı uyandırıyor, besliyor, güçlendiriyor; böylelikle de aklı yıpratıyor. En akıllıları yok edip kötüleri başa getiren bir devlet ne hale gelirse o hale sokuyor insanı. Benzetmeci şair, her insanın içinde kötü bir düzenin kurulmasına yol açıyor, akla aykırı yanımızı gıdıklıyor, o yanımızsa üstünlüğümüzle aşağılığımızı ayırt edemez birbirinden; aynı şeyleri bir büyük görür, bir küçük. Bir sürü görüntüler, kuruntular yaratır, her zaman alabildiğine uzak kalır doğrudan.</span></p>
				<p class="normal"><span>– Orası öyle.</span></p>
				<p class="normal"><span>– Şiirin en büyük kötülüğünü daha söylemiş değiliz. En korkulacak yanı, dürüst insanlara ettiği ve pek azının kurtulduğu kötülüktür.</span></p>
				<p class="normal"><span>– Onlara da gerçekten kötülüğü dokunuyorsa, diyecek yok.</span></p>
				<p class="normal"><span>– Dinle de kendin söyle. Homeros, yahut herhangi bir tragedya şairi, bir kahramanın acı duymasını, ahlar vahlarla konuşmasını, göğsünü yumruklayarak derdini haykırmasını tıpatıp benzetiyor, içimizden en iyileri de bunu dinliyor diyelim. Bilirsin nasıl hoşlanırız bundan, kanımız kaynar dinlerken, bize en coşkun heyecanları yaşatan şaire hayran oluruz gerçekten.</span></p>
				<p class="normal"><span>– Öyledir, bilmez olur muyum.</span></p>
				<p class="normal"><span>– Ama kendi başımıza bir felaket gelince bunun tam tersini yaparız, onu da bilirsin. Bağrımıza taş basar, susarız; erkek adama böyle yaraşır deriz; şiirde beğendiğimiz ağlaşmaları kadınlara bırakırız.</span></p>
				<p class="normal"><span>– Bunu da bilirim.</span></p>
				<p class="normal"><span>– Peki, benzemek istediğimiz, hatta benzemekten utanacağımız bir adamı alkışlamaya, iğrendiğimiz bir şeyden hoşlanmaya, coşmaya hakkımız olabilir mi?</span></p>
				<p class="normal"><span>– Olamaz Zeus için, akla sığmaz bu.</span></p>
				<p class="normal"><span>– Sığmaz ya, hele şunu da düşünürsen.</span></p>
				<p class="normal"><span>– Neyi?</span></p>
				<p class="normal"><span>– Felakete uğrayınca zorla tutmaya çalıştığımız neydi içimizde? Gözyaşı dökmek, dilediği gibi inlemek, acıdan bağırmak isteyen yanımız değil mi? İşte yaradılışımızdan bu isteklere çevrili yanımızı doyurmak ister şairler. Tiyatrolarda budur coşturdukları yanımız. En iyi yanımıza gelince, akıl ve gelenek bizi tutmazsa, gözyaşları karşısında yumuşar, başkalarının felaketine ağlamayı ayıp saymayarak kendimizi acıma duygularına bırakır, alkışlamayı küçüklük saymaz, tersine iyi bir insanın buna ağlaması gerektiğine, bu şiirden aldığı zevkin faydalı bir zevk olduğuna, bütün şiiri atmakla bu zevkten yoksun kalacağına inanır. Bence çok azdır onun gibi düşünen adamlar; onlara göre başkalarının duyguları bizim de duygularımız olabilir; çünkü duyarlığımızı başkalarının dertlerine göre ayarlamışızdır, kendimiz için dizginlediğimiz acıları başkaları için dizginleyemeyiz.</span></p>
				<p class="normal"><span>– Çok doğru söylüyorsun.</span></p>
				<p class="normal"><span>– Komedya için de aynı şeyi söyleyemez miyiz? Bir tiyatroda, yahut eş dost arasında bir soytarılık gördün diyelim. Bunu kendin yapmaktan utanabilirsin, ama tiksinecek yerde beğendin diyelim bunu. Tragedyada gelen neyse burada da o gelmez mi başına? Sana soytarı demesinler diye aklınla tuttuğun gülünç yanını meydana koymuş, onu desteklemiş ve farkına varmadan bir soytarı haline gelmiş oluyorsun.</span></p>
				<p class="normal"><span>– Diyecek yok buna.</span></p>
				<p class="normal"><span>– Tutku gibi, öfke gibi içimize hoş veya acı gelen ve ister istemez gündelik hayatımıza giren duygular şiir benzetmesinin etkisi altında kalmaz mı? Benzetme bu duyguları kurutacak yerde sulayıp besler, dizginlenmesi gereken tutkulara içimizin dizginlerini verir, böylece de iyi ve mutlu olmamıza değil, kötü ve mutsuz olmamıza yol açar.</span></p>
				<p class="normal"><span>– Ben de öyle derim.</span></p>
				<p class="normal"><span>– Öyleyse, Glaukon, Homeros hayranlarına rastlayınca ne yapacaksın? Sana derlerse ki: “Homeros Yunanlılığın kurucusudur; insanları yönetmek, yetiştirmek için ondan örnek almalı, davranışlarımızı onun öğütlerine uydurmalıyız”; bu adamları saygıyla selamlar, sevgiyle kucaklarsın; sizden değerli insan yoktur, dersin; bence de Homeros şairlerin en büyüğü, tragedya şairlerinin de başıdır, dersin; ama bizim devletimize Tanrıları ve iyi insanları öven şiirlerden başkasını sokmayacağımızı unutmazsın. Ne kadar hoş da olsa, öteki şiirlerin perisi senin devletine girdi mi, acı tatlı duygular kanunların yerini alır, toplum her şeyde en iyiyi arayacak yerde acıya, tatlıya bakar.</span></p>
				<p class="normal"><span>– Doğru söylüyorsun.</span></p>
				<p class="normal"><span>– İşte bunu söylemek istiyordum şiir konusuna dönerken. Bu başıboş sanatı devletimizden atmakta haklıydık; aklın gereğine uymak ödevimizdi. Bunu duygusuzluğumuza, kabalığımıza vermemesi için şiir perisine şunu da söyleyelim ki, şiirle felsefenin bozuşması yeni bir şey değildir. Bakın işte bir şair filozof için neler söylüyor: “</span><span>Efendisine havlayan bu kancık köpek, budalaca gevezelik etmede herkesten üstün kişi, Zeus’a kafa tutan bu bilgin kafalılar sürüsü, züğürtlüklerinden düşünceleri bölük pörçük eden bu düşünce adamları</span><span>”. Daha nice şairler bu eski düşmanlığı ortaya korlar açıkça. Bütün bunları bir yana bırakıp gene de diyelim ki biz, işin zevkinde olan benzetmeci şiir tutar da bize düzenli bir devlet içinde yeri olduğunu ispat ederse, kapılarımızı seve seve açarız ona. Çünkü biz de biliriz bunun insanı nasıl sardığını, ama doğru saydığımızdan şaşmak da imansızlık olur bizim için. Şiirin ne hoş şey olduğunu sen de bilirsin değil mi, dostum? Hele Homeros’u dinlediğin zaman.</span></p>
				<p class="normal"><span>– Bilmez olur muyum?</span></p>
				<p class="normal"><span>– Hangi çeşit şiir olursa olsun, kendini haklı gösterebilirse, devletimize girmeye hak kazanır.</span></p>
				<p class="normal"><span>– Kimse bir şey diyemez o zaman.</span></p>
				<p class="normal"><span>– Şair olmadan şiiri tutan ve sevenleri de bırakalım, düz sözle konuşup anlatsınlar bize ki, şiir hoş olmakla kalmaz, devletin işine, insanların hayatına yarar, can kulağıyla dinleriz onları. Şiirin hem hoş, hem yararlı olduğunu gösterebilirlerse, bir kazanç olur bizim için.</span></p>
				<p class="normal"><span>– Kazanç olacağına şüphe yok.</span></p>
				<p class="normal"><span>– Ama ispat edemezlerse, dostum, tutkularının kötüye varacağını gören sevgililer gibi yaparız; ayrılmak ne kadar acı da gelse yüreğimize, ayrılız. Biz de bu güzel Yunan ülkesinde şiir sevgisiyle yetiştik, yüreğimizde yeri vardır; onun iyilikten, doğruluktan yana olduğunu görmek canımıza can katar. Ama kendini haklı gösteremezse dinlemekle kalırız, vardığımız düşünceleri hiç aklımızdan çıkarmayıp, şiirin büyülü güzelliklerine karşı koruz, bizim çocukluğumuzu büyülemiş ve insanların çoğunu hâlâ büyülemekte olan bu tutkuya bırakmayız kendimizi. Ne yaparsak yapalım, şurası bizim için belli ki artık, bu çeşit şiire doğrudan yana bir sanat olarak gönül veremeyiz, aranmaya değer saymayız onu. Dinlesek de söylediklerine kanmadan dinleriz şiiri, içimizin dümenini kaptırmayız ona; koyduğumuz kuraldan şaşmayız.</span></p>
				<p class="normal"><span>– Seninle beraberim.</span></p>
				<p class="normal"><span>– Neden dersen, Glaukon, iyi veya kötü olmak var bu işin ucunda; büyük bir savaş bu bizimki, sanıldığından çok daha büyük bir savaş. Ne şan, şeref, ne para, ne de şiir doğruluğu ve öteki değerleri bıraktırmalı bize.</span></p>
				<p class="normal"><span>– Konuşmamız beni inandırdı buna, herkesi de inandırdı sanırım.</span></p>
				<p class="normal"><span>– Ama doğruluğun insana kazandıracağı en büyük şeyleri söylemedik henüz.</span></p>
				<p class="normal"><span>– Saydığımız kazançlardan daha büyüğü yaman bir şey olmalı!</span></p>
				<p class="normal"><span>– Bu kadar kısa bir ömürde hangi kazançlar büyük olabilir? Çocukluğumuzla ihtiyarlığımız arasındaki zaman, sonsuzluk yanında nedir ki?</span></p>
				<p class="normal"><span>– Hiçbir şey.</span></p>
				<p class="normal"><span>– Peki öyleyse, ölümsüz bir varlık bu kadar kısa bir zaman için bunca zahmete sokar mı kendini? Sonsuzluğu düşünerek yapmaz mı her yaptığını?</span></p>
				<p class="normal"><span>– Orası öyle ama, nereye varmak istiyorsun?</span></p>
				<p class="normal"><span>– İnsan ruhunun sonsuz olduğunu, hiç yok olmadığını daha anlamadın mı?</span></p>
				<p class="normal"><span>– Doğrusu hayır, dedi Glaukon şaşırarak; ama sen anlatabilir misin bana?</span></p>
				<p class="normal"><span>– Anlatabilirim sanıyorum, ama eminim, sen kendin de anlayabilirsin; zor bir şey değil bu.</span></p>
				<p class="normal"><span>– Benim için zor; bir kolaylık gösterirsen sevinirim.</span></p>
				<p class="normal"><span>– Dinle bak.</span></p>
				<p class="normal"><span>– Aman söyle!</span></p>
				<p class="normal"><span>– İyiyle kötünün varlığına inanıyorsun değil mi?</span></p>
				<p class="normal"><span>– Evet.</span></p>
				<p class="normal"><span>– Bunlar üstüne benim gibi mi düşünüyorsun?</span></p>
				<p class="normal"><span>– Sen ne düşünüyorsun?</span></p>
				<p class="normal"><span>– Dağıtan, yıkan kötü; tutan, sağlamlaştıran da iyidir.</span></p>
				<p class="normal"><span>– Bence de öyle.</span></p>
				<p class="normal"><span>– İyiyle kötüyü her şeyde görmez misin? Gözde çapak, bedende hastalık, buğdayda karamuk, demirde, bakırda pas, ağaçta çürük gibi, hemen bütün varlıklarda kötü, marazlı bir taraf bulunmaz mı? Bu kötülükler bir varlığa musallat olunca, onu bozmaz, dağıtmaz, yok etmez mi?</span></p>
				<p class="normal"><span>– Ona ne şüphe.</span></p>
				<p class="normal"><span>– Demek ki her varlığı yok eden içindeki kötülük, tabiatın ona kattığı illettir. Bu kötülük olmasa hiçbir şey yıkamaz onu; çünkü iyinin bir şeyi yıkmasından korkulmaz; ne iyi, ne de kötü yıkar hiçbir şeyi.</span></p>
				<p class="normal"><span>– Öyle ya, nasıl yıkar?</span></p>
				<p class="normal"><span>– Peki, bir varlık bulalım ki, içinde onu bozan bir kötülük olsun ama bu dağıtmasın, yok edemesin onu. Böyle bir varlığın ölmeyeceğine inanırız o zaman, değil mi?</span></p>
				<p class="normal"><span>– Öyle görünüyor.</span></p>
				<p class="normal"><span>– Peki, insanın ruhunda onu kötüleştiren hiçbir şey yok mu?</span></p>
				<p class="normal"><span>– Nasıl yok! Bir sürü kötülük saydık ya: Eğrilik, ölçüsüzlük, gevşeklik, bilgisizlik.</span></p>
				<p class="normal"><span>– Bu kötülüklerden biri ruhu dağıtır, yok eder mi? Eğri ve kafasız bir adam suçüstü öldürüldü mü, içindeki kötülük yüzünden ölmüş olur deme bana aldanıp da. Bedendeki kötülük, yani hastalık onu nasıl yıpratır, yıkar, beden olmaktan çıkarır? Onun gibi, demin saydığımız varlıklar içlerinde sakladıkları bir kötülük yüzünden, kendi içlerinden bozulup yok olmazlar mı?</span></p>
				<p class="normal"><span>– Evet.</span></p>
				<p class="normal"><span>– Ruh için de bu yoldan düşün, şunu sor kendi kendine: Ruhun içinde yerleşmiş, ona karışmış olan eğrilik ve daha başka kötülükler onu boza boza sonunda öldürür, bedenden ayırır mı?</span></p>
				<p class="normal"><span>– Böyle bir şey düşünülemez.</span></p>
				<p class="normal"><span>– Öte yandan, kendi içindeki kötülüğün yok edemediği bir varlığı dışarıdan gelme bir kötülüğün yok edebileceği de düşünülemez.</span></p>
				<p class="normal"><span>– Öyle ya.</span></p>
				<p class="normal"><span>– İyi düşünürsen, Glaukon, bedeni ölüme götüren, yiyeceklerin kötülüğü, bozukluğu, kokmuşluğu gibi şeyler değildir. Yiyeceklerin kötülüğü bedenin kendi kötülüğüne yol açmış olursa deriz ki, beden yiyecek dolayısıyla kendi kötülüğü, yani hastalığı yüzünden öldü. Kendine göre ayrı yaradılışı olan bedenin, bir başka yaradılışlı yiyeceklerdeki kötülükten öldüğünü söyleyemeyiz; bu kötülük onda kendi kötülüğünü doğurdu diyebiliriz ancak.</span></p>
				<p class="normal"><span>– Bundan doğru söz olamaz.</span></p>
				<p class="normal"><span>– Gene bunun gibi, bedenin hastalığı, ruhun kendi hastalığına yol açmamışsa, ruhun yabancı bir kötülük yüzünden, kendi kötülüğü işe karışmadan yok olabileceğine inanmayalım.</span></p>
				<p class="normal"><span>– Böyle düşünmende bir yanlışlık yok.</span></p>
				<p class="normal"><span>– Öyleyse bu düşüncemiz çürütülmedikçe, yanlışlığı ortaya konulmadıkça bizim diyeceğimiz şudur: Ne sıtma, ne hiçbir hastalık, ne vurulma, ne de bedenin doğranıp parça parça edilmesi ruhun yok olmasını gerektirir. Bedenin uğradığı bu hallerin ruhu doğruluktan, iyilikten uzaklaştırdığı ortaya konursa o başka. Ama bir varlığa yabancı bir kötülük girer de onun kendi kötülüğü işe karışmazsa ne ruh, ne de hiçbir varlık bundan ölür diyemeyiz.</span></p>
				<p class="normal"><span>– Ölenlerin ruhları ölmek yüzünden daha kötü olur, eğrileşir diyemez kimse.</span></p>
				<p class="normal"><span>– Ama yine de biri çıkar, ruhun ölmezliği düşüncesine yanaşmamak için, ölen bir insan daha kötü, daha eğri olur demeye kalkarsa biz de bundan şunu çıkarır, deriz ki karşımıza çıkana: Senin dediğin doğruysa eğrilik de, bir hastalık gibi, öldürür eğri insanı. Bu kötülük kendiliğinden öldürür onu içinde taşıyanları. Öyleyse insan ne kadar kötü olursa o kadar az, ne kadar iyi olursa o kadar çok yaşar. Kötü insanı asıl öldüren başkalarının ona kötülüğü yüzünden verdikleri ölüm cezası değildir.</span></p>
				<p class="normal"><span>– Değildir elbet! O zaman kötülük hiç de korkunç bir şey olmaz; içinde kötülük olan ölür, dertten de kurtulur. Bana kalırsa kötülük daha çok başkalarını öldürür elinden geldikçe. Kimin içindeyse onu dipdiri, hem de hep uyanık tutar kötülük, nerede kaldı ki öldürsün.</span></p>
				<p class="normal"><span>– İyi söyledin. Ruhu kendi bozukluğu, kendi kötülüğü öldüremedikten, yok edemedikten sonra, başka bir varlığı öldürmeye yarayan, kendine bağlı olmayan herhangi bir şey zor yok edebilir onu.</span></p>
				<p class="normal"><span>– Zor eder doğrusu.</span></p>
				<p class="normal"><span>– Ama bir şeyi ne kendine özgü, ne de kendine yabancı hiçbir kötülük öldüremezse, hep var kalacak demektir, hep var kalmak da ölmezlik değil midir?</span></p>
				<p class="normal"><span>– İster istemez.</span></p>
				<p class="normal"><span>– Demek ki ruh ölmezmiş. Ama öyleyse var kalan hep aynı ruhlardır diyeceksin. Yok olmadıklarına göre, sayıları eksilmez ruhların, çoğalmaz da; çünkü ölmez varlıklar çoğalacak olsa, ölen varlıkları sayıca aşar, aşar ve sonunda her şey ölümsüz olurdu.</span></p>
				<p class="normal"><span>– Doğru.</span></p>
				<p class="normal"><span>– Olur diyemeyiz buna, akla sığmaz. Ruhun asıl yapısında değişik, başka başka, birbirinden ayrı parçalar olacağına da inanamayız.</span></p>
				<p class="normal"><span>– Ne demek istiyorsun?</span></p>
				<p class="normal"><span>– Çok parçalı bir varlığın sonsuz olması zordur; elverir ki bu parçalar ruhta gördüğümüz gibi pürüzsüz bir bütün kurmuş olsun.</span></p>
				<p class="normal"><span>– Akla uygun geleni bu.</span></p>
				<p class="normal"><span>– Demek ki ruh ölümsüzdür; verdiğim, daha da verebileceğim kanıtlar buna götürüyor bizi. Ama ruhun gerçek özünü bilmeye gelince, o zaman, şimdi yaptığımız gibi, düşkün halinde, onu bedenle ve bir sürü dertlerle katışmış halinde görmeyeceğiz; katıksız, yalın, kendi başına seyredeceğiz onu düşüncenin gözleriyle. O zaman çok daha güzel görünecek bize, doğruyla eğriyi ve konuştuğumuz her şeyi daha iyi seçeceğiz o zaman. Şimdi söylediklerimiz onun bugünkü haline göre doğrudur. Ruhu, Deniz Tanrısı Glaukos gibi bambaşka biçimlere bürünmüş olarak gördük. Onu bu kılıkta gören, aslında ne olduğunu zor anlar. Asıl bedeninden artakalan tarafları sular yıpratmış, kırmış ya da bozmuştur büsbütün. Üstelik yeni bir şeyler eklenmiştir üstüne; deniz kabukları, yosunlar, çakıl taşlarıyla karışık bir şeyler. O kadar ki aslından çok herhangi bir hayvana çalar olmuştur. Binlerce kötülüğün tanınmaz hale getirdiği böyle bir ruhtur bizim gördüğümüz. Ama biz bu görünüşe değil, ruhtaki başka bir şeye bakacağız, Glaukon.</span></p>
				<p class="normal"><span>– Neye?</span></p>
				<p class="normal"><span>– Gerçek sevgisine. Tanrılığa, ölümsüzlüğe, sonsuzluğa yakın tarafıyla aradığı, ulaştığı şeyler nedir, ona bakacağız; bütün varlığıyla onlara bağlansın, içine düştüğü denizden kendi hızıyla fırlayıp çıksın, beslendiği çamurun üstüne yığdığı kabukları, çakılları, o mutlu sayılan yaşamaların, dünya nimetlerinin pürtüklü kalıntılarını bir silkeleyip atsın üzerinden, sen o zaman seyreyle ruhu. Ne biçim bir yaradılıştır, katıksız mı, katışık mıdır, nesi var, nesi yoktur o zaman görürüz ancak. Şimdilik olsa olsa bugünkü yaşayışında girdiği halleri, biçimleri açıklamış olduk.</span></p>
				<p class="normal"><span>– Çok iyi açıkladık bu tarafını.</span></p>
				<p class="normal"><span>– Doğruluğun önüne dikilen engelleri ortadan kaldırdık, hem de getireceği ünleri, kazançları hesaba katmadan, Homeros’un ve Hesiodos’un yaptığı gibi. Açıkça gösterdik ki doğruluk kendiliğinden yalın ruh için en üstün iyiliktir ve ruh, Gyges’in yüzüğü elinde, Hades’in miğferi başında olsun olmasın, doğru olanı yapmak zorundadır.</span></p>
				<p class="normal"><span>– Çok doğru.</span></p>
				<p class="normal"><span>– Böyle olunca, Glaukon, doğruluğa ve öteki değerlere kendi kavuştukları iyilikler dışında, hayatta ve ölümden sonra insanların ve Tanrıların verebileceği bütün armağanları versek, kim ne diyebilir buna?</span></p>
				<p class="normal"><span>– Buna kimsenin bir diyeceği olamaz.</span></p>
				<p class="normal"><span>– Öyleyse bu tartışmada size bağışladığım şeyi geri verin bana.</span></p>
				<p class="normal"><span>– Nedir o?</span></p>
				<p class="normal"><span>– İyinin kötü, kötünün de iyi bilinmesine peki demiştim; bu işte ne Tanrıları, ne de insanları aldatmak mümkün olduğu halde, yalın doğrulukla yalın eğriliği tartmadan işimize yarar diye bağışlamıştım bunu size, hatırlıyor musun?</span></p>
				<p class="normal"><span>– Hatırlamasam ayıp olurdu doğrusu.</span></p>
				<p class="normal"><span>– Madem yargılama bitti artık, doğruluk adına bu düşünceyi geri verin bana da, ne Tanrılar, ne de insanlar bunda aldanır diyelim. Diyelim ki doğruluk güzel bir ünün sağlayacağı faydaları görsün, kendinden yana gidenlere de göstersin. Çünkü artık onun gerçek değerli nimetler sağladığını, hem de doğruluğun, ona candan sarılanları aldatmadığını gördük.</span></p>
				<p class="normal"><span>– Haklısın bu isteğinde.</span></p>
				<p class="normal"><span>– Önce şu sözüme gelin ki, Tanrılar, hiç değilse, insanın doğrusunda, eğrisinde aldanmazlar.</span></p>
				<p class="normal"><span>– Geldik.</span></p>
				<p class="normal"><span>– Tanrılar aldanmazsa, başta söylediğimiz gibi, doğruyu sever, eğriye kızarlar.</span></p>
				<p class="normal"><span>– Doğru.</span></p>
				<p class="normal"><span>– Peki, sence Tanrılar sevdikleri birine her şeyi bol bol vermezler mi? Doğmadan önce işlediği bir günah olmadıkça ona cömert davranmazlar mı?</span></p>
				<p class="normal"><span>– Davranırlar tabii.</span></p>
				<p class="normal"><span>– Öyleyse, doğru adam fakirliğe, hastalığa, yahut kötü sayılan herhangi bir hale düşse de, hayatında veya ölümünden sonra ister istemez doğruluğun faydasını görecektir; çünkü Tanrılar doğru olmaya çalışan, elinden geldiği kadar iyi olarak Tanrılara yaklaşmak isteyen bir adamı yüzüstü bırakmazlar.</span></p>
				<p class="normal"><span>– Tanrılar, kendilerine benzeyen böyle bir adamı unutamazlar.</span></p>
				<p class="normal"><span>– Eğri adam için bunun tam tersini söyleyemez miyiz?</span></p>
				<p class="normal"><span>– Söyleyebiliriz.</span></p>
				<p class="normal"><span>– Demek doğru adam Tanrılardan iyilik görür.</span></p>
				<p class="normal"><span>– Bence görür.</span></p>
				<p class="normal"><span>– Doğrusunu söylemek gerekirse, insanlardan da görmez mi? Usta haydutlar, iyi başlayıp kötü bitiren koşuculara benzemez mi? İlk fırlayışta yamandırlar; ama sonunda koşu yerinden kulakları düşük sıvışırlarken herkes güler onlara. Gerçek koşucularsa sonunu getirir ve çelengi takarlar başlarına. Doğrular onlara benzemez mi daha çok? Giriştikleri her işi, insanlarla alışverişlerini, hayatlarını dürüstlükle sona erdirir, er geç hayırla anılır, insanlardan iyilik görürler.</span></p>
				<p class="normal"><span>– Elbette.</span></p>
				<p class="normal"><span>– Öyleyse izin ver de senin kötüler için söylediklerini ben şimdi doğrular için söyleyeyim. Doğrular olgunluk çağlarına vardılar mı, isterlerse devletin şerefli katlarına çıkabilirler, diledikleri gibi evlenir, çocuklarını diledikleriyle evlendirebilirler, kısaca senin ötekiler için her dediğini ben bunlar için diyorum şimdi. Kötülere gelince, gençliklerinde ne mal olduklarını saklamış olsalar bile, ihtiyarlıklarında kepaze olur, rahat yüzü görmezler; yerli yabancı herkes suratlarına tükürür, kırbaçlanır, senin dediğin o korkunç işkencelere uğrarlar, hem de hak etmiş olarak. Bütün bu felaketler gelir diyorum kötülerin başına. Haydi düşün bakalım, bağışlıyor musun şimdi sen de bana böyle konuşmak hakkını?</span></p>
				<p class="normal"><span>– Elbette; çünkü hep doğru söylediklerin.</span></p>
				<p class="normal"><span>– İşte, doğru adamın sağlığında Tanrılardan ve insanlardan göreceği iyilikler, alacağı armağanlar bunlardır, doğruluğun kendisinden gelecek iyilikler de caba.</span></p>
				<p class="normal"><span>– Şerefli ve sağlam karşılıklar doğrusu bunlar.</span></p>
				<p class="normal"><span>– Doğruyla eğriyi ölümlerinden sonra bekleyen karşılıklar yanında bütün bunlar sayıca da, önemce de hiç kalır. Şimdi bu ölüm sonrasını anlatalım ki her ikisi tam payını alsın.</span></p>
				<p class="normal"><span>– Anlat, dinlemeye can atıyorum ölüm sonrasını.</span></p>
				<p class="normal"><span>– Bir Alkinoos masalı değil şimdi sana anlatacak olduğum; bir yiğidin Pamphylia’dan gelme Armeios oğlu Er’in başından geçeni anlatacağım. Bu yiğit bir savaşta ölüyor. On gün sonra onu, kokmaya başlamış ölüler arasında bozulmamış bir halde buluyor, kaldırıp evine götürüyorlar gömmek için. On ikinci gün, ölüsünü yakacakları sırada yiğit diriliyor. Anlatıyor o zaman ötede gördüklerini. Canı bedeninden çıkar çıkmaz birçoklarıyla birlikte yola düzülmüş. Hep birden görülmedik bir güzel yere gelmişler. Orada iki çift kapı varmış: Bir çift kapı yerde, bir çift kapı yukarıda, gökte, tam ötekilerin karşısında. Bu çift kapıların ortasında yargıçlar oturuyormuş. Yargılarını verdiler mi, doğrulara göğe çıkan sağdaki yolu gösteriyorlarmış, yargılarını bir yazıyla önlerine asıp yolluyorlarmış. Suçluları soldan aşağı inen yola sokuyorlarmış, onların bütün yaptıklarını da bir yaftayla sırtlarına asıyorlarmış. Bizim yiğit yaklaşınca, yargıçlar demişler ki ona: Sen insanlara bu yeraltı dünyasından haber götüreceksin, orada olup bitenlere iyi bak. O da bakmış, görmüş. Yargılanan ruhların kimi gökteki, kimi yerdeki kapıların birinden çıkıp gidiyormuş. Öteki kapıların birinden yerin derinliklerinden çıkan perişan, bitkin, toz toprak içine ruhlar geliyormuş, öbüründense gökten inen pırıl pırıl ruhlar. Birbiri ardından ilerleyen bu ruhlar uzun bir yolculuktan gelmişe benziyorlarmış. Hepsi, bir bayram sevinci içinde, bir çayırlıkta toplanıp oturuyorlarmış. Birbirini tanıyanlar selamlaşıyor, yerden gelenler gökten, gökten inenler yerden haber soruyorlarmış. Kimi yeraltında bin yıl süren yolculuklarında çektikleri ve gördükleri işkenceleri ağlaya sızlaya anlatıyormuş, kimi göklerin tadına doyulmaz nimetlerini, sonsuz güzelliklerini. Neler, neler anlatmışlar. Glaukon; uzun sürer hepsini sayıp dökmek, ama en önemlisi şunlarmış: İşlenen suçların, aldatılan insanların sayısı kaç olursa olsun kötüler bütün yaptıklarını teker teker ve on kat ödüyorlarmış. Cezaların her biri yüz yıl sürüyormuş, yani bir insan ömrü, orada on katına çıkıyormuş. Birçok insanın kanına girenler, devletleri, orduları aldatıp köleliğe düşürenler, herhangi bir felakete yol açanlar, her suç için on kat ağır ceza çekiyorlarmış. İnsanlara iyilik etmiş, doğruluktan ayrılmamış olanların gördükleri karşılık da aynı ölçülerle artıyor, güzelleşiyormuş. Doğarken ölen, yahut az yaşayan çocuk ruhları üzerine de çok şeyler öğrenmiş Er, ama onları anlatmaya değmez. Tanrılara, ana babaya saygı veya saygısızlığın, bıçakla adam öldürmenin karşılığıysa, demin söylediklerimi aşıyormuş. Bir adamın yanına gitmiş; ona başkaları Büyük Ardiea’nın nerede olduğunu sormuşlar. Bu Ardiea dediği, bin yıl önce Pamphylia’da bir şehrin zorbasıymış. Babasını, ağabeyini öldürmüş, daha birçok haltlar etmiş. Er’in dediğine göre, şunları anlatmış adam: O gelmedi, demiş buraya hiç gelemez o. Gördüğümüz korkunç şeylerden biri de bu oldu. Bütün cezalarımızı çektikten sonra kapının ağzına gelip çıkacağımız sırada bu Ardiea’yı daha başka zorbalar ve bir sürü haydutla bir arada gördük. Tam çıkacakları anda kapı yol vermedi onlara. Bu uslanmaz kötülerden, yahut cezasını doldurmamışlardan biri geldi mi, kapı gürlemeye başlıyordu. Aralıkta duran ateş bedenli korkunç adamlar kapının gürlemesini duydular mı herifi belinden yakalayıp götürüyorlardı. Ama Ardiea’yla yanındakileri, ellerine, ayaklarına, boyunlarına zincir vurup yere attılar, yer yer derilerini yüzüp yolun kıyısına çektiler ve hepsini dikenli çalılıklar üzerine uzattılar. Bu arada gelen geçene, bu adamlara hangi günahları için böyle yaptıklarını anlattılar. Sonra hepsini götürüp Tartaros’un dibine attılar. Er’in anlattığına göre kapı önünde kendilerinin de çekmediği korku kalmamış. Ama en korkunç şey, insanın tam çıkacağı sırada kapının kükremesi oluyormuş. Kendileri çıkarken kapı gürlemeyince rahat nefes alabilmişler. İşte aşağı yukarı bunlarmış azaplar, iyi ve kötü karşılıklar. Her küme çayırda yedi gün kaldıktan sonra çadırlarını kaldırıp, sekizinci gün yola çıkıyor ve dört gün sonra başka bir yere varıyormuş. Orada yukarıdan aşağı gökle yer arasında uzayıp giden bir ışık görmüşler, direk gibi dümdüz bir ışık, gökkuşağı gibi ama daha parlak, daha arık. Bir gün daha yürüyüp bu ışığa varmışlar. Orada, bu ışığın ortasında göğe gerili zincirlerin uçlarını görmüşler. Çünkü bu ışık zincirlerle bağlıymış göğe, kadırgaları boydan boya kuşatan halatlar gibi. Dönen bütün kubbeyi de böylece tutuyormuş bu ışık. Bu bağlantıların uçlarında Kader’in bütün yuvarlaklarını döndüren kirmeni asılıymış. Gövdesi ve kancası çelikten, ağırşağıysa çelik ve başka madenlerle katışıkmış. Bu ağırşak bak nasıl bir şeymiş: Dışarıdan bizim bildiğimiz ağırşağa benziyormuş ama, iç yapısı Er’in dediğine göre söyleymiş: Oyuk, içi boş bir ağırşak, onun içinde bir benzeri daha, ama daha küçük, iç içe oturtulmuş kutular gibi; onun da içinde bir tane daha, yine bir tane daha, böyle gidiyor, sekiz ağırşak hepsi iç içe. Yukarıdan bakınca kıyıları çember çember görünüyor, ama hepsi birden gövdeyi saran bir tek ağırşak gibi düz. Gövde sekizinciyi ortasından delip geçiyor. En dıştaki birinci ağırşağın çemberi hepsinden geniş. Bu bakımdan altıncı ağırşak ikinci sıraya giriyor, dördüncü üçüncüye, sekizinci dördüncüye, yedinci beşinciye, beşinci altıncıya, üçüncü yedinciye, ikinci de sekizinciye. En büyüğünün çemberi renk renkmiş; yedincininki en parlak olanıymış, sekizincininki ışığını ondan alıyormuş ve bir renkmiş onunla. İkinci ve beşincinin çemberleri de aşağı yukarı o renk, ama daha sarı, üçüncü hepsinden beyaz, dördüncü kırmızımtırak, altınca beyaza yakınmış. Kirmen kendi çevresinde biteviye dönüyormuş, ama içerideki yedi çember daha yavaş ve ters yöne dönüyormuş. En çabuk dönen sekizinci, sonra yedinciymiş, altıncı ve beşinci onunla bir çabukluktaymış. Bu bakımdan dördüncü üçüncü gibi geliyormuş, üçüncü, dördüncü, ikinci de beşinci; kirmenin kendi, Kader’in dizleri üstünde dönüyormuş. Her çemberin üstünde onunla birlikte dönen bir denizkızı varmış, her denizkızı kendine göre bir ses çıkarıyormuş, bu sekiz ses birleşip bir tek ses oluyormuş. Eşit aralıklarla oturmuş üç kadın da dönüyormuş onlarla; Kader’in kızları, Moira’larmış bunlar; beyazlar giymiş, başlarında şeritler sarılıymış; Lakhesis, Klotho ve Atropos, seslerini denizkızlarına uydurup şarkı söylüyorlarmış; Lakhesis geçmişin, Klotho bugünün, Atropos geleceğin şarkısını. Ayrıca Klotho sağ elini kirmene uzatıp dış çemberi çeviriyormuş arada bir; Atropos sol eliyle iç çemberleri, Lakhesis de iki eliyle bir dış çemberi, bir ötekileri çeviriyormuş. Ruhlar gelir gelmez Lakhesis’in önüne çıkmışlar. Önce bir rahip onları sıraya dizmiş, sonra Lakhesis’in dizlerinden kura sayılarını ve hayat örneklerini almış, yüksek bir kürsüye çıkıp bağırmış: Kader’in kızı bakire Lakhesis’in buyruğunu dinleyin; değişken ruhlar! Yeniden ölümlü bir hayata doğacaksınız! Bir kader perisi seçmeyecek sizi, kader perinizi siz kendiniz seçeceksiniz. Herkes kendine düşen sırayla Kader’in kendini bağlayacağı hayatı seçecek. İyiliğe gelince, onun sahibi yoktur; kim iyiliğe ne kadar verirse, o kadar iyilikten payı olur. Herkes seçtiği hayattan kendi sorumludur; Tanrı karışmaz buna. Bu sözler üzerine rahip kuraları atmış, herkes yanına düşeni almış, yalnız Er’in almasına izin verilmemiş. Böylece herkes seçme sırasını öğrenmiş. Sonra aynı rahip hayat örneklerini sermiş önlerinde yere. Bu örneklerin sayısı ruhların sayısından çok fazlaymış. Her cinsten türlü türlü hayat; hayvanların ve insanların yaşayabilecekleri her çeşit hayat; zorba hayatları, kimi ölünceye kadar süren, kimi yarıda değişik yoksulluk, sürgün veya dilencilik içinde biten; ünlü insan hayatları, kimi beden, yüz güzelliğiyle, kimi savaş gücü, kuvvetiyle, kimi soyu sopuyla, atlarının büyük değerleriyle ün salan. Her bakımdan sönük insan hayatları, ayrıca her çeşitten kadın hayatları da varmış. Ama ruhlar için hiçbir sıra gözetilmiyormuş çünkü her biri seçecekleri hayata göre ister istemez değişeceklermiş. İnsan hayatının başka yönlerine gelince, onlar karışıkmış birbirine, zenginlik, fakirlik, hastalık, sağlık da bir şununla, bir bununla bir aradaymış. Bu kutuplar arasında orta hayat payları da varmış. İşte, Glaukon, insan için en zor an bu seçme anıdır galiba. Onun için her birimiz başka her şeyi bir yana bırakıp bunun üstünde durmalı, bunu incelemeliyiz. Belki arayıp bir adamını buluruz da bize iyi ve kötü hayatları ayırt etme gücünü ve bilgisini kazandırır, o zaman belki bütün bu yolların hangilerini birleştirip hangilerini ayırarak, hayatta hangilerinin bize ne yararı olacağını hesaplayarak, her yerde, her zaman mümkün olan en iyi hayatı seçebiliriz. Öyle bir adam bulursak öğrenelim ondan güzelliğin, fakirliğin veya zenginlikle şu veya bu yatkınlıkla, ne türlü birleşmesinden iyilik veya kötülük çıkacağını, parlak veya sönük bir doğuşun, devlet veya ev işlerinin, güçlü veya güçsüz olmanın, öğrenme kolaylığı veya zorluğunun, buna benzer doğuştan veya hayattan edinme kafa değerlerinin şu veya bu türlü bir araya gelmesinin ne sonuç vereceğini. Bütün bunları düşünür, ruhun aslını da göz önünde tutarsak hayatların iyisiyle kötüsünü ayırt edebiliriz. İyisi derken, başka her şeyi bir yana atıp, ruhu daha iyi edecek hayatı anlarız; kötüsü derken de ruhu daha kötü edecek hayatı. Çünkü yaşarken de, öldükten sonra da böyle bir seçmeden en fazla iyilik göreceğimizi biliyoruz artık. Hades’in ülkesine giderken bu inanç çelik gibi sert olmalı içimizde. Öyle olmalı ki orada para hırsı ve o cinsten kötülükler gözümüzü kamaştırmasın, zorbalık ve onlara benzer, onulmaz dertler, belalarla dolu hayatlara dört elle sarılmayalım; orta hayatları seçelim daha çok; hem bu hayatta, hem sonrakilerde yukarı veya aşağı uçlardan kaçınalım; çünkü insanın mutluluğu buna bağlıdır. Rahip, kura sayılarını atarken şunları da söylemiş, öte dünya habercisine göre: “Sırası en son olan da, iyi seçmesini bilir ve iyi yaşamaya çalışırsa iyi bir durum sağlayabilir kendine. İlk seçen dikkatli davransın, son seçen korkmasın”. Rahibin bu sözlerinden sonra, diyor Pamphylia’lı, kurası birinci çıkan hemen atılmış en büyük zorbalığı almış; o kadar düşünmeden, o kadar açgözlülükle saldırmış ki üstüne, seçtiği hayatın sonuçları üstünde durmaya vakit bulamamış; seçtiği hayatta kendi çocuklarını yemek ve daha başka korkunç şeyler olduğunu görmemiş. Ama sonra kaderini iyice gözden geçirince başlamış göğsünü yumruklamaya; rahibin söylediğini nasıl unuttum diye bağırıp çağırmaya. Başına aldığı dertten kendini suçlu bulacak yerde, talihe, cinlere, perilere çatıyormuş. İşin tuhafı, bu adam gökten gelenlerdenmiş, daha önce iyi düzenli bir devlette yaşamış; ama iyi adam olması bilgiseverlikten değil, görenekten geliyormuş. Gökten gelenler arasında böyle aldananlar hiç de az değilmiş; bunun bir sebebi de onların azap çekmemiş olmaları. Yerin altından gelen ruhlarsa, hem kendileri çekmiş, hem de çekenleri görmüş oldukları için, hayatlarını seçerken pek acele etmiyorlarmış. Bu yüzden, bir de kura sırasından ötürü, ruhların çoğu kötüden iyiye, yahut iyiden kötüye geçiyorlarmış. Gerçekten de bu dünyaya her gelişte insan temiz bir bilgi ve düşünce dostu olursa, hayat seçmede son sıraya da düşmezse, öbür dünyadan gelenlerin dediklerine göre, hem bu dünyada mutlu olabilir, hem de ötedeki yolculuğu çetin yeraltı yollarında değil, dümdüz gök yollarında yapabilirler. Er’in anlattığına göre, hayat seçmede ruhların değişik davranışları görülecek şeymiş. Acınacak, gülünecek, şaşılacak şeyler oluyormuş. Çoğu eski hayatlarındaki alışkanlıklara kapılıyormuş. Gördüğü ruhlar arasında olan Orpheus, bir kuğunun hayatını seçmiş; kendini öldüren kadınlara öfkesinden, bir kadından doğmak istememiş. Thamyras da bir bülbül hayatı seçmiş. Bir kuğunun, daha başka kuşların insan hayatını seçtiklerini de görmüş. Yirminci olarak seçen ruh, bir aslanın hayatını almış; Telamon oğlu Aias’ın ruhuymuş bu; Hektor’un silahları ona verilmediğine kızdığı için insan olmak istemiyormuş bir daha. Sonra Agamemnon’un ruhu gelmiş; o da başına gelenler yüzünden insanlara düşman olup bir kartalın hayatını seçmiş. Atalante’nin ruhu atletlerin kazandıkları şana şerefe dayanamayıp gene öyle bir hayat seçmiş. Ondan sonra Panopea’nın oğlu Epeus, çalışkan bir ev kadını olmuş. Sona kalanlar arasında gördüğü soytarı Thersites bir maymun kılığına girivermiş. Nihayet, sırası en sona düşen Odysseus’un ilerlediğini görmüş; başına gelenler onu şan, şeref hırsından kurtardığı için, büyük işlerden uzak gösterişsiz bir hayat aramış kendine; bir hayli bakındıktan sonra bulmuş öylesi bir hayat, kimse değer vermediği için bir köşede kalmış; onu görünce Odysseus, ilk seçen ben olsaydım gene bu hayatı seçecektim, diyerek atılmış üstüne. Hayvanlar da seçiyormuş böylece hayatlarını; kimi insan oluyormuş, kimi başka bir hayvan. Kötü hayvanlar vahşi, iyiler ehlî oluyorlarmış ve türlü türlü karışmalar görülüyormuş bu arada. Bütün ruhlar hayatlarını seçtikten sonra gene o sırayla Lakhesis’e yaklaşmışlar. Lakhesis her birine kendi perisini vermiş; bu peri hayatı boyunca ona hizmet edecek, seçtiği kadere göre yaşatacakmış onu. Bu peri ilkin ruhu Klotho’ya götürüp bu Parka’nın eli altından ve döndürdüğü kirmenden geçiriyormuş; böylece ruh, seçtiği kadere bağlanıyormuş. Ondan sonra Atropos, Klotho’nun eğirdiği kaderi çözülmez hale sokuyor, sonunda ruh hiç arkasına dönmeden Kader’in tahtı önüne gelip duruyor, sonra öte yanına geçiyormuş. Bütün ruhlar geçince hepsi birden boğucu, korkunç bir sıcağın altında Lethe ovasına gitmişler; ne ağaç, ne ot varmış bu ovada. Akşam olunca Ameles ırmağı kıyısında konaklamışlar. Bu ırmağın suyu hiçbir kap içinde durmazmış; oysa herkes de bu sudan biraz içmek zorundaymış. Bazı ruhlar ölçüyü kaçırıp fazla içermiş, içer içmez de, her şeyi unuturmuş. Sonra uyumuşlar. Gecenin ortasında birdenbire bir gök gürültüsüdür kopmuş, yerler sarsılmış ve birdenbire her biri bir yana fırlayan ruhlar yukarıki dünyaya, yeniden doğacakları dünyaya doğru atılmış, kayıvermişler yıldızlar gibi. Er’e gelince, ona ırmaktan su içirtmemişler, ama bedenine nerede, nasıl kavuştuğunu bilmiyor gene de. Birden gözünü açınca kendini sabah sabah odun yığını üstünde bulmuş. İşte böylece, Glaukon, unutulmaktan, kaybolmaktan kurtulmuş bu sana anlattıklarım. Bunlara inanırsak kurtarabiliriz kendimizi. Lethe ırmağını mutlu geçer, ruhumuzu kirletmeyiz. Benimle inanırsanız ki ruhumuz ölümsüzdür, her iyiliği, her kötülüğü yapmak elindedir, o zaman hep bizi yukarılara götüren yolda yürürüz; nerede, nasıl olursa olsun doğruluktan bilgelikten ayrılmayız. Böylece hem kendimizle, hem de Tanrılarla barış içinde yaşarız; bununla da kalmaz, er geç doğruluğun karşılıklarını da elde ederiz; yarışlarda kazananlar nasıl dostlarından türlü armağanlar alırlarsa. Hem bu dünyada mutlu oluruz o zaman, hem de anlattığımız o bin yıllık yolculukta.</span></p>
		  </div>
		</body>
</html>