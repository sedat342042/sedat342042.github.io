<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>2metin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_12"><span>Sekizinci Kitap</span></h1>
				<p class="normal"><span>– Peki, Glaukon, şunda anlaştık artık değil mi? En iyi düzene varmak isteyen devlette kadınlar, çocuklar ve bütün eğitim ortak olacak. Savaşta ve barışta girişilen bütün işlerde de öyle. Hem felsefede, hem savaşta en üstün gelen yurttaşlar da bu devletin başına geçecek.</span></p>
				<p class="normal"><span>– Bunda anlaştık.</span></p>
				<p class="normal"><span>– Şunda da anlaştık: Önderler yetişmiş askerleri, yukarıda anlattığımız evlere götürüp yerleştirecekler. Bu evlerde hiçbir şey kimsenin öz malı olmayacak, her şey herkesin olacak. Hatırlıyorsan, evden başka bu askerlerin neleri olabileceğini de konuşmuştuk.</span></p>
				<p class="normal"><span>– Hatırlıyorum. Bugünkü askerler gibi, mal mülk sahibi olmayacaklar, dedik. Bu savaşçı atletler ve koruyucular, gördükleri iş karşılığı bir yıllık geçim masraflarını öteki yurttaşlardan alacaklar. Bununla geçinip, hem kendilerinin, hem de başkalarının güvenliğini sağlayacaklar.</span></p>
				<p class="normal"><span>– Tamam. Bu konuda söyleyeceklerimizi söyledik madem, şimdi bu konuya sapmazdan önce konuştuğumuza, ilk yolumuza dönelim.</span></p>
				<p class="normal"><span>– Kolay. Devletten konuşuyorduk; aşağı yukarı demin de söylediğin gibi, en iyi devlet diyordun, anlattığın örneğe uygun olan devlettir, en iyi insan da öyle. Bununla birlikte, bize daha da güzel bir devlet ve insan örneği gösterebileceğini söylemiştin. Sonra şunu da söyledin: Devletin iyisi, bizim anlattığımız devletse, bütün öteki devlet şekilleri bozuktur. Hatırımda kaldığına göre, bu öteki şekillerden dördü üzerinde durmak, bozuk yanlarını incelemek istedin. Her şeklin karşılığı olan insanı da düşünmek gerektir dedin; böylece hepsini gözden geçirmiş, en iyiyle en kötüyü ayırmış; en iyi insanın en mutlu, en kötü insanın da en mutsuz olup olmadığını anlamış olacaktık. Sana bu dört devlet şeklinin hangileri olduğunu sorduğumda, Polemarkhos’la Adeimantos söze karıştılar, sen de onların ortaya attıkları meseleyi ele alınca, bu konuştuklarımıza geldik.</span></p>
				<p class="normal"><span>– Hatırlamana diyecek yok doğrusu.</span></p>
				<p class="normal"><span>– Öyleyse, güreşçiler gibi bıraktığımız yerden bir daha kapışalım… O soruyu bir daha soruyorum sana; o zaman vereceğin cevabı şimdi ver.</span></p>
				<p class="normal"><span>– Verebilirsem!</span></p>
				<p class="normal"><span>– Doğrusu bu dört devlet şekli neymiş, merak ediyorum.</span></p>
				<p class="normal"><span>– Bu merakını gidermek zor iş değil; çünkü belli adları var bu şekillerin. Söyleyeyim: Birinci ve en ünlüsü, Girit ve Lakedemonya’nın devlet şekli, değer bakımından da ikincisi, oligarşi dediğimiz şekildir; bunun bozuk yanları saymakla bitmez. Sonra bunun karşıtı olan demokrasi gelir; ondan sonra da hepsini bastıran zorbalık; devletin dördüncü ve en son hastalığı! Bunlardan apayrı bir başka devlet şekli biliyor musun? Babadan oğula geçen krallıklar, satın alınan beylikler ve bunlara benzer şekiller, söylediklerimiz arasına girebilir… Yunanlılarda da, yabancılarda da bunların türlü türlüsüne rastlanır.</span></p>
				<p class="normal"><span>– Çok var, sahi… Hem bazıları ne kadar tuhaf.</span></p>
				<p class="normal"><span>– Kaç çeşit insan yaradılışı varsa, o kadar da devlet şekli olacak elbet. Devlet şekilleri meşe ormanlarından, kayalıklardan mı çıkıyor dersin, yoksa yurttaşların her işte ağır basan huylarından mı?</span></p>
				<p class="normal"><span>– Huylarından herhalde.</span></p>
				<p class="normal"><span>– Beş çeşit devlet olduğuna göre, beş çeşit de insan vardır öyleyse…</span></p>
				<p class="normal"><span>– Öyle ya.</span></p>
				<p class="normal"><span>– Aristokrasi şeklinin karşılığı olan insan üzerinde durmuştuk; ona iyi ve doğru insan diyebiliriz.</span></p>
				<p class="normal"><span>– Evet, bunu konuştuk.</span></p>
				<p class="normal"><span>– Şimdi değerce ondan sonra gelenleri ele almak gerekmez mi? Önce şan, şeref arayan insanı alalım, Lakedemonya devlet şeklinin karşılığı olan insanı. Sonra oligarşi, demokrasi ve zorbalık insanlarını. Bunlar arasında en eğri, en haksız insanı bulunca, onu en doğru insanla karşılaştırırız. O zaman görürüz, katıksız doğruluk mu, yoksa katıksız eğrilik mi insanı daha mutlu, ya da daha mutsuz ediyor. Bakalım Trasymakhos’un yolundan gidip eğriliği mi tutacağız, yoksa gerçeği apaçık görüp doğruluktan yana mı olacağız.</span></p>
				<p class="normal"><span>– Evet, öyle yapalım, doğrusu bu.</span></p>
				<p class="normal"><span>– Madem insanlardan önce devletlerin huylarını inceledik, bu yolu daha aydınlatıcı bulduk, gene öyle yapalım, ilkin şeref devletini ele alalım. Bu devlet şeklinin belli bir adı olmadığı için ona timokrasi, ya da timarşi diyeceğim; arkasından da bu şeklin karşılığı olan insana geçeriz. Ondan sonra oligarşiyi ve oligarşi insanını alırız. Sonra demokrasiyi ve demokrasi insanını… Dördüncü olarak da zorba devleti ve zorba ruhlu insanı. Böylece ele aldığımız meseleyi iyice anlatabiliriz.</span></p>
				<p class="normal"><span>– Bu yoldan gidebiliriz; anlamak için de, bir yargıya varmak için de en doğrusu bu.</span></p>
				<p class="normal"><span>– Öyleyse, dedim, önce timokrasinin aristokrasiden nasıl çıktığını anlatmaya çalışalım. Herkes bilir ki, bir toplumun düzenindeki her çeşit değişiklik baştakilerden gelir. Baştakiler arasına ayrılık girmesinden doğar. Yönetenler arasında tam bir birlik varsa, ne kadar azlık da olsalar, zordur sarsman onları.</span></p>
				<p class="normal"><span>– Doğrudur.</span></p>
				<p class="normal"><span>– Doğruysa, Glaukon, dedim, bizim devlet nasıl sarsılacak? Koruyucularımız, yönetenlerimiz arasına anlaşmazlık nereden girip onları birbirlerine düşürecek? Kendi devletlerini yıkmaya götürecek? İster misin biz de Homeros gibi Musa’ları çağıralım da anlatsınlar bize, ilk çatışmanın nasıl olduğunu. Gelsin, çocuklarla oynar gibi oynasın, konuşsunlar bizimle. Biz de sözlerini ciddiye alıp, tragedyaların yüksek diline çevirelim.</span></p>
				<p class="normal"><span>– Anlamadım, nasıl?</span></p>
				<p class="normal"><span>– Şöyle desinler bize aşağı yukarı: Zor bozulur sizin kurduğunuz gibi bir devlet, ama her doğan şey çürümek zorundadır sonunda; sonsuz olamaz sizin düzen de, o da bozulur, dağılır bir gün. Nasıl mı dağılır? Yalnız toprağa kök salan bitkiler değil, toprağın üstünde yaşayanların canlarıyla bedenleri de bir kısır olur, bir verimli. Kısırlıktan verimliliğe, verimlilikten kısırlığa geçişler her varlığın gelişme çemberinin kapandığı zamanlarda olur. Kimi varlıkların oluş çemberi uzun, kimininki kısadır. Hayatlarının uzunluğuna, kısalığına göre. Gelelim sizin soydan varlıklara: Devleti yürütmek üzere yetiştirdiğimiz insanlar ne kadar akıllı, ne kadar görgülü olursa olsunlar, kısırlığın nerede bitip, verimliliğin nerede başladığını bilemeyecekler. Geçişin hangi anda olduğunu fark edemedikleri için, çocuklarını tam getirilmeyecek zamanda dünyaya getirecekler. Tanrı doğuşları için mükemmel bir sayıyla* belirli bir dönem vardır. Buna karşılık, insan doğuşları için her biri üçer çarpan ve dört terimle birbiri ardı sıra giden bazı temel ve ek sayıların çarpımları sonucunda ve her çeşit </span><span>benzeştirme</span><span> veya </span><span>ayrılaştırma</span><span>, artırma ve azaltma yollarıyla bütünün parçaları arasında rasyonel olarak gösterilebilen bir karşılaştırma kuracak en küçük bir sayı bahis konusudur. Bu çarpımlara ait dik üçgenin dikey kenarları beş sayıyla birlikte alınıp, elde olunacak çarpım üç kere daha kendisiyle çarpılırsa iki armoni* bulunur. Bunlardan biri, eşit iki sayı çarpımıyla yüz kere yüzün çarpımından ibarettir. Diğeriyse, birer çarpanları eşit, diğer çarpanları ayrı çarpımların çarpımından, yani beşin rasyonel diyagonal sayısı karesinin bir noksanının yüz katının (veya beşin irrasyonel diyagonal sayısı karesinin iki noksanının yüz katının) üçün kübünün yüz katıyla çarpımından ibarettir**. İşte iyi ve kötü doğumların sırrı bu geometrik sayıda saklıdır. Tabiatın bu kanununu bilmeyen koruyucularımız, kızlarla oğlanları olmayacak zamanlarda birleştirecekler, doğan çocuklara ne tabiat yar olacak, ne de kader. Bu çocuklar arasında en iyilerini yaşlılar devletin başına getirecekler. Ama kötü doğuşlu oldukları için babalarının yerine geçer geçmez sizi koruyacak yerde, korumaz olacaklar. Müziğe gereğince önem vermeyip, jimnastiği öne alacaklar. Ruhtan çok bedene önem verecekler. Böylece daha az bilgili, daha az kafalı bir kuşak başımıza gelecek. Onlar arasından çıkacak koruyucular, yöneticiler ne Hesiodos soylarını ayırt edecekler, ne de altın, gümüş, demir soylarını. Demir gümüşe karışacak, tunç altına ve bundan öyle bir haksızlık, öyle bir densizlik, düzensizlik doğacak ki, karışma olan her yerde insanlar birbirine girecek birbirine diş bileyecek. İşte budur kaynağı anlaşmazlığın, nerede olursa olsun!</span></p>
				<p class="normal"><span>– Musa’lar iyi konuştu doğrusu, dedi.</span></p>
				<p class="normal"><span>– Musa’lar konuşunca elbette iyi konuşurlar, dedim.</span></p>
				<p class="normal"><span>– Sonra ne diyor Musa’lar?</span></p>
				<p class="normal"><span>– Anlaşmazlık baş gösterdi mi, demir ve tunç soylular kazanç yolunu tutar. Toprak, ev, altın, gümüş edinirler. Yoksulluk nedir bilmeyen, içlerinde gerçek zenginliği, ruh zenginliğini taşıyan altın ve gümüş soylularsa, erdem yolunu tutar, eski düzeni korumaya çalışırlar. Bu çatışmalar, dalaşmalardan sonra topraklar, evler bölüşülür. Eskiden yurttaşlarını hür insanlar, dostlar, besleyiciler olarak koruyanlar, şimdi onları boyunduruk altına alır, uşak haline getirir; kendileri gene savaşçı ve bekçi kalırlar.</span></p>
				<p class="normal"><span>– Evet, değişme böyle olsa gerek.</span></p>
				<p class="normal"><span>– İşte bu yeni düzen, aristokrasiyle oligarşi arası bir düzen olmayacak mı?</span></p>
				<p class="normal"><span>– Öyle ya.</span></p>
				<p class="normal"><span>– Değişme böyle olacak, ama bu yeni devlet nasıl bir devlet olacak? Madem iki devlet şeklinin ortasındadır, dedik onda biraz aristokrasi, biraz oligarşi, biraz da kendine özgü bir yanı bulunacak.</span></p>
				<p class="normal"><span>– Evet!</span></p>
				<p class="normal"><span>– Devlet adamlarının saygı görmesi, savaş adamlarının, çiftçilerin, işçilerin, tüccarların küçümsenmesi, yemeklerin bir arada yenmesi, beden eğitimine, savaş alıştırmalarına önem verilmesi gibi yanlarıya, bu yeni devlet eskisini andırmayacak mı?</span></p>
				<p class="normal"><span>– Evet.</span></p>
				<p class="normal"><span>– Ama bu devlette bilgili insanların başa gelmesinden korkulacak; çünkü bunlar az çok katışmış; sadeliklerini, sağlamlıklarını yitirmiş olacaklar. Barıştan çok savaş işlerine yarayan daha kaba, daha atılgan insanlar beğenilecek. Kurnazlıklar, savaş ustalıkları değer kazanacak. Hep silah elde dolaşmak âdet olacak. İşte bu devletin kendine özgü yanları da bunlar, değil mi?</span></p>
				<p class="normal"><span>– Evet.</span></p>
				<p class="normal"><span>– Bu çeşit insanlar, oligarşik devletlerde olduğu gibi, zenginlik tutkusuna kapılacaklar. Tapar gibi sevdikleri altını, gümüşü karanlık gizli dolaplara, hazinelere doldurup herkesin gözünden kaçıracaklar. Bir ine çekilir gibi kapandıkları evlerinin içinde kadınlara, ya da diledikleri insanlara zengin ziyafetler çekecekler.</span></p>
				<p class="normal"><span>– Çok doğru.</span></p>
				<p class="normal"><span>– Parayı büyümsedikleri ve gizli tuttukları için cimrileşecekler. Ama başkalarının malını kendi keyifleri için bol keseden harcayacaklar. Babalarından kaçan çocuklar gibi, kanundan sakınıp hep gizli gizli eğlenecekler; çünkü onlar inandırıcı değil, zorlayıcı bir eğitim görmüşlerdir. Gerçek Musa’yı, dialektika ve felsefe Musa’sını bırakmış, müzikten çok jimnastiğe önem vermişlerdir.</span></p>
				<p class="normal"><span>– Bu anlattığın devlette iyiyle kötü gerçekten birbirine karışıyor.</span></p>
				<p class="normal"><span>– Öyledir, dedim, ama bu düzenin en göze batan yönü taşkınlığı beslemesinden gelen şan, şeref düşkünlüğüdür.</span></p>
				<p class="normal"><span>– Hem de nasıl bir düşkünlük!</span></p>
				<p class="normal"><span>– İşte, bu devletin kaynağı ve özelliği. Bir taslağını yaptım sadece, tam tersini değil; doğru adamla eğri adamı ayırt edebilmek için bir taslak yeter çünkü. Her devleti bütün özellikleriyle, inceden inceye gözden geçirmek çok uzun bir iş olur.</span></p>
				<p class="normal"><span>– Haklısın.</span></p>
				<p class="normal"><span>– Şimdi, bu devlete uygun insan hangisidir? Nasıl yetişir, ne huyda olur?</span></p>
				<p class="normal"><span>– Bana öyle geliyor ki, dedi Adeimantos, bu insan bizim Glaukon’a bir hayli benzer. Hiç değilse yükselme tutkusu bakımından.</span></p>
				<p class="normal"><span>– Bu bakımdan belki, dedim, ama başka bakımlardan ayrılır ondan.</span></p>
				<p class="normal"><span>– Hangi bakımlardan?</span></p>
				<p class="normal"><span>– Bu insan ister istemez kendine daha fazla güvenen insandır. Musa’lardan hoşlanmakla beraber daha az yakınlığı vardır onlara. Hiç de iyi konuşmasını bilmez; ama nutuk dinlemeyi sever. Bu insan kölelere karşı çok sert davranır; iyi eğitim görmüş bir insan gibi onları küçümsemekle kalmaz. Hür insanlara güler yüzlü, devlet adamlarına saygılıdır. Güçlü, şerefli mevkileri sever, ama başa geçmek isterken, kendinde güzel konuşma ve buna benzer değerler olup olmadığına bakmaz. Savaş gücüne, askerlik değerine dayanır; jimnastiğe, ava düşkündür.</span></p>
				<p class="normal"><span>– Evet, bu devlete böyle insan yakışır.</span></p>
				<p class="normal"><span>– Bu insan, gençliğinde zenginliği hor görmüş olabilir. Ama yaşlandıkça parayı sever; çünkü cimrilik tohumları saklıdır içinde ve özündeki değer bozuktur; en iyi bekçiden yoksun kalmıştır.</span></p>
				<p class="normal"><span>– Nedir o en iyi bekçi? diye sordu Adeimantos.</span></p>
				<p class="normal"><span>– Müzikle birleşen akıl, dedim; yalnız o insanın özündeki değeri ömrü boyunca koruyabilir.</span></p>
				<p class="normal"><span>– Güzel söyledin.</span></p>
				<p class="normal"><span>– İşte timokrasi devletinin gözü yukarıda insanı da bu.</span></p>
				<p class="normal"><span>– Doğru.</span></p>
				<p class="normal"><span>– Şimdi bu insanın nasıl yetiştiğini görelim: İyi bir insanın oğlu olabilir bu delikanlı. Kötü yönetilen bir devletin yurttaşı olan babası, başını derde sokmamak için şandan, şereften, devlet işlerinden, mahkemelerden, gürültü patırtıdan kaçınıp, kenarda kalmaya razı olmuştur.</span></p>
				<p class="normal"><span>– Çocuk nasıl yetişiyor, ona gelelim, dedi Adeimantos.</span></p>
				<p class="normal"><span>– Önce annesinin sözleriyle. Tabii dert yanar annesi, kocasının devletliler arasında yeri olmadığından, kendisinin öteki kadınlar yanında küçük düştüğünden şikâyet eder. Kocam zengin olmak için hiçbir şey yapmıyor der, kimseye kafa tutamıyor, ne mahkemelerde, ne de toplantılarda kimseye bağırıp çağırıyor, üstelik kötü sözlerin altında kalıyor, aldırış bile etmiyor; hep kendini düşünür, benim halim umurunda bile değil, der. Bütün bunların gücüne gittiğini söyler. Babasının erkek adam olmadığını işittirir oğluna, daha neler neler. Kadınların bu gibi hallerde söyledikleri türlü sözler.</span></p>
				<p class="normal"><span>– Doğrudur, hep kadınlardan çıkar bu teraneler.</span></p>
				<p class="normal"><span>– Bilirsin, evin delikanlısını sever görünen hizmetçiler de, hep bu türlü sözler ederler ona. Babası bir borçlunun, kendine kötülük edenin peşine düşmedi mi, büyüdüğü zaman bu adamları gebertmesini, babasından daha erkek olmasını öğütler oğluna. Çocuk evden çıkınca gene bu türlü sözler işitir ve görür ki, yalnız kendi işlerine bakanları budala sayıyor herkes. Başkalarının işlerine karışanlarsa yükseliyor, övülüyor. Bütün bunları işiten ve gören delikanlı, bir yandan da babasının sözlerini dinler, yaptığı işlere bakar, onları başkalarının yaptıklarıyla karşılaştırır ve her iki tarafın etkisi altında kalır. Babası onun içindeki dürüstlüğü besler, geliştirir. Başkalarıysa isteklerini, tutkularını azdırır. Aslında kötü olmayan, ama ister istemez kötülerle düşüp kalkan delikanlı, kendini çeken iki yanın ortasında bir yol tutar, yükselme isteği, içindeki taşkınlıkla karışır, hem kendini beğenmiş, hem de şeref düşkünü bir insan olur.</span></p>
				<p class="normal"><span>– Bu çeşit insanın gelişmesini, çok iyi anlattın.</span></p>
				<p class="normal"><span>– Öyleyse ikinci devleti, kendi insanıyla birlikte görmüş olduk.</span></p>
				<p class="normal"><span>– Evet.</span></p>
				<p class="normal"><span>– Şimdi Aiskhylos’la birlikte, </span><span>bir başka devlette bir başka insan görelim, </span><span>diyebiliriz</span><span>.</span><span> Ama sırayı bozmamak için biz gene devleti görelim önce.</span></p>
				<p class="normal"><span>– Öyle yapalım.</span></p>
				<p class="normal"><span>– Sonraki devlet şekli oligarşiydi galiba?</span></p>
				<p class="normal"><span>– Oligarşi dediğin düzen hangisi?</span></p>
				<p class="normal"><span>– Gelir üstünlüğüne dayanan devlet. Zenginlerin yürüttüğü, fakirlerin hiç karışmadığı düzen.</span></p>
				<p class="normal"><span>– Anladım.</span></p>
				<p class="normal"><span>– Timarşiden oligarşiye nasıl geçildiğini anlatmak istemez mi?</span></p>
				<p class="normal"><span>– İster.</span></p>
				<p class="normal"><span>– Doğrusu, körlerin bile görebileceği bir geçiştir bu.</span></p>
				<p class="normal"><span>– Nasıl?</span></p>
				<p class="normal"><span>– Herkesin altınını biriktirdiği gizli çıkın yok mu, timarşiyi yıkan işte budur. Para harcayacak türlü yerler bulurlar ilkin. Rahatça harcayabilmek için de yasaları bozarlar, sonunda ne kendileri sayar kanunları, ne de kadınları.</span></p>
				<p class="normal"><span>– Öyle olacak.</span></p>
				<p class="normal"><span>– Komşu komşuya özene özene, zamanla, bütün toplum onlara benzer.</span></p>
				<p class="normal"><span>– Doğru.</span></p>
				<p class="normal"><span>– O zaman kendileri daha zengin, daha zengin olma peşine düşerler, paraya verdikleri değer arttıkça, doğruluğun değeri düşmeye başlar. Zenginlikle doğruluk öyle ayrı şeylerdir ki, ikisini teraziye koydun mu, kefelerin biri hep aşağı iner, öteki yukarı çıkar.</span></p>
				<p class="normal"><span>– Öyledir.</span></p>
				<p class="normal"><span>– Bir devlette zenginlik ve zenginler baş tacı olunca, doğruluğun ve doğru insanların şerefi azalır.</span></p>
				<p class="normal"><span>– İster istemez.</span></p>
				<p class="normal"><span>– Evet, ama insan şeref neredeyse oraya koşar, şeref kazandırmayan şeyi bırakır.</span></p>
				<p class="normal"><span>– Doğru.</span></p>
				<p class="normal"><span>– Böyle yükselmeye, şana, şerefe düşkün yurttaşlar, zamanla para düşkünü, cimri, açgözlü olurlar. Zengini över, beğenir, başa getirirler; fakiriyse hor görürler.</span></p>
				<p class="normal"><span>– Bu da doğru.</span></p>
				<p class="normal"><span>– İşte o zaman oligarşide başa geçeceklerin sınırını belirten bir kanun çıkartırlar ortaya: Bu sınır belli bir gelir üstünlüğüne dayanır, bu üstünlük ölçüsü de oligarşiden oligarşiye değişir. Belli bir gelire ulaşmamış yurttaşlar, devlet işlerine giremezler. İş buna dökülmez mi sonunda?</span></p>
				<p class="normal"><span>– Dökülür elbet.</span></p>
				<p class="normal"><span>– İşte oligarşi düzeni de bu.</span></p>
				<p class="normal"><span>– Evet ama, nasıl yaşanıyor bu devlette? Onda gördüğümüz kusurlar ne?</span></p>
				<p class="normal"><span>– İlk kusur tuttuğu yolda, ilkesinde. Gemileri yürütecek kaptanları bu yoldan seçersek ne olur, düşün? En zengin olan kaptanlık edecek, yoksul bu işi daha iyi de bilse, dümene geçemeyecek!</span></p>
				<p class="normal"><span>– Kaptanı böyle seçilen gemi zor yürür.</span></p>
				<p class="normal"><span>– Her türlü yürütme işleri aksamaz mı böyle olunca?</span></p>
				<p class="normal"><span>– Aksar sanırım.</span></p>
				<p class="normal"><span>– Ya devleti yürütme işi? O da bunlar arasına girer mi?</span></p>
				<p class="normal"><span>– Girer, hem de hepsinden çok. Çünkü yürütülmesi en zor, en önemli olan devlettir.</span></p>
				<p class="normal"><span>– İşte oligarşide göstereceğimiz ilk ve büyük kusur budur.</span></p>
				<p class="normal"><span>– Evet, doğru.</span></p>
				<p class="normal"><span>– Ya şu kusur ondan aşağı mı kalır?</span></p>
				<p class="normal"><span>– Hangisi?</span></p>
				<p class="normal"><span>– Böyle bir devlet bütünlüğünü kaybeder ister istemez, ikiye bölünür, bir yanda yoksullar, bir yanda zenginler! Aynı toprak üstünde yaşayan bu iki topluluk, boyuna birbirine diş biler.</span></p>
				<p class="normal"><span>– Bu daha küçük bir kusur değil, doğrusu.</span></p>
				<p class="normal"><span>– Şu tarafına da iyi diyemeyiz: Bu düzenin başındakiler kolay kolay savaşa girişemezler. Halkı silahlandırsalar, düşmandan çok ondan korkarlar; silahlandırmasalar, devlette olduğu gibi savaşta da bir avuç kalırlar. Üstelik bu devlettekilerin cimriliği, savaş için para harcamaya da engeldir.</span></p>
				<p class="normal"><span>– Evet. Buna da iyi bir şey denmez.</span></p>
				<p class="normal"><span>– Ya değişik işlerin bir araya gelmesi, aynı insanların hem tarım, hem alışveriş, hem savaş yapmaları? Yukarıda da kötülediğimiz bu durum akla uygun mudur?</span></p>
				<p class="normal"><span>– Hiç değil.</span></p>
				<p class="normal"><span>– Şimdi bir kötülük daha söyleyeceğim, bak bakalım en büyüğü bu değil mi? İlkin oligarşi tutulmaz mı bu hastalığa?</span></p>
				<p class="normal"><span>– Neymiş o?</span></p>
				<p class="normal"><span>– Bütün mallarını satma ve başkalarınınkini satın alma serbestliği, her şeyi elinden alınmış bir insanın, devletin hiçbir parçasıyla ilişiği olmadan toplum içinde kalması, ne tüccar, ne işçi, ne atlı, ne de yaya asker olmadan yalnız ve yoksul olarak yaşaması.</span></p>
				<p class="normal"><span>– Bu kötülük gerçekten oligarşide görülür ilkin.</span></p>
				<p class="normal"><span>– Bunu önlemek için hiçbir şey yapmadıkları da meydanda. Yoksa kimi alabildiğine zengin, kimi çıplak kalasıya yoksul olmazdı.</span></p>
				<p class="normal"><span>– Doğru.</span></p>
				<p class="normal"><span>– Son olarak şunu da gözden kaçırma: Malı, mülkü elinden gidip yoksulluğa düşen adam, zenginken, parasını dilediği gibi harcarken, devlete, demin söylediğim işler bakımından yararlı oluyor muydu? Devletin bir parçasıymış gibi görünüyordu, ama hiçbir ilişiği yoktu onunla; ne yürütüyordu devleti, ne de hizmet ediyordu ona. Bütün yaptığı, parasını harcamaktı.</span></p>
				<p class="normal"><span>– Evet, görünüşünün tersine, tek işi para harcamak.</span></p>
				<p class="normal"><span>– Peki, böyle adama, peteğin içinde doğup da bütün kovanı derde sokan yabanarısı gibi, kendi evinin ve devletin baş belası diyemez miyiz?</span></p>
				<p class="normal"><span>– Diyebiliriz, Sokrates.</span></p>
				<p class="normal"><span>– Ama şunu da ekleyelim, Adeimantos: Tanrı, kınalı yabanarılarını hep bir örnek yaratmış, ama iki ayaklı yabanarılarını ikiye ayırmış; kimini iğnesiz, kimini iğneli yapmış; iğnesiz arılar kocayınca dilenci olur, iğnelilerse haydut sürüsü.</span></p>
				<p class="normal"><span>– Çok doğru.</span></p>
				<p class="normal"><span>– Bir şehirde dilenci gördün mü, orada hırsızlar, yankesiciler, dinsizler, kanlı katiller de vardır.</span></p>
				<p class="normal"><span>– Ona ne şüphe.</span></p>
				<p class="normal"><span>– Peki, oligarşi dediğimiz devletlerde dilenci vardır, değil mi?</span></p>
				<p class="normal"><span>– Baştakilerden başka herkes dilencidir hemen hemen.</span></p>
				<p class="normal"><span>– Öyleyse eli bıçaklı insanlar, devletin kovaladığı haydutlar da vardır.</span></p>
				<p class="normal"><span>– Elbette.</span></p>
				<p class="normal"><span>– Peki, böylelerini ortaya çıkaran, bilgisizlik, kötü eğitim, kötü yönetim değil midir?</span></p>
				<p class="normal"><span>– Öyledir.</span></p>
				<p class="normal"><span>– İşte, oligarşi düzenindeki özellik! Kötülükler de bunlar… Daha başka kusurları da bulunabilir elbet.</span></p>
				<p class="normal"><span>– Herhalde.</span></p>
				<p class="normal"><span>– Zenginliğe dayanan oligarşi üstüne söyleyeceklerimizi söyledik. Şimdi bu düzene uyan insanı ele alalım. Bakalım nasıl yetişiyor, nasıl bir adam oluyor.</span></p>
				<p class="normal"><span>– Evet, bu kaldı.</span></p>
				<p class="normal"><span>– Timokrasi görüşünden oligarşi görüşüne geçiş nasıl oluyorsa bu insanın yetişmesi de öyle olmuyor mu?</span></p>
				<p class="normal"><span>– Nasıl?</span></p>
				<p class="normal"><span>– Timokrasi adamının oğlu önce babasına özeniyor, onun yolundan gidiyor, sonra babası denizde kayaya çarpar gibi, devlete çarpıp parçalanıyor. Varını yoğunu bir ordunun başında, yahut büyük bir devlet işinde harcadıktan sonra yargıçların önüne düşüyor, suçlandırılıyor, ölüm, ya da sürgün cezasına çarptırılıyor, ya da yurttaşlık haklarıyla birlikte varından yoğundan oluyor.</span></p>
				<p class="normal"><span>– Evet, birçoklarının başına gelir bu.</span></p>
				<p class="normal"><span>– Bütün bu felaketleri gören, sarsılan, mirastan yoksun kalan çocuk, korku içinde yaşar. Çok geçmeden de, içindeki yükselme, şeref kazanma hevesini, gururunu kapı dışarı eder. Yoksulluktan küçük düşe düşe, sonunda para kazanma yoluna girer; çalışır çabalar; küçük, bayağı hesaplar, tutumlarla para biriktirir. Bu duygularla zengin olmuş bir insanın kazançtan başka şeye değer vermeyeceğinden, parayı gönlünün sultanı edeceğinden, başına taç giydirip boynuna gerdanlık, beline kılıç takacağından şüphe eder misin?</span></p>
				<p class="normal"><span>– Etmem.</span></p>
				<p class="normal"><span>– Akla ve yüreğe gelince, onları bu sultanın ayaklarına atar; iki köle gibi birini sağına, birini soluna diker. Birinin işi, kazancı artırma yollarını aramak olur, ötekinin işi de yalnız zenginliğe ve zenginlere hayran olmak, mala mülke, kazanç yollarına sarılmak.</span></p>
				<p class="normal"><span>– Bir delikanlıyı şeref düşkünlüğünden para düşkünlüğüne götürmek için bundan daha kestirme yol olmaz.</span></p>
				<p class="normal"><span>– Bu adam artık bir oligarşi adamı olmuş sayılmaz mı?</span></p>
				<p class="normal"><span>– İnsanın değişmesi, oligarşiye uygun bir hale gelmesi böyle olur herhalde.</span></p>
				<p class="normal"><span>– Şimdi bu adamın oligarşiye benzeyip benzemediğine bakalım.</span></p>
				<p class="normal"><span>– Bakalım.</span></p>
				<p class="normal"><span>– İlkin, paraseverliğiyle benziyor mu, benzemiyor mu ona?</span></p>
				<p class="normal"><span>– Benziyor tabii.</span></p>
				<p class="normal"><span>– Tutumluluğu ve çalışkanlığıyla da benzer. Beden isteklerini yeterince doyurur; bunun dışanda kalan hevesleri hor görür; hiçbiri için para harcamaz.</span></p>
				<p class="normal"><span>– Doğru.</span></p>
				<p class="normal"><span>– Cimridir; taştan para çıkarır ve hep daha zengin olmaktan başka şey düşünmez. Herkesin değer verdiği paralı kişilerden biri olur kısacası. Böyle bir adam, anlattığımız devletin tıpkısı değil midir?</span></p>
				<p class="normal"><span>– Ta kendisi, doğrusu. Her ikisi için de her şeyden önce </span><span>para.</span></p>
				<p class="normal"><span>– </span><span>Bu adam kendini yetiştirmeyi düşünmüş olsa, böyle olur muydu? Olmazdı bence.</span></p>
				<p class="normal"><span>– Bence de öyle, dedi; o zaman bir kör Tanrıyı arzularının korobaşısı yapmaz, paraya tapmazdı.</span></p>
				<p class="normal"><span>– İyi söyledin; ama şunu da göz önünde tutalım: Eğitim yoksunluğu bu adamda yabanarısı cinsinden birtakım istekler doğurur; kimi dilenci, kimi eli bıçaklı olan bu kötü istekler, kazanç kaygıları altında gizlidir.</span></p>
				<p class="normal"><span>– Doğru.</span></p>
				<p class="normal"><span>– Bu arzuların kötülüğünü anlamak için ne yapmalı, biliyor musun?</span></p>
				<p class="normal"><span>– Ne yapmalı?</span></p>
				<p class="normal"><span>– Bu adamı, serbestçe kötülük edebileceği bir görev, bir iş aldığı vakit gözetlemeli.</span></p>
				<p class="normal"><span>– Haklısın.</span></p>
				<p class="normal"><span>– O zaman anlarız ki, bu adamın öteki işlerinde iyi bir ün kazanması, doğru gibi görünmesi, kötü niyetlerini zorla dizginlemesindendir, yoksa onları aklıyla yenip, iyi bir yola gitmek istediğinden değil. Parasını kaybetmekten korktuğu için zorla kendini tutmuştur.</span></p>
				<p class="normal"><span>– Çok doğru.</span></p>
				<p class="normal"><span>– Ama dostum, başkasının malını harcamaya geldi mi, bu adamların çoğunda yabanarısı istekleri gösterir kendini.</span></p>
				<p class="normal"><span>– Evet, öyledir.</span></p>
				<p class="normal"><span>– Tabii böyle bir adamın içinde çatışmalar da olur; çünkü bir adam değil, iki adamdır o. Bir istek öteki istekle çatışınca, çok defa iyisi kötüsünü yener.</span></p>
				<p class="normal"><span>– Yener.</span></p>
				<p class="normal"><span>– Onun için, çoklarından daha dürüst göründüğü olabilir. Ama gerçek erdemi yapan iç düzeninden, iç ahenginden çok uzaktır.</span></p>
				<p class="normal"><span>– Herhalde.</span></p>
				<p class="normal"><span>– Ayrıca bir cimri adam, şehirde şununla bununla yarış edip şan kazanmaya, ünlü kişi olmaya pek heves etmez. Şeref falan için para kazanmak istemez. İçinde cömert istekler uyanmasından, başkalarını aşmak isteklerine kapılmaktan korkar; aslında küçük küçük hesapların adamı olduğu için, güçlerinin küçük bir parçasıyla kavgaya girer, hemen her zaman alt olur. Ama parası olduğu gibi kalır.</span></p>
				<p class="normal"><span>– Öyledir.</span></p>
				<p class="normal"><span>– Bu hesaplı para adamının oligarşi devletine benzerliği su götürür mü?</span></p>
				<p class="normal"><span>– Götürmez.</span></p>
				<p class="normal"><span>– Şimdi demokrasiye geldik galiba. Bakalım onun kaynağı ve özü nedir? Sonra, demokrasi adamını alır, sorguya çekeriz.</span></p>
				<p class="normal"><span>– Her zaman yaptığımız gibi.</span></p>
				<p class="normal"><span>– Peki, oligarşiden demokrasiye geçiş nasıl olur? Alabildiğine zengin olmak isteğinin, doymak bilmez bir mal açlığının sonucu değil midir bu?</span></p>
				<p class="normal"><span>– Nasıl?</span></p>
				<p class="normal"><span>– Bu düzenin başındakiler, kudretlerini mala, mülke borçlu oldukları için, gençlerin hovardalıklarını, baba mallarını harcayıp tüketmelerini kanunlarla önlemeye gitmezler; çünkü daha zengin, daha hatırı sayılır olmak için, bu hovardaları borçlandırıp mallarını ellerinden almak isterler.</span></p>
				<p class="normal"><span>– Can atarlar buna!</span></p>
				<p class="normal"><span>– Bir devlette yurttaşların hem zenginlik peşine düşmeleri, hem de ölçülü, tokgözlü olmaları mümkün müdür? Bu iki şeyden birini gözden çıkarmak şarttır değil mi?</span></p>
				<p class="normal"><span>– Elbette.</span></p>
				<p class="normal"><span>– İşte bu yüzden oligarşilerde devlet adamları, yurttaşların ölçüsüz para harcamalarına, israflarına göz yumarlar. Sonunda da iyi soylu, yiğit kişileri beş parasız bırakırlar.</span></p>
				<p class="normal"><span>– İster istemez.</span></p>
				<p class="normal"><span>– Böylece toplumda bir sürü işsiz türemeye başlar. İçlerinde zehir taşıyan bu başıboş insanların kimi borca boğulmuştur, kimi yüzkarasına, kimi de her ikisine. Mallarını ellerinden alanlara ve bütün yurttaşlara kin besler, gizli gizli toplanıp onlara kötülük etme yollarını ararlar. Bütün düşünceleri devleti yıkmak, düzeni değiştirmek olur.</span></p>
				<p class="normal"><span>– Doğru.</span></p>
				<p class="normal"><span>– Bu mutsuz insanları görmezlikten gelen zenginlerse, borç verip faiz almaktan başka bir şey düşünmezler. Zehirli iğneleri, yani paralarıyla darda kalan yurttaşları sokmaya devam ederler. Onlar sermayelerini büyüttükçe toplumda da yabanarıları ve serseriler, çoğaldıkça çoğalır.</span></p>
				<p class="normal"><span>– Çoğalır tabii.</span></p>
				<p class="normal"><span>– Ateş istediği kadar bacayı sarsın, bu adamlar onu söndürmek için kıllarını kıpırdatmazlar. Ne demin söylediğim ilk çareye başvurup herkesin malını dilediği gibi harcamasına engel olurlar, ne de yolsuzlukları önleyecek bir kanun korlar.</span></p>
				<p class="normal"><span>– Nasıl bir kanun?</span></p>
				<p class="normal"><span>– İsraf yasağından sonra yurttaşları dürüst olmaya zorlayacak bir kanun. Gönül isteğiyle borç alıp verme işlerinde kanunlar borç vereni korumasaydı, yurttaşlar paralarını tehlikeye atmaktan korkar, bu kadar yüzsüzce zengin olma yolunu tutmazlardı. Böylece toplumda da sözünü ettiğimiz kötülükler kolay kolay doğmazdı.</span></p>
				<p class="normal"><span>– Evet, çok azalırdı.</span></p>
				<p class="normal"><span>– Oysa ki devletin başındakiler, anlattığım sebeplerle yurttaşları, yönettikleri insanları, bu çıkmaz duruma kendileri sokarlar. Kendilerine ve çocuklarına gelince, gençler eğlenceye dalar, bedenlerini ve kafalarını işletmekten kalır, yumuşar, zevke de, acıya da dayanamaz olurlar.</span></p>
				<p class="normal"><span>– Olacağı budur.</span></p>
				<p class="normal"><span>– Babalarsa, paradan başka şeye bakmadıkları için, erdemli olmaya yoksullardan çok değer vermezler.</span></p>
				<p class="normal"><span>– Doğru.</span></p>
				<p class="normal"><span>– Şimdi böyle bir düzende baştaki zenginlerin, yoksullarla bir yolculukta, bir toplantıda, ya da bir seferde bir araya geldiklerini düşünelim. Birlikte denize açılsınlar, savaşa katılsınlar, tehlike karşısında birbirlerinin nasıl davrandıklarını görsünler. O zaman zenginler mi yoksulları hor görecek, yoksa fakirler mi zenginleri? Yukarıdan bakan artık zengin olmayacak; tersine zayıf, kuru, güneş kavruğu bir yoksul, gölgede yağ bağlamış bir zenginle ana baba gününde yan yana geldi mi ne düşünür? Bu adamlar yoksulların korkaklığı yüzünden zengin olmuş demez mi, kendi kendine? Sonradan bir araya gelip konuşan bu yoksullar şu sözü etmezler mi: “Bu adamlar bizim elimizde be! Yok bu adamlar!”</span></p>
				<p class="normal"><span>– Böyle diyeceklerine hiç şüphe etmem.</span></p>
				<p class="normal"><span>– Cılız bir beden, dışarıdan gelecek küçük bir sarsıntıyla hemen yatağa düşer. Hatta kimi zaman dış sebep olmadan da kendi kendini yer. Onun gibi, bu durumda bir devlet de en küçük sebeplerle sarsılır, iç savaş başlar; ikiye bölünen halkın bir kısmı yabancı oligarşilerden, bir kısmı demokrasilerden yardım ister. Yabancılar karışmadan da kavganın alıp yürüdüğü olur.</span></p>
				<p class="normal"><span>– Evet, azdıkça azar.</span></p>
				<p class="normal"><span>– İşte bu kavgada fakirler düşmanlarını yendiler mi, demokrasi kurulur. Zenginlerin kimi öldürülür, kimi yurtdışına sürülür. Geri kalan yurttaşlar devleti ve devlet işlerini eşit şartlarla paylaşırlar. Çok defa da işbaşına gelecekler kurayla seçilir.</span></p>
				<p class="normal"><span>– Evet, demokrasi ya böyle silah gücüyle olur, ya da zenginlerin korkup kaçmasıyla.</span></p>
				<p class="normal"><span>– Peki, nasıl yaşar, nasıl bir devlet kurar bu adamlar? Demokrasi adamı diyeceğimiz insan, bu yeni devlete benzeyecek şüphesiz.</span></p>
				<p class="normal"><span>– Şüphesiz.</span></p>
				<p class="normal"><span>– İlk önce böyle bir devlette herkes özgürdür, değil mi? Her yerde bir özgürlük havası eser. Yurttaşlar, serbest konuşur, dilediklerini serbestçe yapar.</span></p>
				<p class="normal"><span>– Öyledir.</span></p>
				<p class="normal"><span>– Özgürlük olan yerde de her insan, yaşayışına dilediği düzeni verebilir, değil mi?</span></p>
				<p class="normal"><span>– Verebilir.</span></p>
				<p class="normal"><span>– Böyle bir devlette ötekilerden çok daha değişik insanlar bulunmaz mı?</span></p>
				<p class="normal"><span>– Bulunur.</span></p>
				<p class="normal"><span>– Bu düzen görünüşte düzenlerin en güzelidir. Türlü renklere boyanmış bir kaftan gibi, değişik insanları bir araya toplayan bu devlet de göze hoş gelebilir. Alaca bulaca şeylerden hoşlanan çocuklarla kadınlar gibi, birçok kimseler de en güzel devlet budur diyebilirler.</span></p>
				<p class="normal"><span>– Hiç de şaşmam derlerse.</span></p>
				<p class="normal"><span>– Ama bu devlette bir düzen arayıp bulursan, ne mutlu sana.</span></p>
				<p class="normal"><span>– Niçin?</span></p>
				<p class="normal"><span>– Çünkü, özgürlük olduğu için bütün düzenler vardır orada, o kadar ki, bizim gibi bir devlet kurmak isteyenler, bir demokrasi devletine gidip diledikleri düzeni seçebilirler. Bir düzen panayırıdır demokrasi, beğen beğendiğini al.</span></p>
				<p class="normal"><span>– Evet, çeşit bolluğuna diyecek yoktur demokraside.</span></p>
				<p class="normal"><span>– İlk ağızda böyle bir devlette iş görmenin rahatlığını düşün. Kimse seni işbaşına gelmeye zorlayamaz. O işi en iyi başaracak sen olsan bile. Canın istemezse kimsenin emrini dinlemezsin, başkaları savaşa giderken sen gitmeyebilirsin, herkes barışı korumaya çalışırken sen bozmak isteyebilirsin. Kanunlar sana komutanlık, yargıçlık yetkilerini vermemiş olsa da, komutanlık, yargıçlık edebilirsin. İnsan, Tanrı da olsa, ancak bu kadarını yapabilir, değil mi?</span></p>
				<p class="normal"><span>– Evet, başlangıçta böyle olsa gerek.</span></p>
				<p class="normal"><span>– Bu arada kimi mahpuslara da gün doğar. Onlarınki de ayrı keyif. Ölüme, sürgüne mahkûm kimselerin bu yeni devlette nasıl yaşadıklarını görmüşsündür. Halkın arasında, ellerini kollarını sallayarak, hortlaklar gibi dolaşırlar. Kimse farkında değilmiş, onları görmüyormuş gibi.</span></p>
				<p class="normal"><span>– Çok gördüm böylesini.</span></p>
				<p class="normal"><span>– Bu devletin cömertliğine, hoşgörürlüğüne diyecek yoktur. Bizim devletin temellerini atarken, büyük bir saygıyla sözünü ettiğimiz ahlak değerlerine aldırış bile edilmez. Bizce iyi adam olmak kolay iş değildi; önce insanın doğuştan bir üstünlüğü olacak diyorduk, çocukken hep güzel şeylerle oynayacak, sonra kendini bütün güzel şeyleri öğrenmeye verecek. Demokraside hiçe sayılır bütün bunlar. Bir devlet adamının nasıl yetişmesi, ne bilgiler edinmesi gerektiği düşünülmez. Kendimize halkın dostu dedirtmek yeter; bütün şerefler kazanılır bununla.</span></p>
				<p class="normal"><span>– Bundan iyi devlet can sağlığı doğrusu!</span></p>
				<p class="normal"><span>– İşte demokrasinin iyi yönleri bunlar ve bunlara benzer şeylerdir. Görüyorsun ya, hoş, sevimli bir devlet! Alaca bulaca, karmakarışık. Aslında eşit olsun olmasın, bir çeşit eşitlik de sağlıyor herkese.</span></p>
				<p class="normal"><span>– Evet, herkesin bildiği şeyler bunlar.</span></p>
				<p class="normal"><span>– Şimdi bu devletin örneği olan insanı ele alalım. Daha doğrusu, devlet gibi bu insanın da nasıl ortaya çıktığını görelim.</span></p>
				<p class="normal"><span>– Görelim.</span></p>
				<p class="normal"><span>– Oligarşi düzeninin başındaki tutumlu zenginlerden birinin oğlunu alalım. Bu çocuk babasının elinde, onun görüşleriyle yetişmiş olsun.</span></p>
				<p class="normal"><span>– Peki.</span></p>
				<p class="normal"><span>– O da babası gibi, içindeki zevk isteklerini dizginleyecek; onu israfa sürükleyen, tutumluluğun baş düşmanı olan boş, faydasız sayılan arzulara karşı koyacak.</span></p>
				<p class="normal"><span>– Şüphesiz.</span></p>
				<p class="normal"><span>– Konuşmamızın daha açık olması için, istersen, gel şimdi istekler üstünde duralım. İnsanın hangi istekleri zorunsuz, hangileri zorunlu, bunu belirtelim.</span></p>
				<p class="normal"><span>– İyi olur.</span></p>
				<p class="normal"><span>– Kimi istekleri insan içinden atamaz. Kimisi de yararlıdır sadece. Bunlara zorunlu istekler diyemez miyiz? Çünkü her iki çeşidi de insana tabiatın verdiği isteklerdir, değil mi?</span></p>
				<p class="normal"><span>– Evet.</span></p>
				<p class="normal"><span>– Bunlar, karşılamak zorunda olduğumuz isteklerdir.</span></p>
				<p class="normal"><span>– Doğru.</span></p>
				<p class="normal"><span>– Kimi istekler de vardır ki, genç yaşımızda kendimizi zorlasak kurtulabiliriz onlardan, üstelik bu isteklerden insana bir fayda gelmediği gibi, çok defa kötülük de gelir. Böylelerine zorunsuz istekler demek doğru olmaz mı?</span></p>
				<p class="normal"><span>– Olur.</span></p>
				<p class="normal"><span>– İyice anlaşmak için her iki türlüsünden birer örnek getirelim.</span></p>
				<p class="normal"><span>– İyi olur.</span></p>
				<p class="normal"><span>– Bedenimizin sağlığı ve rahatlığı için yemek isteriz, değil mi? Bu istek, ister yalnız yemek için, ister yemeğin tadı, tuzu için olsun, zorunlu bir istek sayılabilir.</span></p>
				<p class="normal"><span>– Elbette.</span></p>
				<p class="normal"><span>– Yiyecek isteği iki yönden önemlidir. Bu isteği karşılamak hem faydalı, hem yaşamak için şarttır.</span></p>
				<p class="normal"><span>– Evet.</span></p>
				<p class="normal"><span>– Tuz, biber gibi şeyler de bedene yararlı oldukları ölçüde önemlidir.</span></p>
				<p class="normal"><span>– Tabii.</span></p>
				<p class="normal"><span>– Bunların ötesine kaçan, tabiat dışı isteklere, çocukken insanların çoğundan eğitim yoluyla atabileceğimiz bedene, ruha, akla ve ölçüye zarar veren isteklere zorunsuz diyemez miyiz?</span></p>
				<p class="normal"><span>– Diyebiliriz elbet.</span></p>
				<p class="normal"><span>– Bu isteklerin bizi israfa götürdüğü, ötekilerinse işimize yaradıklarını, bize kâr sağladıklarını söyleyebiliriz, değil mi?</span></p>
				<p class="normal"><span>– Söyleyebiliriz.</span></p>
				<p class="normal"><span>– Sevişme isteklerinde ve daha başka isteklerde aynı ayırmayı yapamaz mıyız?</span></p>
				<p class="normal"><span>– Yapabiliriz.</span></p>
				<p class="normal"><span>– Demin yabanarısı dediğimiz adam, bu boş isteklere kapılan, onların emrine giren adam değil miydi? İşini bilen oligarşi adamıysa, zorunlu isteklerle yetiniyordu.</span></p>
				<p class="normal"><span>– Öyle demiştik.</span></p>
				<p class="normal"><span>– Şimdi gene demin ele aldığımız insana dönelim ve oligarklıktan demokratlığa nasıl geçildiğini görelim. Bence bu, şöyle olur en çok…</span></p>
				<p class="normal"><span>– Nasıl?</span></p>
				<p class="normal"><span>– Demin anlattığımız gibi, bilgisizlik ve para sevgisi içinde yetişmiş bir delikanlı, yabanarılarının balını tattı mı, insana çeşitli zevkler, hevesler vermesini bilen bu taşkın, bu belalı böceklerle düşüp kalkmaya başladı mı, içindeki düzen oligarşiden demokrasiye kaymaya başlar.</span></p>
				<p class="normal"><span>– İster istemez.</span></p>
				<p class="normal"><span>– Devlet nasıl değişmişti? İçinde ikiye ayrılan kuvvetlerden birinin yabancı bir benzerinden gördüğü yardımla değil mi? Onun gibi, delikanlının içindeki iki türlü istekten bir türlüsü dışarıdan gelme, ayrı soydan isteklerle beslenir.</span></p>
				<p class="normal"><span>– Çok doğru.</span></p>
				<p class="normal"><span>– Bu arada biri çıkar da, içinde oligarşiye bağlı kalan tarafı kurtarmaya çalışırsa, babası, ya da akrabasından biri onu azarlar, öğütlerse, delikanlıda bir ikilik olur. Kendi kendisiyle savaşmaya başlar.</span></p>
				<p class="normal"><span>– İki taraf arasında bocalar elbet.</span></p>
				<p class="normal"><span>– Bu savaşta oligarşi tarafının demokrasi tarafını alt ettiği de olur herhalde. Yeni isteklerin birçoğu delikanlının içinde kalan utanç duygusuyla yenilip atılır ve seninki, baba yoluna döner.</span></p>
				<p class="normal"><span>– Böyle olduğu vardır sahi.</span></p>
				<p class="normal"><span>– Evet, ama şu da olabilir: Bu istekleri attıktan sonra delikanlının içinde aynı soydan başka istekler gizli gizli gelişir, babasından aldığı eğitimin yetersizliği yüzünden, gittikçe çoğalıp güçlenir.</span></p>
				<p class="normal"><span>– Daha çok olan da budur doğrusu.</span></p>
				<p class="normal"><span>– Bu istekler onu başka benzerlerine sürükler ve gizlice buluşan bu isteklerden bir sürü istek daha doğar.</span></p>
				<p class="normal"><span>– Elbet.</span></p>
				<p class="normal"><span>– Böylece çoğalan istekler sonunda, delikanlının iç kalesine saldırırlar ve en iyi nöbetçilerden, Tanrıların sevdiği insanların aklını en iyi koruyan bilgilerden, güzel alışkanlıklardan, gerçek törelerden yoksun gördükleri bu kaleyi elde ederler.</span></p>
				<p class="normal"><span>– En iyi bekçilerimiz bunlardır gerçekten.</span></p>
				<p class="normal"><span>– O zaman kötü töreler, yanlış inançlar delikanlının içinde iyilerin yerini alır.</span></p>
				<p class="normal"><span>– Çaresiz.</span></p>
				<p class="normal"><span>– Artık yabanarılarına dönmüş, onların dünyasına yerleşmiştir. İçindeki tutum gücüne yakınlardan bir yardım gelirse, kalenin yeni ve sözde bekçileri, yalancı töreler surların bütün kapılarını kapar, ne yardımı içeri sokarlar, ne de büyüklerinin elçi olarak yolladığı iyi öğütleri. Kötü görüşler savaşı kazanmıştır; namusu, dürüstlüğü budalalık sayar, kapı dışarı ederler. Ölçülü olmayı, korkaklık sayarlar. Bir sürü boş isteklerin akışına kapılıp, hovardalığa değer verirler. Kendini tutmada kabalık, bayağılık görürler.</span></p>
				<p class="normal"><span>– Doğru.</span></p>
				<p class="normal"><span>– İçinde temiz hiçbir şey kalmayan delikanlı, artık bu kötü düşüncelerin buyruğuna girer. Saygısızlık, düzensizlik, serserilik, yüzsüzlük baş tacı olur. Arkalarına birçoklarını daha katan bu kötülükler, delikanlının düşkün huylarına, parlak isimler tekrarlar. Saygısızlık nezaket olur, kargaşalık özgürlük, israf cömertlik, yüzsüzlük de yiğitlik. Böyle olmaz mı tutumlu delikanlının gevşemesi? Zorunlu ve yararlı isteklerin, boş ve zararlı istekler haline gelmesi?</span></p>
				<p class="normal"><span>– Böyle olur.</span></p>
				<p class="normal"><span>– Delikanlı nasıl bir hayat sürer bundan sonra? Parasını, vaktini, gücünü boşuna harcamaz mı? Bence harcar. Talihi yardım eder de daha ileri gitmezse, gençlik fırtınaları zamanla durulur da içinden kovduğu değerler geri dönerse, kalenin bazı yerlerini tutar, delikanlının istekleri arasında bir çeşit denkleşme olur; o zaman kendini rastgele bir isteğin emrine verir, kaderine boyun eğer gibi bir süre onun ardından gider, bezince bir başka isteğe kapılır, ondan bir başkasına. İstekleri arasında bir ayrılık görmez olur. İyi kötü, hepsinden yana gider.</span></p>
				<p class="normal"><span>– Doğru.</span></p>
				<p class="normal"><span>– Aklı, gerçeği, doğruyu kapı dışarı eder içinden, dinlemez onları. Biri gelir de ona, isteklerin kimi iyi, kimi kötü, kimi güzel, kimi çirkindir; kimini geliştirmek, kimini dizginlemek gerekir derse dudak büker, insanın canı ne isterse onu yapması doğrudur, der.</span></p>
				<p class="normal"><span>– Böyle düşünür ister istemez.</span></p>
				<p class="normal"><span>– Böylece günlerini, canının her istediğini yapmakla geçirir. Bir gün şarap içip türkü dinler, bir gün perhiz edip zayıflar; bir gün koşar, oynar; bir gün tembel tembel oturur, umursamaz dünyayı. Bir bakarsınız kendini felsefeye vermiştir; bir de bakarsınız devlet adamı olmuş, kürsülere çıkmış, aklına eseni söylüyor; bir şöyle bir böyle işler yapıyor. Arada askerliğe özenir; savaştan yana olur; arada da işadamlarını tutar, ticarete döker işi! Kısacası, kendini ne düzene sokar, ne de sıkıya… Böyle gelişigüzel, bağımsız, kaygısız yaşamak işine gelir, hoşuna gider. Başka türlü yaşamak da istemez.</span></p>
				<p class="normal"><span>– Eşitlik adamının yaşayışını çok iyi anlattın doğrusu.</span></p>
				<p class="normal"><span>– Bu adamın ne değişik biçimleri, davranışları kendinde toplayabileceğini de göstermiş oldum sanıyorum. Tam demokrasi devletine uyan hoş görünüşlü, alaca bulaca bir insan! Onun için, erkekler gibi kadınlar arasında da, bu her yola giren yaşayışa can atanlar çoktur.</span></p>
				<p class="normal"><span>– Hem de nasıl!</span></p>
				<p class="normal"><span>– Peki, bu adamı demokrasinin yanına koyabilir, ona demokrasi insanı diyebiliriz öyleyse?</span></p>
				<p class="normal"><span>– Diyebiliriz.</span></p>
				<p class="normal"><span>– Şimdi artık devletlerin de, insanların da en güzeli kaldı incelenecek: Zorbalık ve zorba!</span></p>
				<p class="normal"><span>– Öyle!</span></p>
				<p class="normal"><span>– Haydi bakalım dostum, zorbalık nasıl bir düzenmiş, onu görelim şimdi, bu devlet şeklinin demokrasiden doğduğu şüphe götürmez!</span></p>
				<p class="normal"><span>– Evet.</span></p>
				<p class="normal"><span>– Oligarşiden demokrasiye geçiş nasıl olursa, demokrasiden zorbalığa geçiş de, aşağı yukarı öyle mi oluyor dersin?</span></p>
				<p class="normal"><span>– Nasıl?</span></p>
				<p class="normal"><span>– Oligarşiyi kuran ne olmuştu? Aşırı zenginlik kaygısı değil mi?</span></p>
				<p class="normal"><span>– Evet.</span></p>
				<p class="normal"><span>– Oligarşiyi yıkan da gene bu doymak bilmeyen, zenginlikten başka şeye değer vermeyen tutku olmuştu.</span></p>
				<p class="normal"><span>– Doğru.</span></p>
				<p class="normal"><span>– Onun gibi, demokrasiyi yıkan da, onun en büyük değer saydığı, doymadan arzuladığı şey oldu.</span></p>
				<p class="normal"><span>– Nedir o?</span></p>
				<p class="normal"><span>– Özgürlük. Bir demokrasi devletinde herkesin en güzel dediği şey odur. Özgür doğan bir insan yalnız böyle bir devlette yaşayabilir, derler, duymuşsundur.</span></p>
				<p class="normal"><span>– Evet, sık sık duyduğumuz sözlerdir bunlar.</span></p>
				<p class="normal"><span>– İşte buna gelmek istiyordum ben de. Bu doymak bilmeyen, başka değerleri küçümseyen özgürlük isteği, demokrasinin değişmesine ve zorbalık yolunu tutmasına sebep olur.</span></p>
				<p class="normal"><span>– Nasıl?</span></p>
				<p class="normal"><span>– Bu özgürlüğe susamış devletin başındakiler içki sunmasını bilmeyen sakilere döndüler mi, demokrasi alabildiğine hürriyet içip sarhoş olur. Halkı yönetenler her yola girmesini beceremez, her istenen özgürlüğü veremez olunca, halk onları suçlandırır, hain diye, oligark diye cezalandırır.</span></p>
				<p class="normal"><span>– Böyle olur sahi.</span></p>
				<p class="normal"><span>– Devlet adamlarının dediğini yapan yurttaşlar çıkarsa, onlar da kötülenir, aşağılık, köle ruhlu insanlar sayılır. Ev işlerinde de, devlet işlerinde de yöneticiyken yönetilene benzeyen, söz dinleyecek yerde emir vermeye kalkan kimseler beğenilir, övülür. Böyle bir devlette özgürlük isteği, ister istemez bütün sınırları aşmaz, her şeye, her yana yayılmaz mı?</span></p>
				<p class="normal"><span>– Çaresiz.</span></p>
				<p class="normal"><span>– Ailelerin içine, hatta hayvanlar arasına bile girmez mi sonunda?</span></p>
				<p class="normal"><span>– Ne demek istiyorsun bununla?</span></p>
				<p class="normal"><span>– Şunu demek istiyorum: Baba oğluna eşitçe davranmaya, çocuklarından çekinmeye alışır. Kendini babasıyla bir tutan delikanlıysa büyüklerini saymaz, çekinmez onlardan; hür yaşamak ister. Öte yandan sığıntılar, yurttaşlara, yurttaşlar sığıntılara eş olur. Yerli, yabancı ayrılığı da kalmaz.</span></p>
				<p class="normal"><span>– Öyle olur.</span></p>
				<p class="normal"><span>– Bunlara büyük küçük, daha nice bozukluklar eklenebilir. Böyle bir devlette öğretmen öğrencilerden çekinir, onların suyuna gider, öğrencilerse büyükleriyle olduğu gibi öğretmenleriyle de alay ederler. Her yerde gençler, yaşlılarla bir sayarlar kendilerini, sözde olsun, işte olsun yarışa girerler onlarla. Yaşlılar da gençlerin hoşuna gitmek için şakacı, eğlenceli olmaya çalışırlar. Asık yüzlü ve sert görünmemek için genç tavırları takınırlar.</span></p>
				<p class="normal"><span>– Çok doğru.</span></p>
				<p class="normal"><span>– Ama dostum, özgürlük düzeninin en aşırı gittiği taraf, satın alınmış kadın erkek kölelerin, kendilerini satın alanlar kadar hür olmasıdır. Bir şeyi daha unutuyordum az kalsın: Kadınlarla erkekler arasında eşitlik ve özgürlük bir hayli ileri gider.</span></p>
				<p class="normal"><span>– Aiskhylos’un dediği gibi, </span><span>ne diye dilimizin ucuna geleni söylemeyelim?</span></p>
				<p class="normal"><span>– Al benden de o kadar. Hayvanlar bile bu devlette başka her yerdekinden daha hürdür; o kadar ki, insan gözleriyle görmese inanmaz. Atasözünün dediği gibi, hanım neyse köpeği de odur, diyebilirsiniz. Demokraside atlar, eşekler öyle serbest, öyle mağrur yürümeye alışırlar ki, yollarından kaçmayana çarpar geçerler. Her yerde dolup taşan bir hürriyet kısacası.</span></p>
				<p class="normal"><span>– Rüyalarıma giren bir şeyi söylüyorsun. Ne zaman yola çıksam, başıma gelir bu hayvan çarpması.</span></p>
				<p class="normal"><span>– Bütün bunların birike birike ne kötü bir sonuca varacağını kestirebilirsin. Yurttaşlar o hale gelir ki, bir yerde baskıya benzer en ufak bir şey gördüler mi, kızar, ayaklanırlar; yazılmış yazılmamış bütün kanunları hiçe sayar, kelimenin tam anlamıyla başına buyruk kalmak isterler. Bu hali görmüşsündür, bilirsin.</span></p>
				<p class="normal"><span>– Hem de nasıl.</span></p>
				<p class="normal"><span>– İşte dostum, zorbalığın kaynağındaki hoş, güzel durum budur.</span></p>
				<p class="normal"><span>– Çok hoş, çok güzel gerçekten, ama sonra ne oluyor?</span></p>
				<p class="normal"><span>– Oligarşinin başını yiyen hastalık burada da özgürlükten doğar, daha büyük bir hızla gelişir ve sonunda demokrasiyi köleliğe çevirir; çünkü her aşırılığın ardından her zaman sert bir tepki gelir. Mevsimlerde, bitkilerde, bütün canlılarda böyle olur. Devletlerdeyse hepsinden daha çok.</span></p>
				<p class="normal"><span>– Tabii.</span></p>
				<p class="normal"><span>– Aşırı özgürlüğün tepkisi, insanda da, toplumda da aşırı bir kölelikten başka bir şey olmaz sanırım.</span></p>
				<p class="normal"><span>– Doğru.</span></p>
				<p class="normal"><span>– Zorbalığın ancak halk devletinden doğması tabii bir şeydir o halde! En taşkın özgürlük orada olduğuna göre, en yaman, en dayanılmaz kölelik de orada olacak.</span></p>
				<p class="normal"><span>– Herhalde.</span></p>
				<p class="normal"><span>– Ama senin sorduğun bu değildi galiba? Sen oligarşiye de, demokrasiye de bulaşan, demokrasiyi köleliğe götüren hastalığın ne olduğunu merak etmiştin sanırım?</span></p>
				<p class="normal"><span>– Evet.</span></p>
				<p class="normal"><span>– Benim hastalık dediğim, başıboş ve eli açık insanlardır. Bunlar arasında yiğit olanlar başa geçer, korkaklar da onların ardında gider. Bunların bir kısmını iğneli, bir kısmını iğnesiz yabanarılarına benzetmiştik.</span></p>
				<p class="normal"><span>– Yanlış değildi bu benzetme.</span></p>
				<p class="normal"><span>– İşte, bu iki çeşit insan hangi topluluktan olursa olsun, mide ve karaciğer hastalıklarına benzerler, bozarlar her şeyi. Hekimin iyisi gibi, devlet adamının akıllısı da bu iki belayı başından kollar. Usta arıcılardan örnek alarak, ilk önce hastalığın doğmasını önlemeye çalışır, önleyemezse onu bir an önce yerleştiği petekle birlikte kesip atar.</span></p>
				<p class="normal"><span>– Yapılacak tek şey de budur.</span></p>
				<p class="normal"><span>– Aradığımızı daha açık görmek için nasıl yapmalı biliyor musun?</span></p>
				<p class="normal"><span>– Nasıl?</span></p>
				<p class="normal"><span>– Demokrasiyi üç sınıfa ayırarak düşünelim. Birincisi, serbestliğin doğurduğu oligarşideki kadar kalabalık bir sınıf.</span></p>
				<p class="normal"><span>– Evet.</span></p>
				<p class="normal"><span>– Yalnız bu sınıf oligarşidekinden çok daha çabuk gelişir.</span></p>
				<p class="normal"><span>– Nasıl?</span></p>
				<p class="normal"><span>– Oligarşide bu sınıf hor görülür, devlet işlerinden uzak tutulur, hem işsiz, hem güçsüz kalır. Demokrasideyse devlet hemen hemen toptan bu sınıfın eline geçer. Konuşanlar, iş görenler de bu sınıfın en azılılarıdır. Ötekiler kurultay sıralarına oturup vız vız eder, biri kendilerini tersleyince de ağızlarını kaparlar. Pek azı devlet işlerinin başına gelebilir.</span></p>
				<p class="normal"><span>– Öyledir.</span></p>
				<p class="normal"><span>– Bir sınıf da vardır ki, hep kalabalıktan ayırır kendini, kenarda kalır.</span></p>
				<p class="normal"><span>– Hangisi?</span></p>
				<p class="normal"><span>– Herkesin para kazanmak istediği bu toplumda en zengin olanlar şüphesiz en düzenli yaşayanlardır.</span></p>
				<p class="normal"><span>– Tabii.</span></p>
				<p class="normal"><span>– Yabanarıları en çok onların balını alacak ister istemez, en kolay sömürecekleri insanlar onlardır.</span></p>
				<p class="normal"><span>– Öyle ya, bir şeyi olmayan insanların nesini alsınlar?</span></p>
				<p class="normal"><span>– Yabanarılarının yemi dedikleri, bu çeşit zenginlerdir.</span></p>
				<p class="normal"><span>– Onlardır şüphesiz.</span></p>
				<p class="normal"><span>– Üçüncü sınıfsa halktır, yani bütün işçiler ve devlet işlerine karışmayan küçük gelirli insanlar. Demokrasilerde en kalabalık ve birlik olabilirse en güçlü sınıf budur.</span></p>
				<p class="normal"><span>– Doğru, ama kolay kolay birlik olamaz bu sınıf. Baldan ona da bir pay verdikçe sesi çıkmaz.</span></p>
				<p class="normal"><span>– Onun için baştakiler, zenginlerden toplayıp çoğunu kendilerine ayırdıkları paradan halka da her zaman iyi kötü bir pay verirler.</span></p>
				<p class="normal"><span>– Balın paylaşılması böyle olur gerçekten.</span></p>
				<p class="normal"><span>– Soyulan zenginler kendilerini savunmaz olurlar mı? Onlar da halkın önünde söz alır, ellerinden gelen her çareye başvururlar elbette.</span></p>
				<p class="normal"><span>– Elbette.</span></p>
				<p class="normal"><span>– Zenginlerin istediği, devleti yıkmak, devrim yapmak olmasa da, baştakiler öyle der, onları halk düşmanlığıyla, oligarşiye kaymakla suçlandırırlar.</span></p>
				<p class="normal"><span>– Başlarına gelecek budur.</span></p>
				<p class="normal"><span>– Halk kötü niyetinden değil, bilgisizliğinden bu iftiralara kapılır ve düşman olur zenginlere. İşte o zaman zenginler de ister istemez oligarşiden yana kayarlar. Onları böyle zorla değiştiren, yabanarılarının zehirli iğnesidir.</span></p>
				<p class="normal"><span>– Çok doğru.</span></p>
				<p class="normal"><span>– Derken iki taraf arasında ele vermeler, mahkemeler, kavgalar başlar.</span></p>
				<p class="normal"><span>– Çaresiz.</span></p>
				<p class="normal"><span>– Birini tutup başa getirmek, onu besleyip şişirmek, halkın eski âdeti değil midir?</span></p>
				<p class="normal"><span>– Hep budur yaptığı.</span></p>
				<p class="normal"><span>– İşte halkın tuttuğu bu koruyucu yok mu? Zorbalığın tohumlarını onda aramalı, başka yerde değil.</span></p>
				<p class="normal"><span>– Doğru.</span></p>
				<p class="normal"><span>– Halkın adamı nasıl zorba olmaya başlar; bu güzel koruyucu, Arkadya’daki Zeus tapınağı üstüne anlatılan bir masaldakini yapmaz mı?</span></p>
				<p class="normal"><span>– Neymiş o masaldaki?</span></p>
				<p class="normal"><span>– Kurbanların bağırsakları arasına insan bağırsağı karışır da biri bunu yerse, hemen kurt oluverirmiş, duymadın mı bu masalı?</span></p>
				<p class="normal"><span>– Duydum.</span></p>
				<p class="normal"><span>– Halkın başına geçen adam, çokluğun kendine kul köle olduğunu görünce yurttaşlarının kanına girmeden edemez. Onun gibilerin hoşlandığı lekeleme yolunu tutar, onu bunu suçlandırıp mahkemelere sürükler, vicdanını kirletip, canlarına kıyar, ağzını, dilini hısım arkabasının kanıyla boyar; kimini sürer, kimini öldürtür; bu arada halka borçların bağışlanacağı, toprakların yeniden dağıtılacağı umudunu verir. Böyle bir adamın kaderi bellidir artık. Ya düşmanlarının eliyle ölecek, ya da bir zorba kurt olacaktır.</span></p>
				<p class="normal"><span>– İster istemez.</span></p>
				<p class="normal"><span>– Kiminle cenkleşir bu adam? Tabii mal, mülk sahipleriyle.</span></p>
				<p class="normal"><span>– Öyle ya.</span></p>
				<p class="normal"><span>– Devletten kovulur da, düşmanlarını alt edip yeniden başa gelirse, o zaman tam bir zorba olur bu adam.</span></p>
				<p class="normal"><span>– Elbette.</span></p>
				<p class="normal"><span>– Düşmanları onu devirmeye, ya da halkla arasını açıp öldürtmeye çalışırlar. Hiçbirini başaramayınca kendileri onu gizlice öldürme çarelerini ararlar.</span></p>
				<p class="normal"><span>– Başına gelecek budur sonunda.</span></p>
				<p class="normal"><span>– İş buna varınca, zorba bilinen çaraye başvurur: Canını koruyacak bekçiler ister halktan. Halkın koruyucusu yaşamalı ki, halka hizmet edebilsin, değil mi ya?</span></p>
				<p class="normal"><span>– Evet.</span></p>
				<p class="normal"><span>– Halk da tabii verir ona bu bekçileri; çünkü bütün korkusu koruyucusunu kaybetmektir. O durdukça kendini güvenlikte sanır.</span></p>
				<p class="normal"><span>– Doğru.</span></p>
				<p class="normal"><span>– Zengin olan, zengin olduğu için de halkın düşmanı sayılmaktan korkan adam, bu durumu görünce ne yapar dersin, dostum? Karun’un baktırdığı faldan çıkanı yapmaz mı?</span></p>
				<p class="normal"><span>Çakıllı Hermos boyunca kaçar durmadan</span></p>
				<p class="normal"><span>Kimsenin korkak demesine aldırmadan.</span></p>
				<p class="normal"><span>– Kaçmadı mı, zor kaçar bir daha!</span></p>
				<p class="normal"><span>– Kaçarken de yakalandı mı, öldü demektir.</span></p>
				<p class="normal"><span>– Ona ne şüphe.</span></p>
				<p class="normal"><span>– Halkın koruyucusuna gelince, Homeros’un sözü onun için söylenmez herhalde: “</span><span>Devrildi koca bedeni, serildi boylu boyunca</span><span>”. Tersine, o devirir düşmanlarını, biner devlet arabasına. Ondan sonra koruyucunun astığı astık, kestiği kestiktir.</span></p>
				<p class="normal"><span>– Olacağı budur.</span></p>
				<p class="normal"><span>– Böyle bir adamın türediği yerde, devletin ve insanların hali nice olur, şimdi onu araştıralım.</span></p>
				<p class="normal"><span>– Araştıralım.</span></p>
				<p class="normal"><span>– İlk günler zorba, dört bir yana selamlar, gülümsemeler dağıtır, zorbanın tam tersi gibi gösterir kendini; yakınlarına ve halka bol bol umutlar verir, borçluları avutur, herkese, hele kendi adamlarına topraklar dağıtır, dünyanın en cömert, en tatlı adamı gibi görünür, değil mi?</span></p>
				<p class="normal"><span>– Öyledir.</span></p>
				<p class="normal"><span>– İlkin dış düşmanlarıyla uğraşır, kimiyle anlaşır, kimini yener, ama onlardan korkusu kalmayınca, yeni savaşlar çıkarır ortaya, halkı hep buyruğu altında tutmak için.</span></p>
				<p class="normal"><span>– Doğru.</span></p>
				<p class="normal"><span>– Hem de vergilerle fakirleşen yurttaşlar işten başkaldırmasın, kendine karşı ayaklanmasınlar diye.</span></p>
				<p class="normal"><span>– O da doğru.</span></p>
				<p class="normal"><span>– Ona boyun eğmeyecek dik kafalı insanlar görürse, haklarından gelmek için gene savaşa başvurur, düşmana salar onları. Bütün bunlardan ötürü bir zorba, her zaman savaş kundakçısı olmak yolundadır.</span></p>
				<p class="normal"><span>– Öyledir.</span></p>
				<p class="normal"><span>– Ama böyle davranmakla yurttaşların gözünden de düşmeye başlar.</span></p>
				<p class="normal"><span>– Çaresiz.</span></p>
				<p class="normal"><span>– Zorbanın yükselmesine yardım etmiş hatırı sayılır kimseler arasından sözlerini esirgemeyenler çıkar, en yiğitleri kendi aralarında, hatta zorbanın yüzüne karşı durumun kötülüğünü söylerler.</span></p>
				<p class="normal"><span>– Böyleleri çıkabilir.</span></p>
				<p class="normal"><span>– Başta kalmak isterse zorbanın bütün bu adamları temizlemesi gerekir. Dostları arasında olsun, düşmanları arasında olsun bir tek değerli insan bırakmaz.</span></p>
				<p class="normal"><span>– Tabii.</span></p>
				<p class="normal"><span>– Gözünü dört açıp kimlerde yürek, üstünlük, akıl, kudret olduğunu bir bakışta görmek zorundadır. İstesin istemesin, bunlarla uğraşmadan, ayaklarını kaydırmadan rahat edemez. Sonunda devleti temizler hepsinden.</span></p>
				<p class="normal"><span>– Güzel temizlik doğrusu.</span></p>
				<p class="normal"><span>– Evet, hekimlerin başvurduğu temizlemenin tam tersi. Onlar bedende kötü ne varsa atıp, yalnız iyiyi bırakırlar, zorbaysa iyileri atıp kötüleri bırakır.</span></p>
				<p class="normal"><span>– Devleti elinde tutabilmek için başka çaresi yoktur.</span></p>
				<p class="normal"><span>– Yapabileceği iki şey birbirinden beterdir: Ya yaşamaktan vazgeçecek, ya çoğu kendini sevmeyen aşağılık insanlar arasında yaşayacak.</span></p>
				<p class="normal"><span>– İkisinden biri, doğru.</span></p>
				<p class="normal"><span>– Yurttaşlarını ne kadar kızdırırsa, bekçilerini de o ölçüde çoğaltmak, onlara güvenmek zorunda kalmayacak mı?</span></p>
				<p class="normal"><span>– Kalacak elbet.</span></p>
				<p class="normal"><span>– Bu güvenilir bekçiler kimler olacak? Nereden getirecek onları?</span></p>
				<p class="normal"><span>– Getirmesine lüzum yok, parayı verdi mi sürüyle gelirler, hem de koşa koşa.</span></p>
				<p class="normal"><span>– Al sana bir sürü yabanarısı daha! Hem de dışarıdan, dört bir yandan gelen yabanarıları.</span></p>
				<p class="normal"><span>– Ben de bunu demek istedim.</span></p>
				<p class="normal"><span>– Ya kendi memleketinde neye başvurur?</span></p>
				<p class="normal"><span>– Neye?</span></p>
				<p class="normal"><span>– Köleleri, efendilerin elinden alıp, azat ettirip bekçilerin arasına katmaz mı?</span></p>
				<p class="normal"><span>– Katmaz olur mu? Hem de en sadık bekçileri onlar olur.</span></p>
				<p class="normal"><span>– Zorbayı soktuğun hale diyecek yok doğrusu. Kendi adamlarını yok ettikten sonra, dost diye, güvenilir adam diye, çevresine ne biçim insanlar topluyor.</span></p>
				<p class="normal"><span>– Başka kimseyi toplayamaz ki.</span></p>
				<p class="normal"><span>– Yaptıklarını alkışlayan bu ahbapları olacak, düşüp kalkacağı insanlar da yeni yeni yurttaşlar. Dürüst yurttaşlara gelince, onlar iğrenip kaçacaklar ondan.</span></p>
				<p class="normal"><span>– Kaçmayıp da ne yapsınlar?</span></p>
				<p class="normal"><span>– Tragedyaya, hele bu sanatın büyük ustası Euripides’e boşuna dememişler: Zorbalığa bilgelik okulu, diye.</span></p>
				<p class="normal"><span>– Niçin?</span></p>
				<p class="normal"><span>– Şu derin sözü o söylemiş de onun için: “</span><span>Zorbalar akıllı kişilerle düşe kalka akıllı olurlar</span><span>”. Akıllı dediği zorbanın çevresindeki bu adamlar olacak herhalde.</span></p>
				<p class="normal"><span>– Zorbalığı da över ayrıca, </span><span>insanları Tanrılara eşit eder zorbalık!</span><span> der, daha ne övgüler ne övgüler… Hem onda, hem başka şairlerde.</span></p>
				<p class="normal"><span>– Zorbaları böylesine öven tragedya şairlerini biz ve bizimkine benzer bir düzen kuranlar, devletimize sokmazsak, bu şairler bizi hoşgörecek kadar akıllılık ederler sanırım.</span></p>
				<p class="normal"><span>– Ederler derim ben de, hiç değilse aklı başında olanlar.</span></p>
				<p class="normal"><span>– Aman öteki devletlerde görüyoruz ne yaptıklarını. Bunca kalabalığı topluyorlar bir araya, en güzel, en kudretli, en inandırıcı insan seslerini de kirayla tutup devletleri zorbalığa, demokrasiye doğru sürüklüyorlar.</span></p>
				<p class="normal"><span>– Doğru.</span></p>
				<p class="normal"><span>– Üstelik paralar, ünler de kazanıyorlar. Onları tutanlar tabii en başta zorbalar, sonra demokrasiler. Ama daha üstün devletlere yükseldikçe parlayamaz, bağıramaz, ilerleyemez oluyorlar.</span></p>
				<p class="normal"><span>– Çok doğru.</span></p>
				<p class="normal"><span>– Neyse, konumuzun dışına çıktık bununla. Şimdi zorbanın yanına dönelim de, bakalım bu güzel, bu kalabalık, alaca bulaca ve durmadan değişen bekçi alayıyla ne yapıyor?</span></p>
				<p class="normal"><span>– Devletin kutsal hazineleri varsa, parayı oradan alacak tabii. Sattığı kutsal eşya, masraflarını karşıladıkça halka yüklediği vergileri kısabilir.</span></p>
				<p class="normal"><span>– Satacak şey kalmayınca ne yapsın?</span></p>
				<p class="normal"><span>– Sofrasını, dostlarını, gözdelerini beslemek için babasına başvuracak tabii.</span></p>
				<p class="normal"><span>– Anlıyorum, halka demek istiyorsun. Madem zorbanın doğmasına sebep olan odur, adamlarıyla birlikte besleyecek oğlunu.</span></p>
				<p class="normal"><span>– Beslemek zorunda kalacak.</span></p>
				<p class="normal"><span>– Öyle mi dersin? Ya halk kızar da koskoca delikanlının baba sırtından geçinmesini doğru bulmazsa? Derse ki oğluna: Asıl sana düşer babana bakmak. Ben seni, büyüdüğün zaman beni uşaklarının uşağı yapasın, yerli yabancı bir sürü kölenle birlikte kendini bana besletesin diye mi çıkarıp koydum ortaya? Ben yalnız zenginleri, kibar denen kişileri başımdan atman için getirdim seni başa. Şimdi topla adamlarını ve çekil devletten. Bir baba isterse oğlunu, belalı misafirleriyle birlikte evinden kovabilir, değil mi?</span></p>
				<p class="normal"><span>– İşte o zaman halk, okşaya okşaya büyüttüğü bu evladın ne büyük bir baş belası olduğunu anlar. Kovmak istediği kimselerin kendinden kuvvetli olduğunu da görür.</span></p>
				<p class="normal"><span>– Ne demek istiyorsun? Zorba babasına karşı mı gelecek? Keyfini kaçırdı diye el mi kaldıracak babasına?</span></p>
				<p class="normal"><span>– Sopasını elinden alınca, tabii.</span></p>
				<p class="normal"><span>– Desene, zorba kan kusturacak anasına babasına? İşte şimdi herkesin zorbalık dediği düzene geldik. Halk yağmurdan kaçarken doluya tutulmuş, özgürlüğe kavuşmak isterken eli sopalı kölelerin kulluğuna düşmüş oldu. Aşırı ve düzensiz özgürlük ona köleliğin en ağırını, en acısını, efendilerin en belalısını getirecekmiş meğer!</span></p>
				<p class="normal"><span>– Evet, olacağı budur.</span></p>
				<p class="normal"><span>– Peki öyleyse, demokrasinin ne olduğunu ve ondan zorbalığa nasıl geçildiğini yeterince anlattık dersek, fazla övünmüş mü oluruz dersin?</span></p>
				<p class="normal"><span>– Bu kadar yeter derim.</span></p>
				<p class="resim"><span>Sekizinci Kitabın Sonu</span></p>
				</div>
<div class="calibre2" id="calibre_pb_26"/></body>
</html>