<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>2metin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_6"><span>İkinci Kitap</span></h1>
				<p class="normal"><span>Sokrates anlatıyor:</span></p>
				<p class="normal"><span>Bu sözle mesele kapandı sanıyordum. Meğer, bu bir önsözmüş; çünkü her şeye, her yerde kendini sakınmadan atılan Glaukon, bu sefer de Thrasymakhos’un pes demesine razı olmadı.</span></p>
				<p class="normal"><span>– Nedir senin istediğin, Sokrates? Bizi söylediklerine inandırmış gibi görünmek mi, yoksa nerede olursa olsun doğruluğun, eğrilikten daha iyi olduğuna gerçekten inandırmak mı? dedi.</span></p>
				<p class="normal"><span>– Gerçekten inandırmayı isterdim elbette, elimden gelseydi.</span></p>
				<p class="normal"><span>– Ama bu yaptığın isteğine uymuyor. Sence kendiliğinden iyi olan hiçbir şey yok mudur? Öyle bir şey ki, sonu neye varırsa varsın, severiz onu, kendimizde olmasını isteriz. Sevinç gibi örneğin. Ya da zararsız, bizi sevindirmekten başka faydası olmayan hazlar gibi.</span></p>
				<p class="normal"><span>– Evet; öyle bir şey vardır derim.</span></p>
				<p class="normal"><span>– Hem kendi, hem de verdiği sonuçlar iyi olan şeyler yok mu? Akıllı olmak, gözü görmek, sağlam olmak, bunlar her iki bakımdan da hoşumuza gider sanırım.</span></p>
				<p class="normal"><span>– Evet.</span></p>
				<p class="normal"><span>– Peki, üçüncü çeşit bir iyi şey daha yok mu? İdman, ilaç, hekimlik cinsinden bir şey ki, getirdiği iyiliğe karşılık bizden bir hizmet ister. Öyle bir şey ki, onu kendisi için değil, bize sağlayacağı faydalar için severiz.</span></p>
				<p class="normal"><span>– Evet, böyle bir üçüncü çeşit de vardır. Ama ne demek istiyorsun?</span></p>
				<p class="normal"><span>– Sence doğruluk, bunlardan hangisine girer?</span></p>
				<p class="normal"><span>– Bana kalırsa doğruluk, bunlardan en güzeline girer; hem kendisi, hem de verdiği sonuçlar iyi olan şey, mutlu olmak isteyenin aradığı şeydir, doğruluk.</span></p>
				<p class="normal"><span>– Herkes böyle düşünmez; çoğuna göre doğruluk, zahmet karşılığı elde edilen bir şeydir. Doğruluk, zor elde edilen bir şey olduğu için aslında ondan kaçınmak gerekir. Ama, fayda sağladığı ve ün kazandırdığı için de ona heves edilir derler.</span></p>
				<p class="normal"><span>– Bilirim öyle düşündüklerini, Thrasymakhos da bu böyledir diye, deminden beri doğruluğu kötüleyip, eğriliği övdü. Anlaşılan kalın kafalının biriyim ben.</span></p>
				<p class="normal"><span>– Haydi canım sen de! Beni de bir dinle bakalım, belki değiştirirsin düşünceni. Bence, Thrasymakhos çabuk pes dedi. Yılan gibi büyüledin onu. Doğruluk üstüne de, eğrilik üstüne de söylenenler beni kandırmadı. Benim aradığım her ikisinin aslında ne olduğunu bilmektir. Bize sağladıkları kâr, getirdikleri sonuçlar ne olursa olsun, her ikisinin de bir insana verdiği özellik nedir? Ne dersin bilmem, ama ben şu yoldan gideceğim: Thrasymakhos’un sözünü yeni baştan ele alacağım. İlk olarak da, doğruluğun ne olduğunu, nereden geldiğini araştıracağım. Sonra, doğru olmak isteyenlerin bu işi, kendi istekleriyle ve iyi bir şey sandıkları için değil, kaçınılmaz bir şey olduğu için, ister istemez yaptıklarını ileri süreceğim. Sonra da, böyle yapmakta haklı olduklarını belirteceğim. Çünkü, çokları için eğri adamın hayatı doğrununkinden çok daha iyidir. Ben bu düşüncede değilim Sokrates ama Thrasymakhos ve onun gibi binlerce kişinin sözlerini duya duya şaşkına döndüm. Buna karşılık kimse istediğim gibi doğruluktan söz etmedi, doğruluk eğrilikten daha iyidir demedi. Benim istediğim, doğruluğun kendi başına ve kendisi için övülmesidir. Bunu da senden beklerim. Eğri adamın hayatını var gücümle öveceğim ki, sen benim istediğim yoldan doğruluğu savunmak, onun övgüsünü yapmak zorunda kalasın. Ne dersin buna, işine gelir mi?</span></p>
				<p class="normal"><span>– Elbette gelir, bundan iyisi can sağlığı. Düşünen bir insan için, dinlemek ve söylemekten daha keyifli bir şey olabilir mi?</span></p>
				<p class="normal"><span>– Peki öyleyse, şimdi dediğim gibi, doğrunun ne olduğunu, nereden geldiğini anlatayım: Derler ki, tabiatta haksızlık etmek iyi, haksızlığa uğramak kötü bir şeydir. Haksızlığa uğrayanlar ise haksızlık edenlerden çok daha fazladır. İnsanlar, birbirlerine haksızlık ede ede haksızlığa uğraya uğraya, birinin tadını, ötekinin acısını duymuşlar. Haksızlığa uğramaktan sakınamayacaklarını, haksızlık etmeyi de her zaman beceremeyeceklerini anlayınca, bir anlaşmaya varmayı düşünmüşler, kanun koymuşlar, kimse haksızlık etmeyecek, haksızlığa uğramayacak diye. Kanunun buyurduğuna, kanuna uygun olana da doğru demişler. İşte doğruluğun kaynağı, özü budur. Doğruluk, en iyi şeyle en kötü şeyin ortasında, yani haksızlık edip ceza görmemekle, haksızlığa uğrayıp öç alamamanın arasındadır. Bu iki şeyin arasında olan doğruluk iyi bir şeydir diye sevilmez: Ona değer verdiren, insanın hep haksızlık etmeye gücünün yetmemesidir. Gücü yetseydi, haksızlık etmeyi, haksızlığa uğramayı ortadan kaldırmak için kimseyle anlaşmaya kalkmazdı. Böyle yapması delilik olurdu. İşte, Sokrates, herkesin dediğine bakacak olursak, doğruluğun tabiatı ve doğuşu böyledir. Şimdi, Sokrates, haksızlık edemedikleri için doğru olmaya çalışanların, bu işi kendi istekleriyle yapmadıklarını şöyle bir düşünceyle anlatabiliriz: Bir doğru, bir de eğri adam alalım, ikisine de dilediklerini yapmak fırsatını verelim. Sonra da artlarına düşüp eğilimlerinin onları nereye götüreceğine bakalım. Göreceğiz ki, doğrunun gittiği yer, eğrinin de gittiği yer olacak; çünkü, kendinde olandan fazlasını istemek, bunu bir şey sayıp ardına düşmek, insanın doğuşunda olan bir şeydir. İşte, onu bundan alıkoyan, eşitlik saygısına götüren, kanundur. Doğruya da, eğriye de vereceğimiz serbestliği daha iyi anlatmak için her birinde efsaneye göre, Lydia’lı Gyges’in elindeki gücün bulunduğunu düşünelim. Gyges, Lydia kralının hizmetinde bir çobanmış, günün birinde bir sağanak ve bir deprem yüzünden yer çatlamış, hayvanların otladığı yerde derin bir yarık açılmış. Bunu görünce, şaşakalan çoban, yarığın içine inmiş ve orada görülmedik birçok güzel şeyler arasında, içi oyuk, üstü delik deşik, tunçtan bir at görmüş. Eğilip içine bakmış atın, insan boyundan büyük bir ölü görmüş; ölünün parmağındaki altın yüzükten başka bir şeyi yokmuş. Bu yüzüğü alıp yukarı çıkmış. Çobanlar, her ay sonunda olduğu gibi, krala hesap vermek için toplandıklarında, Gyges bu toplantıya parmağında yüzükle gelmiş. Otururlarken yüzüğün taşını farkına varmadan avcunun içine çevirmiş. Bunu yapar yapmaz da yanında oturanlar kendisini görmez olmuşlar, nereye gitti diye soruşturmaya başlamışlar. Şaşakalmış herkes. Yüzükle oynarken taşı çevirince gene göze görünür olmuş. Böylece işi çakan Gyges, yüzüğün tılsımını denemiş, bakmış ki, yüzüğün taşını içeri çevirince görünmez oluyor, düzeltince görünüyor. Bunun üzerine saraya girenlerin arasına katılmanın yolunu bulmuş. Sarayda kralın karısını baştan çıkarmış, onun yardımıyla kralı öldürüp yerine geçmiş. Şimdi böyle iki yüzük olsa, birini doğru adamın, birini de eğri adamın parmaklarına taksak ve şehre koyuversek, bunlar, her istediklerini korkmadan alacaklar, evlere girip gönüllerinin hoşlandığı kimselerle düşüp kalkacaklar, canları kimi isterse öldürecek, kimi isterse hapisten kurtaracak, tıpkı bir Tanrı gibi dilediklerini yapacaklar. İkisinin de davranışı bir olacak; çünkü, bu durumda hiç kimse, doğruluğa bağlı kalacak, başkalarının malına el sürmeyecek kadar babayiğit olamaz! İşte bu örnek, insanın kendi isteğiyle değil, zorlanarak doğru olduğunu gösteriyor. Haksızlık etmek fırsatını bulan herkes haksızlık eder. Doğruluksa, doğruya hiçbir kâr sağlamaz. Eğriliğin doğruluktan çok daha kârlı olduğuna inanmayan yoktur. Bu düşünceyi savunanların ileri sürdüklerine göre de, herkes buna inanmakta haklıdır. Çünkü, demin de söylediğim gibi, her şeyi yapmak fırsatını bulan kimse, haksızlık etmek istemez, başkalarının malına dokunmazsa, bunun farkına varanlar ona enayi derler içlerinden. Ama haksızlık görmekten korktukları için de yüzüne karşı onu yalancıktan överler. Bu konuda söyleyeceğim bu kadar. Şimdi bu iki adamın yaşayışlarında bir yargıya varmak için, doğruların en doğrusunu, eğrilerin de en eğrisini seçip karşılaştırmak yerinde olacak. Başka türlü işin içinden çıkamayız. Ama bu seçmeyi nasıl yapacağız? Şöyle: Eğrinin eğriliğine, doğrunun da doğruluğuna hiç dokunmayalım. Diyelim ki, eğri adam, usta bir sanat adamı gibi davransın. Bir usta kaptan, usta bir hekim ne yapar? Sanatında yapamayacağı şeyleri yapabileceklerinden ayırıp, yapabileceklerini ele alır. Üst tarafını bir yana bırakır. Bir işte yanılsa bile, yanlışını düzeltebilir. Eğri adam da, tam eğri bir adam olmak istiyorsa, ustaca haksızlık eder, kendini vermez ele. Yakalanırsa, beceriksizin biri olur çıkar; çünkü, eğriliğin son kertesi, doğru olmadan doğru görünmektir. Eğrinin ustasına, tam eğrilik gerekir. O, en büyük haksızlıkları yaparken, en büyük doğruluğun verdiği üne bürünebilmeli; bir yanlış yaparsa, gücü yetmeli düzeltmeye. İşlediği haksızlıklardan biri sızarsa dışarı, duyanları kandıracak kadar güzel söz söylemesini bilmeli; zor kullanmak gerekirse, yüreğine, gücüne, edindiği dostlara ve paraya güvenerek kullanabilmeli zoru. Eğriyi böyle anlattıktan sonra, şimdi de yanına Aiskhylos’un dediği gibi, iyi görünmek değil, gerçekten iyi olmak isteyen doğru adamı koyalım. O da, olduğu gibi görünmesin, çünkü doğru görünürse, bu ona ün, kazanç getirir. O zaman doğruluk sevgisiyle mi, yoksa kazanç hırsıyla mı doğru adamdır, anlayamayız. Onda doğruluktan başka bir şey kalmasın. Deminki eğrinin tam karşıtı olsun. Hiç eğrilik etmeden eğri görünsün ki, kötü ünden gelecek zararlardan sarsılmadığı denenmiş olsun; ölünceye dek ayrılmasın tuttuğu yoldan, doğruyken ömrü boyu eğri görünsün ki, eğrilikle doğruluğun son kertesine varan iki insandan hangisinin daha mutlu olabileceğini anlayalım.</span></p>
				<p class="normal"><span>– Ama Glaukon, iki gözüm, bu iki adamı amma da soydun? Heykel yarışmasında mıyız?</span></p>
				<p class="normal"><span>– Evet, soydum elimden geldiği kadar. İkisinin de özünü ortaya koymuş oldum. Şimdi artık her birinin nasıl yaşayacağını dile getirmek zor olmaz sanırım. Sıra buna geldi; ama sözlerimde bir kalabalık görürsen Sokrates, unutma ki konuşan ben değilim, eğriliği doğruluktan üstün görenlerin adına konuşuyorum. Onların diyecekleri şudur: Doğru adam, anlattığım adamsa, dayak yiyecek, işkence görecek, zincire vurulacak, gözlerine mil çekilecek, sonunda da kazıkta can verecek. Öyle olunca da doğru olmak değil, doğru görünmek gerektiğini anlayacak. Buna göre de Aiskhylos’un sözünü eğri için kullanmak daha yerinde olur. Çünkü, herkes diyebilir ki, eğri adam, görünüş için yaşamaz, gerçeğe bağlıdır. O, eğri olmak ister, yoksa eğri görünmek değil. “</span><span>İçindeki tarlayı işler ve orada soylu düşünceler biter</span><span>”. Eğri adam doğru görünmekle devlette söz sahibi olur, dilediği aileden kız alır, kızlarını dilediğine verir, gözüne kestirdiğiyle dost, ortak olur. Her işi kendi tarafına yorar. Çünkü haksızlık etmekten çekinmez. Kendi işlerinde, ya da devlet işlerinde biriyle takıştı mı, üstün gelir; kazanç sağlar, zenginleşir, dostlarına iyilik, düşmanlarına kötülük edebilir. Tanrılara bol bol kurban keser, büyük adaklar adar. Tanrılara da, istediklerine de, doğru adamdan daha çok yaranabilir. O kadar ki, Tanrıların bile doğru adamdan çok onu sevmelerine şaşılmaz. Görüyorsun ya, Sokrates, eğri adamın hayatı Tanrılar için de, insanlar için de doğru adamın hayatından daha kârlıdır.</span></p>
				<p class="normal"><span>Ben, Glaukon’un bu sözlerine karşılık vermeye hazırlanırken, kardeşi Adeimantos atıldı:</span></p>
				<p class="normal"><span>– Sokrates, umarım ki, bu konu üzerinde söylenenlerle yetinmeyeceksin.</span></p>
				<p class="normal"><span>– Niçin yetinmeyeyim?</span></p>
				<p class="normal"><span>– Asıl söylenmesi gereken şey söylenmedi de ondan.</span></p>
				<p class="normal"><span>– Bak, dedim, kardeş kardeşe yardım eder, diye bir söz vardır. Glaukon’un sözlerinde bir eksiklik görüyorsan, yardım et ona. Bana gelince, sözleri beni yere serdi. Doğruluğu nasıl savunacağımı bilemez oldum.</span></p>
				<p class="normal"><span>– Hiç öyle şey olur mu? Bak ben de bir şey söyleyeyim: Bu işin daha iyi anlaşılması için, Glaukon’un sözlerinin karşıtını da, yani doğruluğu övüp eğriliği kötüleyenlerin de düşüncesini gözden geçirmek gerekir. Böylece Glaukon’un asıl istediğine yardım etmiş oluruz. Babalar oğullarına doğru adam olacaksın derler, doğru yolu gösterirler; eğiticilerin de yaptığı budur. Ama doğruluğu, doğruluktur diye değil, insana iyi ün kazandırdığı için överler. Doğru görünüp, böylece yüksek mevkilere ulaşmasını, iyi evlenmesini, Glaukon’un demin sayıp döktüğü nimetleri sağlamasını isterler. Onlar için önemli olan ün kazanmaktır. Tanrıların da beğenmesini hesaba katarak, dini bütünlerin kavuşacağı nimetleri saymakla bitiremezler. Bizim koca Hesiodos’un da, Homeros’un da söyledikleri budur. Hesiodos der ki: Tanrılar, “</span><span>tepelerinde palamut, gövdelerinde petek taşıyan meşe ağaçları, postlarını zor taşıyan yünlü koyunlar</span><span>” yaratır doğrular için. Daha nice nice nimetler de bağışlar onlara. Homeros da buna benzer bir şey söyler: “</span><span>Kusursuz bir kral ki, Tanrı korkusuyla haktan ayrılmazdı. Kara toprak ona, arpalar, buğdaylar verdi. Ağaçları meyveden kırıldı, sürüleri çoğaldıkça çoğaldı, deniz bol bol balık verdi ona</span><span>”. Musalar da, Tanrılar adına daha parlak nimetler bağışlar doğrulara. Hades’in ülkesinde dini bütünlerin sofrasında yer verirler, başlarına çelenkler takıp şarap sunarlar onlara. Sonsuz bir sarhoşluk içindedirler. Sanki iyiliğin karşılığı sarhoş olmakmış gibi! Başkalarına göre Tanrılar daha da cömert davranır doğrulara. Dini bütün, yeminini tutan insan, arkasında oğullar, torunlar, sayısız bir soy sop bırakır. İşte doğruluk, bu ve buna benzer sözlerle övülür. İmansızlara, eğrilere gelince, onlar Hades’in ülkesinde çamurlara batırılır, kalburla su taşırlar. Hayatlarındaysa, şerefsizliğe mahkûm sayılırlar. Glaukon’un eğri görünen, doğru adamlar için saydığı bütün cezaların, eğrilerin başlarına geleceğini söylerler; işte doğruluğu böyle överler, eğriliği de böyle kötülerler.</span></p>
				<p class="normal"><span>Sonra, Sokrates, doğruluk ve eğrilik üstüne bütün yazarlar ve şairlerin ortaya attıkları başka bir görüş daha vardır. Onu da göz önünde tut. Hepsi ölçülü, doğru olmayı överken, bunun zor bir iş olduğunu söylerler. Oysa ki, ölçüsüzlük, eğrilik rahattır, kolay elde edilir. Onları kötü gösteren yalnız eğitim ve kanunlardır derler. Eğri işlerin, kötü işlerden daha kârlı olduğunu söylerler. Kötüler, zengin ve güçlüyseler, onları halkın önünde övmeye, hayatlarını mutlu ve şerefli göstermeye hazırdırlar. Buna karşılık, yoksul ve güçsüzler, iyi de sayılsalar, küçümsenir, hor görülürler. Ama bu sözlerin en tuhafı, Tanrılar ve iyilik üstüne söylenendir. Çok defa Tanrılar iyilere belalarla dolu kötü bir hayat, kötülereyse tam karşıtı bir hayat bağışlarlarmış. Dilenci softalar, falcılar, zenginlerin kapısına gidip, kendilerinde Tanrıların verdiği bir yetki olduğunu söyler ve babalarının, kendilerinin işledikleri günahları, bayramlarda, şenliklerde, kurbanlar, tütsülerle affettireceklerine inandırırlar zenginleri. Bir zengin, düşmanına kötülük etmek isterse, softalarla falcılara birkaç para verir, onlar da güya birtakım sihirli çağırmalar, bez bağlamalarla Tanrıları kendilerine hizmet etmeye kandırır, doğruya da, eğriye de kötülük edebilirler. Bütün bu söylediklerine de şairleri tanık diye gösterirler. Şairler arasında kötülük etmenin kolay olduğunu şu mısralarla söyleyenler vardır:</span></p>
				<p class="resim"><span class="siir">İnsanlar kötülüğe akın akın gider,<br class="calibre1"/>
			  Kolay ulaşır ona.<br class="calibre1"/>Yolu düz, yeri yakındır kötülüğün.<br class="calibre1"/>İyiliğin önüneyse, alın terini komuş Tanrılar</span></p>
				<p class="normal"><span>Ona varan yol uzun ve sarptır, derler. Kimi de, insanların Tanrıları yumuşatabileceklerini Homeros’tan çıkarırlar. Homeros’a göre:</span></p>
				<p class="resim"><span class="siir">Tanrılar bile kandırılır, yalvarıp yakarmayla!<br class="calibre1"/>
			  İnsanlar bir kabahat, bir günah işlediler mi,<br class="calibre1"/>Kurbanlar, yağlar, adaklar, şaraplarla<br class="calibre1"/>Yumuşatırlar Tanrıları da.</span></p>
				<p class="normal"><span>Selene ile Musa’lardan doğdukları söylenen Musaios’la Orpheus’un bir yığın kitabını gösterirler. Din törenlerini bu kitaplara göre yaparlar. İşlenen haksızlıklardan kurtulmanın, temizlenmenin hayatta da, öldükten sonra da mümkün olduğuna, tek tek insanları değil, devletleri bile inandırırlar. Bunlara da, uyarma töreni derler. Sözde bu törenler, bizleri öbür dünyada çekeceğimiz azaplardan kurtarırmış. Yapılmazsa, korkunç cezalar beklermiş insanı.</span></p>
				<p class="normal"><span>İşte, Sokrates, görüyorsun neler söylüyorlar iyilikle doğruluk üstüne, insanlarla Tanrıların bunlara biçtikleri değer üstüne. Şimdi, doğuştan iyi, her işittiğinden pay çıkaran, hangi yoldan daha iyi bir hayata ulaşılacağını arayan bir genç üzerinde, bütün bu söylentilerin nasıl bir etkisi olacağını düşünelim. Delikanlı, Pindaros’un şu sorusunu kendi kendine soracaktır: “</span><span>İçinde güvenle yaşayacağım kaleye doğru yoldan mı tırmanayım, dolambaçlı yoldan mı?</span><span>” Söylenenlere bakılırsa, doğru olup doğru görünmezsem hiçbir kazancım olmaz, üstelik başıma belalar gelir, cezalara çarpılırım. Oysa ki, doğru görünmesini bilen eğri adam Tanrılarınkine benzer bir ömür sürebilir. Madem, bilge şairlerin dediği gibi, görünüş, gerçeği alt edip mutluluğu elde ediyor, bütün benliğimle ona dönmeliyim. Çevreme yalandan bir iyilik duvarı örmeliyim. Bilge şair Arkhilokhos’un ikiyüzlü kurnaz tilkisini hep ardım sıra sürüklemeliyim. Ama biri çıkıp: Kötülük edip de günün birinde yakayı ele vermemek kolay değil, diyecek olursa, biz de: Evet ama, büyük işler hiçbir zaman kolay başarılmaz, deriz. Ne olursa olsun mutlu olmak istersek görünüş yolunu tutmalıyız. Sırrımızı saklamak için başkalarıyla anlaşıp ortak oluruz. Bize, halkın önünde de, mahkemede de konuşmak, kandırmak sanatını öğreten ustalar vardır. Böylece kâh aldatır, kâh zor kullanır, hep yüze çıkar, cezadan kurtuluruz. Diyeceksin ki: Tanrıların gözünden bir şey kaçmaz, onlar zora da gelmez. Doğru, ama ya Tanrılar yoksa, ya da insanlarla uğraşmıyorlarsa, ne diye onlardan boşuna saklanmaya çalışalım? Yok eğer Tanrılar varsa ve bizimle uğraşıyorlarsa, onlar üstüne ne duymuşsak, ne biliyorsak hepsini efsanelerden, Tanrıların soyunu sopunu anlatan şairlerden biliyoruz. Gene o şairler, Tanrıların kurbanlar, yatıştırıcı adaklar, armağanlarla kandırılabileceğini söylerler. İnsan ya inanır, ya inanmaz bu söylenenlere. İnanırsa eğrilikten yana gitmeli ki, Tanrılara keseceği kurbanların parasını çıkarsın. Gerçi doğru olursak Tanrılardan bize zarar gelmez, ama o zaman da eğriliğin getireceği nimetleri tepmiş oluruz. Eğri olursak, hem nimetlere konar, hem de dualarla günahlarımızı affettirir, cezadan kurtuluruz. Günahlarımızın cezasını Hades’in ülkesinde yalnız biz değil, torunlarımız da çekecek diyeceksiniz. Ama, bizim delikanlı da düşünüp diyecek ki size: A dostum, bu işte uyarmaların da kurtarıcı Tanrılar kadar gücü var. Buna en ünlü devletler de böyle inanır. Hem şair, hem de haberci olan Tanrı çocukları da bize müjdelemişlerdir bunu.</span></p>
				<p class="normal"><span>Bu böyle olunca, eğrilik yerine doğruluğu seçmenin ne manası olabilir? Öyle ya, hem halkın, hem aydınların önünde, eğriyken doğru görünmeyi başardık mı, hayatta da, öldükten sonra da, Tanrıların, insanların arasında işimiz iş. Bu anlattıklarımdan sonra, Sokrates, kafa, para, beden, ya da soyca üstün olan bir adam, doğruluğa değer vermek ister mi? Alay etmez mi doğrulukla. Biri, doğruluğun en iyi şey olduğunu yetesiye kavramış olur da, dediklerimizin yanlışlığını ortaya koyarsa, bu çok anlayışlı bir adamdır. Eğrilere öfkelenmez; bilir ki, ya Tanrı gibi yaratılmış olduklarından, ya da bilgeliğe erdiklerinden ötürü eğrilikten tiksinen insanlardan başka kimse doğru olmak istemez. İnsanlar, ancak korkaklık, ihtiyarlık, ya da başka bir yetersizlik yüzünden eğrilik edemedikleri için, eğriliği kötülerler. Besbellidir bunun böyle olduğu. Bu çeşit insanlara haksızlık etmek imkânı verilecek olsa, bu imkânı sonuna kadar kullanırlar.</span></p>
				<p class="normal"><span>Bütün bu söylediklerimin asıl sebebine gelince, Sokrates, kardeşim de, ben de şunu demek istiyoruz: Dünya kurulalı beri sözleri bize kadar ulaşan bütün kahramanlar ve çağdaşlarımız arasında, tek kişi çıkmamıştır ki, eğriliği kötüleyip doğruluğu överken, her ikisinin ün, ceza, kâr gibi sonuçlarını ele almasın. Sizler, büyük üstat, doğruluğu hep bu yönden översiniz. Ama, başlı başına bir doğruluk ve eğrilik vardır. Her ikisi de, Tanrılar ve insanlar görsün görmesin, insanın içindedir. Hiçbiriniz, ne şiirle, ne sözle bunları ele alıp birinin içimizdeki en büyük bela, ötekininse en büyük nimet olduğunu yetesiye belirtemediniz. Genç yaşımızda buna inandırılmış olsaydık haksızlığı önlemek için birbirimize bekçilik etmezdik. İnsan belaların en büyüğüyle bir çatı altında bulunmaktan korkar, kendi kendinin bekçisi olurdu.</span></p>
				<p class="normal"><span>İşte Sokrates, Thrasymakhos da, başkaları da, doğrulukla eğrilik üstüne bugüne kadar edilen sözleri, hatta daha çoğunu söyleyebilirler. Doğrulukla eğriliğin özünü kabaca ters yüz de ederler. Ama, ne yalan söyleyeyim, ben senden başka sözler duymak isterim. Bunun için de bütün gücümle onlardan yana oldum. Doğruluğun, eğrilikten üstün olduğunu ortaya koymakla kalma, doğrulukla eğriliğin içimizdeki etkisini göster de, birinin kendiliğinden iyi, ötekinin de kötü olduğunu anlayalım. Glaukon’u dinle de, doğrulukla eğriliğin görünüşlerini bir yana bırak. Çünkü her ikisinin de görünüşü gerçeğe uymayacağına göre, sen de doğruluğu değil doğru görünmeyi övmüş olursun. Eğri olmayı değil, eğri görünmeyi kötülersin. Böylece de insanları kötülüklerini saklamaya zorlamış olursun. Sonunda sen de, doğruluğun, başkasına yararlı olduğunu, güçlünün işine yaradığını, eğriliğinse kendine yararlı ve kârlı olduğunu ve başkasına yaramadığını, Thrasymakhos gibi, kabul etmiş olursun. Madem sen, doğruluğun doğurduğu sonuçların, görmek, işitmek, düşünmek, sağlam olmak gibi görünüşte değil de, özünde verimli olan iyi şeyler, daha çok kendileri için elde edilmeye değer nimetler olduğunu kabul ettin, öyleyse bize doğruluğun başlı başına iyi ve kârlı, eğriliğinse zararlı olduğunu göster. Bırak kazançları, ünleri, başkası övsün. Herkesin doğruluğu över ve eğriliği kötülerken, kazançları, ünleri hesaba katmalarına bir şey demem. Ama bunu senden duymak istemem, zorlarsan başka; çünkü sen, bunu araştırmakla geçirdin bütün ömrünü. Onun için, yalnız doğruluk, eğrilikten güçlüdür demekle kalma. Tanrılara, insanlara gizli kalsın kalmasın, doğrulukla eğriliğin insandaki etkisini, birinin kendiliğinden iyi, ötekinin kötü olduğunu göster bize.</span></p>
				<p class="normal"><span>Şu Glaukon’la Adeimantos’un yaradılışlarına hayranımdır öteden beri… Ama bu sözleri duyduktan sonra onları büsbütün sevdim, dedim ki:</span></p>
				<p class="normal"><span>– Ey ünlü bir babanın evlatları! Megara cenginde ün kazanan sizleri överken Glaukon’un hayranı, boşuna dememiş: </span><span>Aristo’nun evlatları, şanlı bir kahramanın Tanrısal soyu,</span><span> diye. Tam yerindedir bu övme. Sizler, eğriliğin, doğruluktan üstün olduğunu bu kadar yaman savunabildikten sonra, gene de buna kanmıyorsunuz! Gerçekten Tanrısal bir şeyler olacak sizde. Söylediklerinize inanmadığınızı biliyorum; sizleri tanımasaydım bu parlak sözler kuşkulandırabilirdi beni. Bu böyle ama, size güvendiğim ölçüde işim zorlaşıyor. Nereden başlayacağım, doğruluğu nasıl savunacağım, bilmiyorum. Bu işi beceremeyeceğim diye korkuyorum. Yetersizliğim şundan belli ki, demin Thrasymakhos’a karşı doğruluğun eğrilikten üstün olduğunu ortaya koyduğumu sanmışken, görüyorum ki sizi inandıramamışım. Şu da var ki, susamam bu durumda! Ben soluk aldıkça, sesim çıktıkça, doğruluk önümde kötülenirken, onu savunmazsam günah işlemiş olurum. İyisi mi, elimden geldiği kadar savunayım doğruluğu.</span></p>
				<p class="normal"><span>Bunun üzerine Glaukon ve ötekiler, ne yapıp yapıp konuşmayı kesmememi, eğrilikle doğruluğun ne olduğunu, her ikisinin gerçekten neye yaradıklarını araştırmamı istediler. Ben de düşündüklerimi söyledim:</span></p>
				<p class="normal"><span>– Giriştiğimiz iş kolay değil. Çok keskin bir göz ister buna. Bu da bizde olmadığına göre araştırmaya şu yoldan gidelim: Gözü çok keskin olmayan kimselere uzaktan küçük harfler okutulmak istense, bunların biri, aynı harflerin başka bir yerde daha büyük olarak bulunabileceğini akıl etse, bu iş ne kadar kolaylaşır. Önce büyük harfleri okur, sonra da küçük harflerin büyüklerin eşi olup olmadığına bakar.</span></p>
				<p class="normal"><span>Adeimantos:</span></p>
				<p class="normal"><span>– Evet, Sokrates. Böylece iş kolaylaşırdı ama, doğruluğun araştırılmasında bu güzel buluş ne işe yarayacak?</span></p>
				<p class="normal"><span>– İşte ben de bunu anlatacağım. Doğruluk varsa, bir tek insanda olduğu kadar bütün bir insan topluluğunda da vardır, değil mi?</span></p>
				<p class="normal"><span>– Elbette.</span></p>
				<p class="normal"><span>– Peki, toplum bir tek insandan daha büyük bir şeydir diyemez miyiz?</span></p>
				<p class="normal"><span>– Diyebiliriz.</span></p>
				<p class="normal"><span>– Bundan şuna geçebiliriz: Daha büyük olan bir şeyde doğruluk, daha büyük ölçüde vardır. Onu orada görmek daha kolaydır. Onun için isterseniz, önce toplumda arayalım doğruluğun ne olduğunu. Sonra aynı araştırmayı bir tek kişi üzerinde yaparız. Böylece de en küçükte en büyüğe benzeyen yönleri buluruz.</span></p>
				<p class="normal"><span>– Gerçekten güzel bir yol.</span></p>
				<p class="normal"><span>– Şimdi düzenli bir toplumun doğuşuna bakalım. Orada doğruluğun da, eğriliğin de, beraberce nasıl doğduklarını görmez miyiz?</span></p>
				<p class="normal"><span>– Belki.</span></p>
				<p class="normal"><span>– O zaman aradığımıza daha kolay varmaz mıyız?</span></p>
				<p class="normal"><span>– Evet.</span></p>
				<p class="normal"><span>– O halde bu işi sonuna kadar götürelim mi, ne dersiniz? İyi düşünün, az buz bir iş değil bu.</span></p>
				<p class="normal"><span>– Düşünecek bir şey yok, dedi Adeimantos, başla.</span></p>
				<p class="normal"><span>– Peki. Bence toplumu yapan, insanın tek başına, kendi kendine yetmemesi, başkalarını gereksemesidir. Yoksa toplumun kurulmasında başka bir sebep var mıdır?</span></p>
				<p class="normal"><span>– Yoktur.</span></p>
				<p class="normal"><span>– Öyleyse bir insan bir eksiği için, bir başkasına başvurur, başka bir eksiği için de bir başkasına. Böylece birçok eksikler birçok insanların bir araya toplanmasına yol açar. Hepsi yardımlaşarak bir ortaklık içinde yaşarlar. İşte bu türlü yaşamaya toplum düzeni deriz, değil mi?</span></p>
				<p class="normal"><span>– Doğru.</span></p>
				<p class="normal"><span>– Bu toplumda bir insan bir şey verirken, ya da alırken, bunu kendisi için kârlı bir iş diye yapar, değil mi?</span></p>
				<p class="normal"><span>– Elbette.</span></p>
				<p class="normal"><span>– Öyleyse, gelin şimdi yeni baştan bir toplum kurduğumuzu düşünelim. Demin, toplumu yapan gereksemelerdir, demiştik.</span></p>
				<p class="normal"><span>– Evet.</span></p>
				<p class="normal"><span>– Ama, gereksediğimiz ilk ve en büyük şey, varlığımızı, yaşamımızı sağlayan yiyecektir, değil mi?</span></p>
				<p class="normal"><span>– Ona ne şüphe.</span></p>
				<p class="normal"><span>– İkincisi, barınacak bir yer, üçüncüsü de giyecek miyecek?</span></p>
				<p class="normal"><span>– Öyle.</span></p>
				<p class="normal"><span>– Şimdi bakalım, toplum bütün bu işleri nasıl görecek? Kimi çiftçi olacak, kimi duvarcı, kimi dokumacı. Aralarına kunduracıyı da, yahut bedenimizin başka isteklerini karşılayacak birilerini de katalım mı?</span></p>
				<p class="normal"><span>– Tabii.</span></p>
				<p class="normal"><span>– Demek bir toplum en az dört beş kişi olacak, hiç değilse en küçük toplum.</span></p>
				<p class="normal"><span>– Öyle ya.</span></p>
				<p class="normal"><span>– Devam edelim. Bunlardan her biri kendi sanatını ötekilerin hizmetine koymalı mıdır? Örneğin çiftçi dört kişi için tek başına mı yiyecek sağlamalı. Yani, dört kişiye yiyecek sağlamak için dört misli vakit ve emek mi harcayacak? Yoksa, onları düşünmeden, zaman ve emeğini dörde bölüp yalnız kendi için birini yiyeceğine, birini ev yapmaya, birini elbise, birini de kundura yapmaya mı harcayacak? Kendi emeğiyle elde ettiğini başkalarıyla paylaşacak yerde, kendi işlerini kendi mi görecek?</span></p>
				<p class="normal"><span>– Yok canım, dedi Adeimantos, birincisi daha kolay olsa gerek.</span></p>
				<p class="normal"><span>– Değil mi ya? Hem cevabın bana şunu hatırlattı: İnsanlar yaradılıştan birbirine benzemezler. Kimi şu işe, kimi bu işe daha yatkın değil midir?</span></p>
				<p class="normal"><span>– Öyledir.</span></p>
				<p class="normal"><span>– Bir insan birçok sanatla uğraştığı zaman mı daha güzel iş görür, yoksa tek sanatla mı?</span></p>
				<p class="normal"><span>– Tek sanatla tabii.</span></p>
				<p class="normal"><span>– Bir de şu var üstelik: Bir iş tam zamanında yapılmadı mı bir şeye yaramaz.</span></p>
				<p class="normal"><span>– Tabii.</span></p>
				<p class="normal"><span>– Neden? Çünkü, iş insanın boş vakti olmasını beklemez. İşin gerekleri neyse her şeyi bırakıp onu yapacaksın.</span></p>
				<p class="normal"><span>– İster istemez.</span></p>
				<p class="normal"><span>– Böylece insan başka işlerle uğraşacağına, yaradılışına uygun olan işi zamanında görürse, iş gelişir, hem daha güzel, hem daha kolay olur.</span></p>
				<p class="normal"><span>– Çok doğru.</span></p>
				<p class="normal"><span>– Öyleyse Adeimantos, demin saydığımız istekleri karşılamak için bir toplumda dört kişiden daha çok insan olacak. Çünkü araçlarının iyi olmasını isteyen çiftçi, ne kendi sapanını, ne belini, ne de öteki araçlarını kendi yapacak. Mimar, dokumacı, kunduracı için de böyle değil mi?</span></p>
				<p class="normal"><span>– Evet.</span></p>
				<p class="normal"><span>– Böylece de, dülgeri, çilingiri, daha birçokları bize katılıp küçük topluluğumuzu büyütecekler.</span></p>
				<p class="normal"><span>– Şüphesiz.</span></p>
				<p class="normal"><span>– Çiftçilere, çift sürmek için öküz, mimarlara taşıtacakları şeyler için yük hayvanı; dokumacılara, kunduracılara yün ve deri sağlamak için çobanları, sığırtmaçları filan da katarsak, toplumumuz gene de pek büyümüş olmaz.</span></p>
				<p class="normal"><span>– Ama bütün bu kalabalık bir araya gelirse, toplum pek de küçük sayılmaz.</span></p>
				<p class="normal"><span>– Bu toplumu nerede kurarsak kuralım, gene de başka şehirlerden öteberi getirmek zorunda kalacağız.</span></p>
				<p class="normal"><span>– Tabii.</span></p>
				<p class="normal"><span>– O halde, istenen şeyleri başka şehirlerden getirecek kimseler de gerek?</span></p>
				<p class="normal"><span>– Evet.</span></p>
				<p class="normal"><span>– Ama, bu işi yapacak aracı, istenen şeyleri almak için gittiği zaman eli boş gitmeyecek herhalde! Yoksa eli boş döner, değil mi?</span></p>
				<p class="normal"><span>– Elbette.</span></p>
				<p class="normal"><span>– Öyleyse, toplum yalnız kendine yetecek kadar değil, başka şehirlerle alışverişi sağlayacak çoklukta ve çeşitli mal yetiştirecek.</span></p>
				<p class="normal"><span>– Öyle ya.</span></p>
				<p class="normal"><span>– Böyle olunca, toplumdaki çiftçilerin ve öteki işçilerin de sayısı artacak.</span></p>
				<p class="normal"><span>– Artacak.</span></p>
				<p class="normal"><span>– Sonra, dışarıyla olan bu alışverişi sağlayacak aracılar olacak, bunlar da tüccarlardır, değil mi?</span></p>
				<p class="normal"><span>– Evet.</span></p>
				<p class="normal"><span>– Demek tüccarlara da ihtiyaç var?</span></p>
				<p class="normal"><span>– Tabii.</span></p>
				<p class="normal"><span>– Ticaret deniz yoluyla yapılırsa, denizcilikten anlayan birçok kimseleri daha katacağız?</span></p>
				<p class="normal"><span>– Öyle ya.</span></p>
				<p class="normal"><span>– Ha… Şimdi bunlar, toplumun içinde emeklerinin verimini, aralarında nasıl paylaşacaklar? Asıl bunun için kurmuştuk toplumu.</span></p>
				<p class="normal"><span>– Tabii alışverişle.</span></p>
				<p class="normal"><span>– Bundan da bir pazar yeriyle alışveriş aracılığını yapacak olan para doğacak.</span></p>
				<p class="normal"><span>– Çok doğru.</span></p>
				<p class="normal"><span>– Peki, ama bir çiftçi, ya da başka bir işçi yetiştirdiği, ya da yaptığı bir şeyi satmak için pazarda oturup, işini yüzüstü mü bırakacak?</span></p>
				<p class="normal"><span>– Olur mu öyle şey? Bu işi de bir yoluna sokanlar çıkacak. Düzenli bir toplumda bunlar, daha çok cılız, bedenleri başka işlere elverişsiz kimseler olur. Onların işi, pazarda bekleyip para karşılığı mal alıp satmaktır.</span></p>
				<p class="normal"><span>– Demek ki, böylece toplumumuzda perakende satıcılar da oluyor. Çarşıda yerleşip alım satım işiyle uğraşanlara satıcı, şehirlerarası alışverişle uğraşanlara tüccar diyoruz.</span></p>
				<p class="normal"><span>– Evet.</span></p>
				<p class="normal"><span>– Bir de, pek kafaları işlemeyip de, beden işlerinde çalışan insanlar vardır. Bunlar da beden güçlerinden faydalanmak istediklerinden, bu güçlerini ücret karşılığı satanlar, aldıkları paraya gündelik, kendilerine de gündelikçi, denir, değil mi?</span></p>
				<p class="normal"><span>– Demek toplumumuzun tamamlanması için gündelikçilerin de olması gerekiyor.</span></p>
				<p class="normal"><span>– Öyle.</span></p>
				<p class="normal"><span>– O halde Adeimantos, bütün bunları da kattıktan sonra, şehrimize tam bir toplum diyebilir miyiz?</span></p>
				<p class="normal"><span>– Diyebiliriz gibi geliyor.</span></p>
				<p class="normal"><span>– Öyleyse doğrulukla eğrilik bu toplumun neresinde yer alabilir? Demin saydığımız işler ve insanların hangisiyle girmiştir topluma?</span></p>
				<p class="normal"><span>– Doğrusunu istersen pek bilmem orasını Sokrates, ama insanların alışveriş işlerinde olsa gerek.</span></p>
				<p class="normal"><span>– Evet, dediğin doğru belki; ama gel üşenme de bu işi inceleyelim. Böylece düzene giren insanların nasıl yaşayacaklarını düşünelim önce, onlar ekmeklerini, şaraplarını, yiyeceklerini, kunduralarını yapacaklar; evlerini kuracaklar, yazın çoğu zaman çıplak, yalınayak, kışın da üstlerine, ayaklarına bir şeyler giyip çalışacaklar. Arpadan, buğdaydan yapacakları unları kâh pişirip, kâh yoğurup güzel çörekler, ekmekler hazırlayacaklar. Yanlarına serdikleri hasırların, temiz yaprakların üzerine dizecekleri bu ekmek ve çörekleri sarmaşık, mersin yaprakları üzerine uzanıp, çocuklarıyla beraber keyifle yiyecekler; üstüne de şaraplarını içecekler. Aç kalmaktan, savaştan çekindikleri için de gelirleri ölçüsünde çocuk yetiştirecekler, değil mi?</span></p>
				<p class="normal"><span>Glaukon söze karıştı:</span></p>
				<p class="normal"><span>– Görüyorum ki, sen de insanlara kuru ekmekle ziyafet çekiyorsun.</span></p>
				<p class="normal"><span>– Haklısın, Glaukon, dedim; unutmuştum. Tabii onların tuz, zeytin, peynir gibi katıkları da olacak. Soğanla, lahanayla köy yemekleri de pişirecekler. Önlerine incir, nohut, bakla gibi çerezler de koyacağız. Bir yandan mersin yemişiyle palamudu küle gömecekler, bir yandan da azar azar içecekler. Barış ve sağlık içinde böyle tabii bir yaşayıştan sonra, ihtiyarlayıp ölecekler. Ölünce de, aynı yaşayışı çocukları sürdürüp gidecek.</span></p>
				<p class="normal"><span>Glaukon:</span></p>
				<p class="normal"><span>– Sokrates, dedi; senin kurduğun bu toplum domuzların toplumu olsaydı onları da gene böyle yaşatacaktın.</span></p>
				<p class="normal"><span>– Peki, nasıl yaşatalım öyleyse?</span></p>
				<p class="normal"><span>– İnsanlar nasıl yaşıyorsa öyle. Bir defa uzanmak, rahat etmek için yatakları olacak, yemeklerini masada yiyecekler. Bizimkiler gibi katıkları, çerezleri olacak.</span></p>
				<p class="normal"><span>– Anlıyorum ne demek istediğini. Yeni doğmuş bir toplumu değil, bolluğa kavuşmuş bir toplumu ele alacağız. Peki, öyle olsun. Belki böylesi daha da iyi. Çünkü, doğrulukla eğriliğin nasıl doğduğunu böyle bir toplumda daha iyi görebiliriz. Ben asıl toplumu, henüz bozulmamış, gürbüz olanını ele almıştım. Ama, isterseniz bozulmuş, illetli bir toplumu da ele alabiliriz. Buna bir engel yok. Hem dediğin gibi, birçokları benim de aldığım düzenle yetinmeyecekler. Yataklar, masalar, her çeşit eşya, katıklar, kokular, kadınlar, tatlılar isteyecekler, hatta bunların türlü türlüsünü. Böyle olunca da, demin başta saydığımız, ev, elbise, kundura yaşamak için en gerekli şey sayılmayacak. O zaman gelsin resim, gelsin nakış. Altınımız, fildişimiz ve buna benzer şeylerimiz olsun diyecekler, değil mi?</span></p>
				<p class="normal"><span>– Evet.</span></p>
				<p class="normal"><span>– Öyleyse bizim toplumu daha da büyütmeliyiz şimdi. Gürbüz olan önceki toplum yetmiyor. Ona yaşamak için gerekli olmayan bir sürü işler, işçiler katacağız. Şehrimiz şiştikçe şişecek. Türlü türlü avcılar, renk ve çizgilerle çalışan sürü sürü resim ustaları, çalgıcılar, şairler ve şairlerin hizmetinde okuyucular, korolar, oyuncular, oyun kurucuları, çeşit çeşit eşyalar yapmak için sürüyle işçiler ve hele kadınlara süs püs yetiştirecek insanlar. Bu arada kendi işlerimizi gördürecek kimseler de arayacağım. Lalalar, dadılar, oda hizmetçileri, sütnineler, berberler, sonra aşçılar, aşçı yamakları… Dahası da var: Domuz çobanları! Bunların önce kurduğumuz toplumda yeri yoktu; şimdi kurduğumuz toplumda üstelik insanlar et de yemek isteyeceklerinden, sürü şaşacak.</span></p>
				<p class="normal"><span>– Evet.</span></p>
				<p class="normal"><span>– Böyle olunca, hekimlerin önemi de büsbütün artacak.</span></p>
				<p class="normal"><span>– Evet, artacak.</span></p>
				<p class="normal"><span>– Ya toprak ne olacak? Eskiden üstünde yaşayanları beslemeye yeterken, şimdi yetmez olacak, değil mi?</span></p>
				<p class="normal"><span>– Haklısın.</span></p>
				<p class="normal"><span>– Otlaklarımız, tarlalarımız bize yetmez olunca, komşularımızınkini ele geçirmek isteyeceğiz. Onlar da bizim gibi zorunlu gerekler sınırını aşıp sonsuz bir mal edinme hırsına kapılmışsalar, bizim toprağımızı almak isteyecekler.</span></p>
				<p class="normal"><span>– İster istemez.</span></p>
				<p class="normal"><span>– Desene savaş başladı Glaukon? Yoksa başka çıkar yolu var mı?</span></p>
				<p class="normal"><span>– Yok.</span></p>
				<p class="normal"><span>– Savaştan iyilik mi gelir, kötülük mü? Bunu şimdilik bir yana bırakalım. Savaşın nasıl ortaya çıktığını gördük. Savaş, teklerin hayatında olduğu gibi, toplumun hayatında da kötülüklerin kaynağı olan şeyden, başkalarından çok mal edinmek hırsından doğuyor.</span></p>
				<p class="normal"><span>– Evet, öyle.</span></p>
				<p class="normal"><span>– Toplum daha da büyüdü mü şimdi dostum? Bir yandan toplumun varlığını korumak, bir yandan da yeni topraklar edinmek için savaşacak koskoca bir de ordu gerekmez mi?</span></p>
				<p class="normal"><span>– Nasıl? Toplumun insanları yetmez mi bu işe?</span></p>
				<p class="normal"><span>– Yetmez tabii! Nasıl anlaşmıştık demin, unuttun mu? Bir insan birçok sanatları birden başaramaz, dememiş miydik?</span></p>
				<p class="normal"><span>– Doğru.</span></p>
				<p class="normal"><span>– Peki, savaşta dövüşmek bir sanat değil mi sence?</span></p>
				<p class="normal"><span>– Bir sanattır elbet.</span></p>
				<p class="normal"><span>– Kunduracı, sanatına savaşçıdan daha mı çok kendini verir?</span></p>
				<p class="normal"><span>– Vermez.</span></p>
				<p class="normal"><span>– Peki kunduracıya, kunduralarımız güzel olsun diye, çiftçi, dokumacı, mimar olmaya kalkışmasın, yalnız kunduracılık yapsın dememiş miydik? Her sanat adamı başka her işi bırakıp ömrü boyu, hiçbir fırsatı kaçırmadan, kendini, yaradılışına en uygun sanata vermeyecek miydi? Savaş işlerine de insanın kendini vermesi gerekmez mi? Yoksa savaş işi bir çiftçinin, bir kunduracının, ya da herhangi bir işle uğraşanın ayrıca yapabileceği kadar kolay bir iş midir? Düşün ki, bir insan tavla veya zar oyununu bile asıl işi saymazsa, onunla çocukluğundan beri uğraşmamışsa, iyi oyuncu olamaz. Sonra biri bir kalkan, ya da herhangi bir savaş aracını eline alır almaz, türlü savaşlarda kullanacak usta bir savaşçı olsun da, niçin bir başka aracı ilk defa eline alan işçi, onu kullanmakta usta olmasın? Sanat bilgisi edinmemiş, sanatla yeterince uğraşmamış kimse eline her aldığı aracı iyi kullanabilir mi?</span></p>
				<p class="normal"><span>– Araç, bilenin elinde işe yarar elbet.</span></p>
				<p class="normal"><span>– Koruyucuların gördükleri iş önemli olduğuna göre, onların da yalnız büyük bir özen ve sanat isteyen kendi işleriyle uğraşmaları gerekir.</span></p>
				<p class="normal"><span>– Bence de öyle.</span></p>
				<p class="normal"><span>– Peki, bu iş için uygun bir yaradılış da istemez mi?</span></p>
				<p class="normal"><span>– İster tabii.</span></p>
				<p class="normal"><span>– Öyleyse, devletin bekçiliğine, nasıl bir yaradılışta olanların seçilmesi gerektiğini araştıracağız şimdi. Bulabilirsek.</span></p>
				<p class="normal"><span>– Araştıralım.</span></p>
				<p class="normal"><span>– Kolay iş değil, ama elimizden geleni yapalım.</span></p>
				<p class="normal"><span>– Yapalım.</span></p>
				<p class="normal"><span>– Sence, cins bir köpeğin bekçilikten yana yaradılışı, soylu bir delikanlınınkinden ayrı mıdır?</span></p>
				<p class="normal"><span>– Anlamadım, ne demek istiyorsun?</span></p>
				<p class="normal"><span>– Şunu demek istiyorum: Her ikisi de, düşmanı sezebilmek için keskin duyulu, sezer sezmez de kovalayabilmek için çevik, yakalayınca da, boğuşmak için güçlü olmalıdır.</span></p>
				<p class="normal"><span>– Elbet öyle olmalı.</span></p>
				<p class="normal"><span>– Üstelik, iyi dövüşmesini istiyorsak, yiğit de olmalı.</span></p>
				<p class="normal"><span>– Şüphesiz.</span></p>
				<p class="normal"><span>– İyi ama, bir atın, bir köpeğin, ya da başka bir varlığın yiğit olabilmesi için azgın da olması gerekir. Ancak, azgın olanların yatıştırılmaz, yenilmez, gözü pek, boyun eğmez olduklarını da görmüşsündür.</span></p>
				<p class="normal"><span>– Gördüm.</span></p>
				<p class="normal"><span>– Peki, şimdi bir bekçi bedence nasıl olacak biliyoruz.</span></p>
				<p class="normal"><span>– Evet.</span></p>
				<p class="normal"><span>– Ruhça da azgın olması gerektiğini gördük, değil mi?</span></p>
				<p class="normal"><span>– Evet, onu da gördük.</span></p>
				<p class="normal"><span>– Peki ama, Glaukon, yaradılışı böyle olanlar birbirlerine de, yurttaşlarına da hoyrat davranmazlar mı?</span></p>
				<p class="normal"><span>– Davranırlar gibi geliyor.</span></p>
				<p class="normal"><span>– Oysa, bu insanların yurttaşlarına yumuşak, düşmana hoyrat olmaları gerek. Yoksa, yurttaşları düşmandan önce onları haklar.</span></p>
				<p class="normal"><span>– Doğru.</span></p>
				<p class="normal"><span>– Öyleyse ne yapalım? Hem yumuşak huylu olacak, hem de yiğit; nerede bulalım böylesini? Yumuşaklık azgınlığın tam tersidir sanırım.</span></p>
				<p class="normal"><span>– Doğru.</span></p>
				<p class="normal"><span>– İyi ama, korkarım bu iki huydan biri olmadı mı, insan iyi bir bekçi olamaz. Her iki huyu da bir arada bulmak imkânsız olduğuna göre, bekçinin iyisini ara da bul!</span></p>
				<p class="normal"><span>– Bulmak güç doğrusu.</span></p>
				<p class="normal"><span>Bir çıkmaza girdiğimi görünce, önce söylediğimiz sözleri düşündüm:</span></p>
				<p class="normal"><span>– Çıkar yolu bulmalıyız tabii; ele aldığımız örnekten ayrıldık dostum, dedim.</span></p>
				<p class="normal"><span>– Nasıl olur?</span></p>
				<p class="normal"><span>– Demin bir varlıkta iki karşıt huy olmaz demiştik. Oysa olabilir. Atlamışız.</span></p>
				<p class="normal"><span>– Nerede olabilir?</span></p>
				<p class="normal"><span>– Birçok canlılarda; en çok da bekçiye benzettiğimiz köpekte. Sen de bilirsin ki, cins bir köpek tanıdıklarına kuyruk sallar, tanımadıklarına saldırır.</span></p>
				<p class="normal"><span>– Evet.</span></p>
				<p class="normal"><span>– Demek böylesi olabilirmiş? Biz böyle bir bekçi düşünürken, tabiata aykırı bir şey aramış olmuyoruz.</span></p>
				<p class="normal"><span>– Öyle görünüyor.</span></p>
				<p class="normal"><span>– Peki, sence bekçi olacak birinin azgınlıktan başka bir yanı daha olmayacak mı? Yaradılışında filozofluk da olmamalı mı?</span></p>
				<p class="normal"><span>– Anlamıyorum.</span></p>
				<p class="normal"><span>– Köpeklere dikkat etmedin mi? Bu halin bir hayvanda olması şaşılacak şeydir.</span></p>
				<p class="normal"><span>– Hangi halin?</span></p>
				<p class="normal"><span>– Köpek, tanımadığı birini görünce, ondan kötülük gelmese bile hırlar. Tanıdıksa ona iyilik etsin etmesin sevinir. Seni hiç şaşırtmadı mı köpeklerin bu huyu?</span></p>
				<p class="normal"><span>– Köpeğin böyle davrandığını bilirim, ama hiç düşünmemiştim üstünde.</span></p>
				<p class="normal"><span>– İşte köpeğin yaradılışındaki bu huy, filozofların ta kendisidir.</span></p>
				<p class="normal"><span>– Nasıl olur?</span></p>
				<p class="normal"><span>– Nasıl mı? Dostu ve düşmanı bilip bilmediğine göre kestiriyor. Demek ki onda asıl merak bilmek ve öğrenmektir. Evdekiyle yabancıyı ayırırken bilgisine dayanıyor.</span></p>
				<p class="normal"><span>– Evet.</span></p>
				<p class="normal"><span>– Filozofluk bilmek merakından başka bir şey midir?</span></p>
				<p class="normal"><span>– Değildir, doğru.</span></p>
				<p class="normal"><span>– Peki, aynı şey insan için de söylenemez mi? Evdekilere ve tanıdıklara yumuşak davranacak bir insanın yaradılıştan filozof, yani öğrenme meraklısı olması gerekmez mi?</span></p>
				<p class="normal"><span>– Gerekir.</span></p>
				<p class="normal"><span>– Demek oluyor ki, yurdu koruyacak adam, yaradılışı bakımından filozof, azgın, çevik ve güçlü olacak.</span></p>
				<p class="normal"><span>– Şüphesiz.</span></p>
				<p class="normal"><span>– Peki, böyle bir bekçi nasıl yetişmeli? Ama dur, bunu araştırmak, doğrulukla eğriliğin toplumda nasıl oluştuğunu görebilmemize yarayacak mı? Boşuna laf etmeyelim sakın.</span></p>
				<p class="normal"><span>– Bence bu araştırma yerinde olacak, dedi Glaukon’un kardeşi.</span></p>
				<p class="normal"><span>– Öyleyse, sevgili Adeimantos, söz uzasa da, yarıda bırakmayalım bunu.</span></p>
				<p class="normal"><span>– Hayır, bırakmayalım.</span></p>
				<p class="normal"><span>– Haydi öyleyse, bir hikâye anlatır gibi rahat rahat, bu adamların nasıl yetişeceklerini tasarlayalım.</span></p>
				<p class="normal"><span>– Haydi.</span></p>
				<p class="normal"><span>– Şimdi bu yetiştirme nasıl olacak? Öteden beri sürüp gelen yetiştirme yolundan daha iyisini bulmak zordur. Bu yolsa, beden için idman, ruh için müziktir.</span></p>
				<p class="normal"><span>– Evet.</span></p>
				<p class="normal"><span>– Peki, yetiştirme önce müzikle başlar, değil mi?</span></p>
				<p class="normal"><span>– Evet.</span></p>
				<p class="normal"><span>– Müzik dediğimiz eğitime, söz sanatları da giriyor mu?</span></p>
				<p class="normal"><span>– Giriyor tabii.</span></p>
				<p class="normal"><span>– Güzel sözler de iki çeşittir değil mi? Gerçeğe uygun olanlar, uydurma olanlar.</span></p>
				<p class="normal"><span>– Evet.</span></p>
				<p class="normal"><span>– Yetiştirmede her ikisini de kullanacağız. Ama, önce yalan ve uydurma olanları.</span></p>
				<p class="normal"><span>– Ne demek, anlamıyorum.</span></p>
				<p class="normal"><span>– Çocuklara önce masal anlatmıyor muyuz? Masalda gerçeğe uygun şeyler varsa da, bunlar çoğun uydurmadır. Küçükleri yetiştirirken idmandan önce masalları kullanırız.</span></p>
				<p class="normal"><span>– Öyledir.</span></p>
				<p class="normal"><span>– İşte bunun için de ben, müzik idmandan önce gelir diyordum.</span></p>
				<p class="normal"><span>– Haklıymışsın.</span></p>
				<p class="normal"><span>– Ama bilirsin ki, her işte önemli olan başlangıçtır. Hele iş, genç ve körpe kimseleri yetiştirmek olunca; çünkü insanlar bu çağda yatkın olurlar, hangi kalıba sokulmak istenirse o kalıba girebilirler.</span></p>
				<p class="normal"><span>– Evet.</span></p>
				<p class="normal"><span>– Öyleyse her aklına gelenin uydurduğu masalları çocukların dinlemesi doğru mudur? İleride edinmelerini istediğimiz düşüncelere aykırı şeyleri duymalarına göz yumacak mıyız?</span></p>
				<p class="normal"><span>– Hayır.</span></p>
				<p class="normal"><span>– O zaman ilk işimiz, masalcıları kollamak olacak. Masalları güzelse, bırakacağız söylesinler. Kötüyse yasak edeceğiz. Anaları, dadıları kandırıp, çocuklara yasak ettiğimiz masalları anlattırmayacağız. Çocukların bedenlerinden önce, güzel masallarla ruhlarını yoğurmalarını isteyeceğiz. Bugün anlatılan masallara gelince, çoğunu atmalı.</span></p>
				<p class="normal"><span>– Hangilerini?</span></p>
				<p class="normal"><span>– Büyük masalları ele alırsak, küçükleri de anlamış oluruz. Bunların her ikisi de aynı şey olsa gerek, böyle düşünmüyor musun sen?</span></p>
				<p class="normal"><span>– Yok, böyle düşünüyorum. Ama büyük dediğin masallar hangileri?</span></p>
				<p class="normal"><span>– Hesiodos’un, Homeros’un ve daha başka şairlerin masalları. Bu şairler bir sürü masallar uydurmuş, bunları insanlara anlatmış, hâlâ da anlatıyorlar.</span></p>
				<p class="normal"><span>– Nedir bu masallar? Ne kötülük görüyorsun onlarda?</span></p>
				<p class="normal"><span>– Çirkin uydurmaları anlatmaktan daha büyük kötülük olur mu?</span></p>
				<p class="normal"><span>– Ne demek istiyorsun?</span></p>
				<p class="normal"><span>– Bir ressam düşün ki, benzetmek istediği şeye hiç de benzemeyen resimler yapıyor, işte bunlar da sözle Tanrıları ve kahramanları olduklarından başka türlü gösteriyorlar.</span></p>
				<p class="normal"><span>– Öyle yapanları kötülemek doğru, ama sen kimlerin hangi yalanlarını söylemek istiyorsun?</span></p>
				<p class="normal"><span>– Önce en büyükler üstüne söylenen en büyük yalanı ele alalım: Hesiodos’a göre, Uranos çocuklarına karşı kötü davranmış, Kronos da babasından öç almış. Bu çirkin bir yalandır. Bence, gerçek bile olsa, Uranos’un yaptıklarını, oğlundan çektiğini, aklı ermeyen küçüklere anlatmak şöyle dursun, böyle şeylerin sözünü bile etmek doğru değildir. İlle de bundan konuşmak gerekiyorsa, gizli konuşmalı ki yayılmasın. Bunların konuşulacağı törenlerde domuz yavrusu değil, büyük hayvanlar kurban edilmeli ki, az kişi bulunsun, dinleyenler az olsun.</span></p>
				<p class="normal"><span>– Evet, bu masalların çirkin yönleri olduğu doğru.</span></p>
				<p class="normal"><span>– İşte bizim kentimizde bunları anlatmamalı Adeimantos. Büyük bir haksızlık etti diye, babanı bile amansızca cezalandırırsan, Tanrıların en eskisi, en büyüğü gibi davranmış olursun, dememeli bir gence.</span></p>
				<p class="normal"><span>– Evet, böyle şeylerin bir gence söylenmesi yersizdir.</span></p>
				<p class="normal"><span>– İnsanların birbirlerinden durup dururken nefret etmelerinin ayıp olduğuna, şehrimiz bekçilerinin inanmaları gerekiyorsa, Tanrıların Tanrılarla savaştıklarını, birbirlerine tuzak kurup boğuştuklarını söylememeli; gerçekten olmuş şeyler de değil bunlar… Daha kötüsü, devletin savaş masallarının, Tanrılarla kahramanların yakınlarına, dostlarına karşı sayısız ve çeşit çeşit düşmanlıklarının anlatılması. Biz, bekçilerimizi bir şehirlinin bir şehirliye kin beslemediğine, nefretin, kinin günah olduğuna inandırmak istiyorsak, çocuklara daha küçükten, bambaşka şeyler anlatmalıyız. Şairler de verilen öğütlere uygun masallar düzmeye zorlanmalı. Hera’nın oğlu tarafından zincire vurulduğunu, Hephaistos’un anasını dayaktan korumak isterken babasının eliyle gökten fırlatılmasını, Homeros’un Tanrılar savaşı diye anlattıklarını şehrimizde söyletmemeli. İster açık, ister gizli kapaklı olsun, bütün bu masallar uzak kalsın şehrimizden. Çünkü çocuk açığı, gizli kapaklıyı ayırt edemez. Bu yaşta duyduklarımız da, akıldan çıkmaz, olduğu gibi kalır. İşte bunun için de, çocukların ilk duydukları sözlerin, iyilik yolunu gösterecek güzel masallar olmasına çok önem vermeliyiz.</span></p>
				<p class="normal"><span>– Söylediklerin doğru; ama biri çıkar da, güzel dediğin masallar hangileridir, diye sorarsa, ne dersin?</span></p>
				<p class="normal"><span>– Şimdilik seninle ben şair değil, devlet kurucusuyuz. Biz kendimiz masal uyduracak değiliz. Kurucuya düşen, şairlerin masallarının ne yolda olacağını bilmek ve bu yoldan ayrılmalarına göz yummamaktır.</span></p>
				<p class="normal"><span>– Doğru. Ama Tanrılar üzerine söylenecek masallar ne yolda olacak?</span></p>
				<p class="normal"><span>– Kısacası şu: Tanrı, sözde de, şarkıda da, sahnede de, aslında nasılsa öyle anlatılmalı.</span></p>
				<p class="normal"><span>– Buna diyecek yok.</span></p>
				<p class="normal"><span>– Tanrı aslında iyidir madem, iyi de gösterilmeli değil mi?</span></p>
				<p class="normal"><span>– Elbette.</span></p>
				<p class="normal"><span>– İyi bir şey zararlı olabilir mi?</span></p>
				<p class="normal"><span>– Olamaz.</span></p>
				<p class="normal"><span>– Zararlı olmayınca da zarar vermez.</span></p>
				<p class="normal"><span>– Vermez.</span></p>
				<p class="normal"><span>– Zarar vermeyen bir şey kötülük etmez.</span></p>
				<p class="normal"><span>– Etmez tabii.</span></p>
				<p class="normal"><span>– Kötülük etmeyen, kötülüğe sebep de olmaz değil mi?</span></p>
				<p class="normal"><span>– Olmaz.</span></p>
				<p class="normal"><span>– İyi şey faydalı mıdır?</span></p>
				<p class="normal"><span>– Faydalıdır.</span></p>
				<p class="normal"><span>– Öyleyse mutluluk gelir ondan.</span></p>
				<p class="normal"><span>– Evet.</span></p>
				<p class="normal"><span>– Demek ki, iyi, her şeyin sebebi değil, yalnız iyi olanın sebebidir. Kötü olan şeylerle ilgisi yoktur.</span></p>
				<p class="normal"><span>– Evet.</span></p>
				<p class="normal"><span>– Demek Tanrı iyi olduğu için, insanların başına gelen her şey, çoğumuzun sandığı gibi, ondan gelmez. Yalnız iyi olan şeyler Tanrıdan gelir… İyi şeyler de, kötülüklerden daha az olduğuna göre, Tanrıdan çok değil, az şey gelir bize. Kötü şeyler için, başka sebepler aranmalı. Bunların Tanrıdan geldiği söylenmemeli.</span></p>
				<p class="normal"><span>– Çok doğru söylüyorsun.</span></p>
				<p class="normal"><span>– Bunu ister Homeros, ister başka şair, kim söylerse söylesin dinlememeli.</span></p>
				<p class="resim"><span class="siir">Zeus’un kapısı önünde iki küp durur<br class="calibre1"/>
			  Biri ak, biri kara bahtlarla doludur.<br class="calibre1"/>Zeus bunları karıştırıp verirse,<br class="calibre1"/>İnsan bir mutlu olur, bir mutsuz.<br class="calibre1"/>Kimine de, kara baht küpünden katıksız verir:<br class="calibre1"/>O da açlık içinde kıvranır mutluluk nedir bilmez.</span></p>
				<p class="normal"><span>Böyle diyenlere kulak asmamalı. Bize iyi şeyleri de, kötü şeyleri de Zeus dağıtır, diyenlere bakmamalı. Sözde Athena ve Zeus sebep olmuş da Pandaros barış yeminini bozmuş; böyle şey söylenmez. Tanrıçaların kavgası, Themis’le Zeus’un verdikleri yargı da öyle. Gençler Aiskhylos’un şu sözlerini işitmemeli: “</span><span>Tanrı, insanların evlerini başlarına yıkmak istedi mi fitne sokar aralarına</span><span>”, ama biri çıkar Niobe’nin çektiklerini, Pelopit’leri, Troya efsanelerini filan anlatırsa, bunları Tanrının işi diye göstermemeli; öyle gösterirse, biraz önce bizim yaptığımız gibi, sebebini de söylemeli. Tanrı haklıdır, iyi etmiştir, ceza görenler de bundan faydalanmıştır, demeli. Şaire, ceza görenler bahtsızdır, buna de sebep Tanrıdır, dedirtmemeli. Şair, kötüler bahtsızdır, cezaya muhtaçtırlar, Tanrıdan gördükleri cezadan da faydalanmışlardır, derse zararı yok. Ama, iyi olan Tanrıyı başa gelen belanın sebebi sayarsa, ne yapıp yapıp geçmelidir bunun önüne. Şehrimizde iyi gelenekler olsun istiyorsak, genç ihtiyar, kim olursa olsun, bu çeşit sözlerin düzenlisini de düzensizini de ne söylemeli, ne işitmelidir. Çünkü, bu çeşit sözler, ne dine uygun, ne yararlı, ne de ölçülüdür.</span></p>
				<p class="normal"><span>– Dediklerin benim de hoşuma gitti. Bu kanuna, ben de seninle birlikte veriyorum oyumu.</span></p>
				<p class="normal"><span>– Demek ki bu, Tanrılar üstüne olan kanunlardan biridir. Şöyle diyebiliriz. Tanrı, her şeyin değil, ancak iyi olan şeylerin sebebidir. Bundan böyle yazarlar yazılarını, şairler şiirlerini buna göre düzenleyecekler.</span></p>
				<p class="normal"><span>– Bu kadarı da yeter.</span></p>
				<p class="normal"><span>– Şimdi gelelim ikinci kanuna. Tanrı bir sihirbaz mıdır sence? Birçok biçimlere girip karşımıza çıkabilir mi? Ya da kendi yerine hayal gösterip bizi aldatmak için çeşitli kılıklarda görünebilir mi? Yoksa o, olduğu gibi görünen, değişmeyen bir varlık mıdır?</span></p>
				<p class="normal"><span>– Dur bakalım, hemen cevap veremeyeceğim.</span></p>
				<p class="normal"><span>– Peki, şuna cevap ver öyleyse; bir şey kendi şeklinden çıkarsa, ya kendini değiştirmiştir, ya da onu değiştiren başka bir şey vardır, değil mi?</span></p>
				<p class="normal"><span>– Evet.</span></p>
				<p class="normal"><span>– Öyleyse, yapısı en sağlam olan şey, başka bir şeyin en az dokunabileceği, en az değiştirebileceği şeydir. Bir beden yiyeceğin, içeceğin ve yorgunluğun; bitkiler de güneşin, rüzgârların ve buna benzer kuvvetlerin etkisi altında, ne kadar sağlam ve güçlüyseler, o kadar az değişirler, değil mi?</span></p>
				<p class="normal"><span>– Tabii.</span></p>
				<p class="normal"><span>– Ruh da ne kadar sağlam ve olgunsa, dışarıdan gelecek bir etki onu o kadar az değiştirebilir, değil mi?</span></p>
				<p class="normal"><span>– Evet.</span></p>
				<p class="normal"><span>– Ev eşyası, binalar, giyecekler için de bunu söyleyebiliriz. Bunların da işçiliği ve durumları ne kadar iyiyse, dışarıdan gelecek etkiyle pek az değişebilirler.</span></p>
				<p class="normal"><span>– Öyledir.</span></p>
				<p class="normal"><span>– Demek, tabiat veya sanat, ya da tabiat ve sanat bakımından güzel olan şeyler de, bir başkasının etkisi altında çok az değişirler.</span></p>
				<p class="normal"><span>– Öyle görünüyor.</span></p>
				<p class="normal"><span>– O halde Tanrı da, dışarıdan gelen etkiler altında başka başka biçimlere girmez.</span></p>
				<p class="normal"><span>– Evet, girmez.</span></p>
				<p class="normal"><span>– Yoksa, kendisi mi, kendine başka biçimler verir, ne dersin?</span></p>
				<p class="normal"><span>– Değişiyorsa, herhalde böyle değişiyordur.</span></p>
				<p class="normal"><span>– Kendine başka biçimler verebiliyorsa, kendini daha iyi, daha güzel mi, yoksa daha kötü, daha çirkin mi yapar?</span></p>
				<p class="normal"><span>– Değişiyorsa kötü, çirkin yapar. Çünkü Tanrının iyi ve güzelden yana bir eksiği yoktur.</span></p>
				<p class="normal"><span>– Doğru söylüyorsun, Adeimantos, bu böyle olunca da, Tanrı olsun, insan olsun, kim kendini isteyerek kötü yapar?</span></p>
				<p class="normal"><span>– Kimse!</span></p>
				<p class="normal"><span>– Demek ki bir Tanrının da kendini değiştirmek istemesi olmayacak şeydir. Tersine Tanrılar en güzel, en iyi varlıklar olduğundan, hep oldukları gibi kalırlar.</span></p>
				<p class="normal"><span>– Evet, başka türlü olamaz.</span></p>
				<p class="normal"><span>– Öyleyse dostum, hiçbir şair gelip de bize: “</span><span>Tanrılar, uzak illerden gelen yabancılar gibi aramıza katılır, türlü kılıklarla aramızda dolaşırlar</span><span>” demesin. Proteus’la Thetis üstüne yalanlar uydurmasın. Tragedyalarda, şiirlerde Hera’yı </span><span>Argos ırmağı İnakhos’un hayat veren çocukları için</span><span> dilenen bir rahibe kılığına sokmasın. Buna benzer yalanlar uydurmasın. Analar bu sözlere kanıp, Tanrılar geceleri yabancı kılığına girer, şurada burada dolaşır, diye, çocuklarını ürkütmesin; bu, Tanrılara küfürdür. Korkaklığını artırmış olur çocukların.</span></p>
				<p class="normal"><span>– Doğru, bu sözlerden kaçınmalı.</span></p>
				<p class="normal"><span>– Tanrılar başka kılıklara girmezler; ama bizleri aldatır, kendilerini sihirbaz gibi çeşitli biçimlerde göstererek kandırabilirler, değil mi?</span></p>
				<p class="normal"><span>– Belki.</span></p>
				<p class="normal"><span>– Peki, Tanrı işte olsun, sözde olsun yalancı olmaya, bizi hayaletlerle aldatmaya razı olur mu?</span></p>
				<p class="normal"><span>– Aklım ermez.</span></p>
				<p class="normal"><span>– Gerçek yalandan –gerçekle yalan bir araya gelebilirse– Tanrılar da, insanlar da hep nefret ederler, bunu bilirsin elbet.</span></p>
				<p class="normal"><span>– Anlamadım. Ne demek istiyorsun?</span></p>
				<p class="normal"><span>– Şunu: Kimse özünün en üstün, en gerçek yanıyla, en üstün, en gerçek şeyler üzerinde aldanmaya razı olmaz. Özünün bir yalanın kölesi olmasını istemez.</span></p>
				<p class="normal"><span>– Gene anlayamadım.</span></p>
				<p class="normal"><span>– Çok büyük laflar ettiğimi sanıyorsun da ondan anlamıyorsun. Ben şunu söylüyorum: Hiç kimse gerçek üzerinde aldanmayı, yanılmayı, ya da bilgisiz kalmayı, içinde bu yalanı saklamayı istemez. Bundan kötü bir şey olmaz insan için.</span></p>
				<p class="normal"><span>– Evet.</span></p>
				<p class="normal"><span>– Ama, demin dediğim gibi, aldanmış insanın içindeki bilgisizliğe gerçek yalan deseler, çok doğru olur; çünkü, sözle aldanma, yani yalan, içimizdeki bir halin benzeri, gölgesidir; sonradan ortaya çıkmış bir görüntüdür. Gerçekten büsbütün ayrı değildir, ne dersin?</span></p>
				<p class="normal"><span>– Evet, öyledir.</span></p>
				<p class="normal"><span>– Demek gerçekten büsbütün uzak olmaktan yalnız Tanrılar değil, insanlar da kaçınır.</span></p>
				<p class="normal"><span>– Öyle galiba.</span></p>
				<p class="normal"><span>– Öyleyse, sözlerde gerçekten uzaklaşma, yani yalan üstünde duralım. Acaba yalan bazı hallerde zararsız olur mu? Kim, ne zaman yalan söyler de kötü bir şey yapmış sayılmaz? Düşmanlarımıza yalan söylersek, ya da dost bildiklerimizin çılgınlıkla, bunaklıkla kötü bir şey yapmalarına engel olmak için yalana, bir ilaç, bir çare diye başvurursak, yararlı olmaz mı bu? Masallarda da ne olduğunu bilmediğimiz bir eski gerçeği, bize en uygun gelen biçime sokmakla, yalanı yararlı kılmış olmuyor muyuz?</span></p>
				<p class="normal"><span>– Evet, oluyoruz.</span></p>
				<p class="normal"><span>– Peki ama, gerçekten ayrılmak ne bakımdan Tanrıya yararlı olur? Geçmişi bilmez de yerine ona benzer bir şey koymak istediği için mi gerçekten ayrılır Tanrı?</span></p>
				<p class="normal"><span>– Böyle bir şey düşünmek gülünçtür.</span></p>
				<p class="normal"><span>– Demek, Tanrı şairlerin yalancılığına düşmez.</span></p>
				<p class="normal"><span>– Düşmez tabii.</span></p>
				<p class="normal"><span>– Yoksa Tanrı, düşmanlarından korktuğu için mi gerçekten ayrılır?</span></p>
				<p class="normal"><span>– Nasıl olur?</span></p>
				<p class="normal"><span>– Dostlarının çılgınlığı, bunaklığı yüzünden mi?</span></p>
				<p class="normal"><span>– Bunakların, çılgınların dostu değildir ki Tanrı.</span></p>
				<p class="normal"><span>– Öyleyse Tanrının gerçekten ayrılmasına hiçbir sebep yok.</span></p>
				<p class="normal"><span>– Yok.</span></p>
				<p class="normal"><span>– Demek Tanrılar dünyasında ve Tanrılardan gelen şeylerde, yalanın yeri yoktur.</span></p>
				<p class="normal"><span>– Yoktur tabii.</span></p>
				<p class="normal"><span>– Öyleyse Tanrı, yaptığında da, dediğinde de açık ve gerçek bir varlıktır. Biçim değiştirmez. İnsanı ne uyanıkken, ne de düşünde değişik görüntüler ve sözlerle aldatmaz.</span></p>
				<p class="normal"><span>– Dediklerine göre böyle olması gerekir.</span></p>
				<p class="normal"><span>– Demek ki, şiir olsun, söz olsun Tanrılar için şu kanunda anlaştık: Tanrılar büyücüler gibi biçim değiştirmezler; yalan yanlış sözler ve işlerle bizi aldatmaya kalkmazlar.</span></p>
				<p class="normal"><span>– Doğru, haklısın.</span></p>
				<p class="normal"><span>– Öyleyse, dostum, biz Homeros’un sözlerini beğenmekle beraber, Zeus’un Agamemnon’a o düşü gördürmesini beğenmeyeceğiz. Sonra Aiskhylos’un şu mısralarına bak; </span><span>Thetis der ki: Apollon, düğünümde mutlu analığımı överek</span><span>, </span><span>çocuklarımın hastalık nedir bilmeyeceklerini, uzun ömürlü olacaklarını söyledi; sonra da Tanrıların gözettiği şu benim kaderimi uğurlu bir paian’la övmeye başladı, sevindirdi beni. Ben de Phoibos’un kehanetiyle, kaynayıp taşan ağzının yalansız olduğunu sandım. Ama o, bu sofrada oturmuş, bu şarkıyı, bu sözleri söylemişken oğlumu öldürdü.</span><span> Tanrılar üstüne biri kalkar da böyle şeyler söylerse kızacağız, koro vermeyeceğiz ona. Bekçilerimizin Tanrılara saygılı olmalarını, kendi ölçülerinde Tanrılara benzemelerini istiyorsak, gençlerin öğretiminde buna benzer şeyler söylenmesini yasak edeceğiz.</span></p>
				<p class="normal"><span>– Evet. Ben candan katılıyorum bu yasalara.</span></p>
				<p class="normal"><span>İkinci Kitabın Sonu</span></p>
				</div>
<div class="calibre2" id="calibre_pb_14"/></body>
</html>