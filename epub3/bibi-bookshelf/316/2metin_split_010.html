<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>2metin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_8"><span>Dördüncü Kitap</span></h1>
				<p class="normal"><span>Adeimantos söze karıştı, dedi ki:</span></p>
				<p class="normal"><span>– Peki ama, Sokrates, biri çıkar da senin bu koruyucuları pek de mutlu yaşatmadığını söylerse ne dersin? Üstelik mutluluklarına kendileri kıymış olacak; devlet ellerinde olduğu halde, ondan hiçbir nimet elde etmeyecekler. Başka devletlerin başındakiler gibi toprakları, güzel, büyük evleri olmayacak. Bu evleri gereğince döşeyemeyecekler; Tanrılara kendi adlarına kurban, kesemeyecekler; kimseyi konuk edemeyecekler, demin dediğin gibi, altını, gümüşü, mutlu sayılan kişilerin kullandıklarını, kullanamayacaklar. Koruyucular, şehirde oturan, ama onu korumaktan başka hiçbir iş görmeyen ücretli erlere dönecek.</span></p>
				<p class="normal"><span>– Evet, dedim, üstelik aldıkları ücret de sadece geçimlerini sağlayacak; boğaz tokluğuna çalışacaklar. O kadar ki, canları gezmek istese, kadınlara para yedirmek isteseler, mutlu insanlar gibi dilediğini satın almaya kalksalar, olmaz diyeceğiz. Bunları da kat sözlerine!</span></p>
				<p class="normal"><span>– Peki, bunları da katalım.</span></p>
				<p class="normal"><span>– Şimdi, nasıl kendimizi savunacağız buna karşı diyorsun, değil mi?</span></p>
				<p class="normal"><span>– Evet.</span></p>
				<p class="normal"><span>– Bana kalırsa, gene aynı yoldan yürüyerek savunacağız. Diyeceğiz ki: Koruyucular bu durumda, pekâlâ mutlu olabilirler. Biz devletimizi, bütün topluma birden mutluluk sağlasın diye kuruyoruz. Yoksa bir sınıf, ötekilerden daha mutlu olsun diye değil; çünkü, kurduğumuz devlette doğruluğu, en kötü yönetilen devlette de eğriliği kolayca görürüz. Bunları gördükten sonra da, baştan beri üstünde durduğumuz doğrulukla eğrilik konusunda bir sonuca varırız demiştik. Şimdiyse biz, bütün yurttaşlara mutluluk sağlayan bir devlet düşünüyoruz. Yoksa yurttan bazı kişileri seçip onları mutlu kılacak değiliz. Yurt baştan başa mutlu olacak. Bundan sonra da, bunun tersini düşüneceğiz. Bir heykeli boyarken biri çıkar da, vücudun en güzel yerlerine en güzel renkleri koymadığımızı, örneğin, yüzün en güzel yeri olan gözleri ne diye erguvana değil de karaya boyadığımızı sorarsa, ona şöyle diyebiliriz: Ne tuhaf adamsın! Sence güzel boyamak için gözü göz olmaktan çıkarmak mı gerek? Sen, heykelin her yerine en yakışan rengi koymaya, heykelin bütünüyle güzel olmasına bak. Koruyucular için de, onları koruyucu olmaktan çıkartacak bir mutluluk istemez. Çiftçilere de bayramlıklar giydirip, altınlar takıp, toprağı ister işleyin ister işlemeyin; çömlekçilerimize ocak başında yan gelip kadeh tokuşturun, arada bir de tezgâha geçip dilediğiniz kadar çömlek yapın mı diyeceksin? Bütün yurdun mutlu olması için yurttaşların böyle mi davranmaları gerek? Aman, böyle bir şeyi aklımıza bile getirme; çünkü, sana kalırsa, ne çiftçi çiftçi olur, ne çömlekçi çömlekçi, ne de devlet kurabilecek değerde bir insan bulunur. Koruyuculardan başkasının bu yola sapması haydi neyse, çünkü bir eskici, kötü olursa, eskici olmadan eskici geçinirse, bu yurt için bir bela olmaz. Ama, kanunların ve toplumun koruyucuları olanlar, koruyucu olmadan koruyucu geçinirlerse, devlet çöktü demektir. Bütün toplumun kaderi onların keyfine kalır. Biz toplum için gerçek koruyucular, ona hiçbir kötülük etmeyecek koruyucular istiyoruz. Bizi sorguya çekense, koruyucuyu topluma her kötülüğü edebilecek, devletin başında değil de, panayırdaymış gibi bol bol yiyip içerek keyif çatan biri olarak düşünüyor, anlaşılan. Böyle düşünüyorsa, o devletten değil, başka bir şeyden söz ediyor olmalı. Asıl üstünde durulacak şey şu: Toplum için koruyucular ararken gözettiğimiz nedir? Bu koruyuculara en büyük mutluluğu sağlamak mı, yoksa bütün şehri göz önünde tutup herkesin mutluluğunu sağlamak mı? Evet, koruyucularla yardımcıları kurduğumuz düzene bakıyorlar mı? Hem kendilerini, hem başkalarını görevlerinde usta olmaya zorluyorlar mı? Böylece de bütün şehir gelişip en iyi yönetime kavuşunca her sınıf, tabiatın verdiği mutluluk payını alabiliyor mu? İşte buna bakmalı asıl.</span></p>
				<p class="normal"><span>– Doğru bu sözlerin, dedi.</span></p>
				<p class="normal"><span>– Peki, dedim, bakalım buna yakın başka bir mesele üzerinde söyleyeceklerimi nasıl bulacaksın?</span></p>
				<p class="normal"><span>– Hangi mesele?</span></p>
				<p class="normal"><span>– İki şey var ki, iş gören insanı işe yaramaz hale getirir. Bunlar üzerinde duralım.</span></p>
				<p class="normal"><span>– Nedir bu iki şey?</span></p>
				<p class="normal"><span>– Zenginlik, yoksulluk.</span></p>
				<p class="normal"><span>– Ne demek istiyorsun? dedi.</span></p>
				<p class="normal"><span>– Şunu demek istiyorum, dedim; çömlekçi zengin olunca, sanatıyla uğraşmak ister mi dersin?</span></p>
				<p class="normal"><span>– İstemez elbet.</span></p>
				<p class="normal"><span>– Gittikçe daha tembel, daha ilgisiz olmaz mı?</span></p>
				<p class="normal"><span>– Olur.</span></p>
				<p class="normal"><span>– Yani, gün geçtikçe sanatında kötüleşmiş olur değil mi?</span></p>
				<p class="normal"><span>– Hem de nasıl!</span></p>
				<p class="normal"><span>– Tersine, çömlekçi yoksulluk yüzünden, işi için gerekli araçları bulamazsa, hem yapacağı iş kötü olur, hem de çıraklarını kötü birer çömlekçi olarak yetiştirir.</span></p>
				<p class="normal"><span>– İster istemez.</span></p>
				<p class="normal"><span>– Demek zenginlik de, yoksulluk da, bir yandan sanatı, öbür yandan da sanatçıları kötüleştirir.</span></p>
				<p class="normal"><span>– Doğru.</span></p>
				<p class="normal"><span>– Öyleyse, koruyucularımızın şehre düşman gibi sinsi sinsi sokulmasını her ne pahasına olursa olsun önleyecekleri bir şey daha bulmuş oluruz.</span></p>
				<p class="normal"><span>– Neymiş bu?</span></p>
				<p class="normal"><span>– Zenginlik ve yoksulluk, dedim; çünkü biri insanı keyfe, tembelliğe, değişme isteğine götürür, öteki değişmek isteğiyle kalmaz, üstelik insanı küçültür, işini aksatır.</span></p>
				<p class="normal"><span>– Çok doğru, dedi, ama Sokrates şunu da düşün: Para olmazsa, devletimiz nasıl savaşır? Hele büyük ve varlıklı bir devletle karşılaşırsa ne yapar?</span></p>
				<p class="normal"><span>– Böyle bir devletle başa çıkması zordur elbet. Ama karşısına iki devlet birden çıkarsa iş kolaylaşır.</span></p>
				<p class="normal"><span>– Nasıl?</span></p>
				<p class="normal"><span>– Savaşta iş yumruk gücüne dayanırsa, bu iş için yetişmiş birer atlet olan bekçilerimiz, karşılarında zenginleri bulacaklar değil mi?</span></p>
				<p class="normal"><span>– Evet.</span></p>
				<p class="normal"><span>– Peki, Adeimantos, iyi yetişmiş bir dövüşçü, sence kötü yetişmiş, üstelik de zengin ve yağ bağlamış iki dövüşçüyle başa çıkamaz mı?</span></p>
				<p class="normal"><span>– İkisi bir arada oldu mu zor başa çıkar.</span></p>
				<p class="normal"><span>– Neden? Kaçar gibi yapar, sonra birden geri döner, kendini kovalayanlardan en yakın olanını haklar. Aynı şeyi, güneşin altında, boğucu sıcakta birkaç kere de yapabilir. Böylece tek başına bir dövüşçü, bir sürü adamın hakkından gelemez mi dersin?</span></p>
				<p class="normal"><span>– Gelir elbet.</span></p>
				<p class="normal"><span>– Peki, zenginler savaş sanatını, yumruk dövüşünden daha iyi bilmezler ya?</span></p>
				<p class="normal"><span>– Bilmezler.</span></p>
				<p class="normal"><span>– Öyleyse, bizim atletler, kendilerinden sayıca iki üç misli olan düşmanla kolayca savaşabilecekler.</span></p>
				<p class="normal"><span>– Haklısın gibi geliyor bana.</span></p>
				<p class="normal"><span>– Bir başka devlete elçiler yollayıp, şunu söyletsek: Bizler ne altın, ne gümüş kullanırız, bunlar yasaktır bize, size değil; anlaşın bizimle, düşmandan alınacak her şey sizin olsun. Sağlam, tığ gibi köpeklere karşı kim savaşmak ister? Bu köpeklerle anlaşıp onları yağ bağlamış, kendini koruyamaz sürüye salmak varken ne diye savaşsın?</span></p>
				<p class="normal"><span>– Haklısın; ama bir devlet bütün başka devletlerin zenginliklerini kendinde toplarsa, sakın bu zengin olmayan devlet için tehlike olmasın, dikkat et!</span></p>
				<p class="normal"><span>– Tuhafsın, kurduğumuz devletten başka türlüsüne devlet adı verilebilir mi sanıyorsun?</span></p>
				<p class="normal"><span>– Neden sanmayayım?</span></p>
				<p class="normal"><span>– Öteki devletlere daha geniş bir ad bulmak gerek. Çünkü, onlarda bir değil, bir sürü devlet iç içedir. Şu bildiğimiz devlet oyunundaki gibi, ne türlü olursa olsunlar, her birinde en az iki yan vardır. Biri zenginler, öteki yoksullar yanı. Her iki yanda da ayrıca bir sürü bölümler daha vardır. Sen bunların hepsini bir bütün diye alırsan aldanırsın, belki de yan tutarak saldırır da bir yanın varlığını, hatta adamlarını öbür yana vereceğini söylersen, senden yana olanlar çoğalır, sana saldıracaklar da azalır. Senin devletinse, demin kurduğumuz gibi, iyi bir düzenle akıllıca yönetilirse, binden çok savaşçısı olmasa da, yalnız önce değil, gerçekten de büyük devlet olur. Böylesini ne Yunanlılar, ne de yabancılar arasında bulabilirsin. Öteki devletler istedikleri kadar bizimkinden birkaç defa büyük gözüksünler, ne dersin? Doğru mu söylüyorum?</span></p>
				<p class="normal"><span>– Doğru da söz mü!</span></p>
				<p class="normal"><span>– Böyle olunca, devlet adamlarımıza düşen iş, toprak elde etmek kaygılarını bir yana bırakıp, yurdumuzun büyüklüğünü, gereği gibi sınırlandırmaktır değil mi?</span></p>
				<p class="normal"><span>– Nasıl sınırlandırmak?</span></p>
				<p class="normal"><span>– Ben şöyle derim: Devlet, bütünlüğünü kaybetmediği ölçüde genişlesin, kabul; ama bütünlüğünü, birliğini boğacak kadar genişlemesini istemiyoruz.</span></p>
				<p class="normal"><span>– Diyecek yok!</span></p>
				<p class="normal"><span>– Öyleyse koruyucularımıza şunu diyeceğiz: Devletimizin sınırı ne çok geniş olacak, ne de çok dar. İkisi ortasında yeterince sınırlı bir bütün olarak kalacak.</span></p>
				<p class="normal"><span>– Böylece de koruyucularımıza fazla bir iş yüklemiş olmuyoruz.</span></p>
				<p class="normal"><span>– Demin de onlardan buna benzer bir sınırlama istemiştik. Koruyuculardan işe yaramaz çocuk doğarsa, bunları öteki sınıflara vermiştik. Başka sınıflardan doğan koruyuculuğa yarar çocukları da koruyucu sınıfına alıyorduk. Bunda amacımız, yurttaşlarımız hangi iş için yaratılmışlarsa yalnız o işi yapmaları, böylece birçok işe bölünmeden bir tek bütün kalmalarıydı. Devlet de onlar gibi bir bütün kalacak, bölünüp dağılmayacak.</span></p>
				<p class="normal"><span>– Evet, bu daha da kolay bir iş.</span></p>
				<p class="normal"><span>– Şüphesiz, sevgili Adeimantos dedim; bütün bu kurallar o kadar önemli değil, bunların hepsini küçümseyebiliriz, yeter ki koruyucular, asıl büyük kuralı, tek başına her şeye yeten kuralı göz önünde bulundursunlar.</span></p>
				<p class="normal"><span>– Nedir o kural?</span></p>
				<p class="normal"><span>– Eğitim ve öğretim, dedim; yurttaşlarımızın kafası iyi bir eğitimle aydınlanmışsa, bütün bu meseleleri de çözerler kolayca, konuşmadığımız daha başkalarını da; örneğin, kadın, evlenme, çocuk gibi meselelerini: Hani atasözünün “</span><span>Dostlar arasında ortak</span><span>” dediği şeyleri.</span></p>
				<p class="normal"><span>– Çok doğru.</span></p>
				<p class="normal"><span>– Bir devlet işe iyi başladı mı, sudaki halkalar gibi düzenle genişler. Kusursuz bir eğitim ve öğretimden değerli varlıklar çıkar. Bu varlıklar da o eğitimle yoğrularak eskilerden daha iyi de olurlar her bakımdan; hayvanlarda olduğu gibi, üreme bakımından bile.</span></p>
				<p class="normal"><span>– Olabilir.</span></p>
				<p class="normal"><span>– Kısacası şu: Devletin bekçileri, eğitimin bozulmamasına bakacaklar. Ne beden, ne de kafa eğitiminde, kurulmuş düzene aykırı hiçbir yeniliğe meydan verecekler. Biri tutar, </span><span>şair ağzından çıkan yeni sözlere bayılır insanlar</span><span>, derse, bu söz tehlikelidir. Çünkü, herkes şairin yeni havaları değil de, müzikte yeni makamları kastettiğini sanır. O türlü bir yeniliği de hoşgörür. Oysa şairin düşüncesini bir türlü anlayıp yürütmek yanlıştır. Müzikte yeni bir çeşidin doğması kaçınılacak bir şeydir. Bununla her şey tehlikeye girer. Damon’un dediği, benim de inandığım gibi, müzikte yol değişti mi, devletin anayasası temelinden sarsılır.</span></p>
				<p class="normal"><span>– Buna ben de inanıyorum.</span></p>
				<p class="normal"><span>– İşte bence bekçilerimizin nöbet tutacakları yer burasıdır: Müzik alanı.</span></p>
				<p class="normal"><span>– Gerçekten de bu alanda yasalar, sinsice ve daha kolay çiğnenir, kimse de varmaz farkına.</span></p>
				<p class="normal"><span>– Evet, dedim; kimse bir eğlencenin zararlı olabileceğini düşünmez.</span></p>
				<p class="normal"><span>– Öyle oluyor, doğru. Kanuna saygısızlık buradan başlayıp yavaş yavaş gelenek, göreneklerimize sızıyor, sonra daha da güçlenerek insanlar arasındaki davranışlara geçiyor, oradan da küstahça devletin anayasasına. Böylece Sokrates, ne teklerin, ne de toplumun hayatında ayakta duran bir değer kalıyor.</span></p>
				<p class="normal"><span>– Böyle olduğuna inanıyorsun demek?</span></p>
				<p class="normal"><span>– İnanıyorum, dedi.</span></p>
				<p class="normal"><span>– Öyleyse dediğimiz gibi, çocuklarımızın oyunlarını daha başlangıçtan sıkı bir düzene sokmalıyız. Çünkü, çocuklar oyunlarında kuralların dışına çıkarsa, büyüyüp adam oldukları vakit, kanunlara saygı göstermeleri beklenir mi?</span></p>
				<p class="normal"><span>– Beklenemez doğrusu.</span></p>
				<p class="normal"><span>– Çocuklar, küçükken oyun kurallarına uyarlar ve müzikle düzen sevgisi içlerine işlerse, kötü yetişenlerin tersine, bu sevgi ömürleri boyunca içlerinde kalır; gittikçe daha da kuvvetlenir ve eski düzenin bozulan yanlarını kendiliklerinden yoluna sokarlar.</span></p>
				<p class="normal"><span>– Doğru.</span></p>
				<p class="normal"><span>– Böyle yetişenler, dedim, kendilerinden öncekilerin bir kenara attıkları, küçümsedikleri kurallara yeni bir can verirler.</span></p>
				<p class="normal"><span>– Hangi kurallara?</span></p>
				<p class="normal"><span>– Şunlara: Yaşlılar yanında edeple susmak, yaşlılara yer vermek, görünce ayağa kalkmak, ana babaya saygı göstermek, saç kesmek, giyinmede kuşanmada, davranışlarda geleneğe uymak. Bütün bunlara dönülmez mi dersin?</span></p>
				<p class="normal"><span>– Dönülebilir!</span></p>
				<p class="normal"><span>– Böyle şeyleri kanunlaştırmak saflık olur bence. Bunlar hiçbir yerde de kanunlaştırılmamıştır, çünkü bunlar, sözle, yazıyla yaşatılacak kurallar değildir.</span></p>
				<p class="normal"><span>– Evet, yaşatılamaz.</span></p>
				<p class="normal"><span>– Gördüğü eğitim bir insanı nereye sürerse, oraya gider, çünkü, benzer hep benzerini arar, değil mi ya?</span></p>
				<p class="normal"><span>– Şüphesiz.</span></p>
				<p class="normal"><span>– Diyebiliriz ki, bir şey iyi başlarsa zamanla daha iyiye, kötü başlarsa daha kötüye gider. Her şey sonunda kendinin son gücüne varır.</span></p>
				<p class="normal"><span>– İster istemez.</span></p>
				<p class="normal"><span>– Onun için, bu gibi şeyleri kanunlaştırmaya yanaşmam.</span></p>
				<p class="normal"><span>– Haklısın.</span></p>
				<p class="normal"><span>– Peki, ya alışveriş işleri? Çarşıdaki pazarlıklar; işçilerle anlaşmalar; sövüp saymalar; çatışmalar; yargıca başvurmalar; mahkeme işleri, pazarlarda, limanlarda alınacak ve verilecek vergiler; çarşıda, sokakta, limanda, gemilerin demir atmasında, daha türlü türlü işlerde tutulan yollar? Bütün bunları kanunlarla mı düzenleyeceğiz?</span></p>
				<p class="normal"><span>– Yok, dedi, dürüst insanlara bunları kanunlarla yaptırmaya lüzum yok. Yapılacak şeyi kendiliklerinden bulurlar.</span></p>
				<p class="normal"><span>– Evet, dostum, yukarıda söylediğimiz kanunlara saygıları varsa!</span></p>
				<p class="normal"><span>– Yoksa bir sürü kanunlar yapıp bunları değiştirmekle ömür geçirirler, sonunda en iyisini bulacağız diye.</span></p>
				<p class="normal"><span>– Bunlarınki, dedim, ölçüsüzlükleri yüzünden, kötü bir yaşama yolundan ayrılmayan hastaların durumuna benzer.</span></p>
				<p class="normal"><span>– Öyle.</span></p>
				<p class="normal"><span>– Ne de güzel yaşar bu hastalar! Boyuna hekime gider, ilaçlar alır, hastalıklarını büsbütün azdırmaktan başka bir iş yapmazlar. Gene de yeni bir ilaçla kurtulacaklarını umarlar.</span></p>
				<p class="normal"><span>– Evet, bu çeşit hastaların budur başına gelen.</span></p>
				<p class="normal"><span>– Peki ama, bunların tuhaf tarafları şu değil mi? Onlara şu doğru sözü söyleyeni en büyük düşmanları sayarlar: Sarhoş olmaktan, göbek şişirmekten, kadınlarla düşüp kalkmaktan, yan gelip yatmaktan vazgeçmedikçe size ne ilaç kâr eder, ne dağlama, ne kesip biçme, ne büyü, ne de muska!</span></p>
				<p class="normal"><span>– Tuhaf yanı yok bunun. Bu kadar doğru öğüt veren düşman sayılır mı?</span></p>
				<p class="normal"><span>– Anlaşılan, hiç gönlün yok böylelerini övmeye?</span></p>
				<p class="normal"><span>– Yok doğrusu.</span></p>
				<p class="normal"><span>– Şimdi konumuza dönelim. Bütün bu toplumun böyle davranmasını hoşgörmeyeceksin elbet… Ama bunu yapan devletler var. Hiç de iyi yönetilmedikleri halde, düzeni değiştirmeye kalkan yurttaşları, ölüm cezasıyla korkuturlar. Buna karşılık bu kötü düzen içinde rahat eden kişileri öveni, onlara yaranmaya, istediklerini sezinleyip yerine getirmeye çalışanı iyi yurttaş, büyük devlet adamı sayar, onu şana, şerefe boğarlar.</span></p>
				<p class="normal"><span>– Evet, tıpkı dediğini yapan devletler var, hoşgörmem onları ben.</span></p>
				<p class="normal"><span>– Ya böyle bir devleti yaşatmak için, canla başla çalışan insanların yiğitliğine, uysallığına ne dersin?</span></p>
				<p class="normal"><span>– Bunlara hayranım doğrusu. Yalnız bunlar arasında kendi kendilerini aldatanlar, halk alkışladı diye kendilerini büyük politikacı sananlar da vardır ki, bunlar ayrı.</span></p>
				<p class="normal"><span>– Ya, demek bu türlülerini tutmuyorsun? Ama ölçmesini bilen bir adam düşün. Birçok bilgisizler ona boyunun dört kulaç olduğunu söyleseler, buna inanmazlık edebilir mi?</span></p>
				<p class="normal"><span>– Dünyada edemez!</span></p>
				<p class="normal"><span>– Öyleyse kızma bu adamlara canım. Dünyanın en eğlenceli insanlarıdır bunlar. Toplumu iyi edeceğiz diye bir sürü kanunlar korlar, böylece kötülüklere bir son vereceklerini umarlar. Ama aslında, Hydra’nın bin başından birini kestiklerini, her kestikleri başın yerine de yeniden ikisinin çıktığını fark edemezler.</span></p>
				<p class="normal"><span>– Evet, tam budur yaptıkları.</span></p>
				<p class="normal"><span>– Bence gerçek bir kanun koyucu, bu türlü kanunlar, kurallarla vaktini kaybetmez. Düzenlemek istediği devlet, ister iyi olsun, ister kötü. İyiyse, kanunları değiştirmeye lüzum yok; kötüyse, koyacağı kanunların birçoğunu kim olsa koyar, birçoğu da kendiliğinden toplumun yaşama düzeninden çıkar.</span></p>
				<p class="normal"><span>– Öyleyse, kanun koyma işinde ne kalıyor bize?</span></p>
				<p class="normal"><span>– Hiçbir şey, dedim; ilk kanunları, en önemli, en güzel olanları koymak Apollon’un işidir.</span></p>
				<p class="normal"><span>– Nedir bu kanunlar?</span></p>
				<p class="normal"><span>– Tapınakların kuruluşu; kurbanlar; büyük küçük Tanrılara, kahramanlara yapılan törenler; ölülerin gömülmesi, saygı görmesiyle ilgili kanunlar; çünkü bu türlü işleri biz bilmeyiz. Bir devlet kurarken, aklımız varsa, biz de atalarımızın başvurduğu varlığa başvurur, yalnız onun sözünü dinleriz. Dünyanın göbeğinde oturan Tanrı, hiç şüphesiz atalarımıza ve bütün insanlara yol gösteren Tanrıdır.</span></p>
				<p class="normal"><span>– Haklısın, yapılacak şey budur.</span></p>
				<p class="normal"><span>– İşte böylece devleti kurmuş sayılırız, Aristo’nun oğlu, dedim; geriye asıl aradığımızı bulmak kalıyor. Bir fener bul, kardeşini, Polemarkhos’u ve ötekileri yardıma çağır, gidip bakalım, doğruluk nerede, eğrilik neredeymiş! Birbirinden ayrılan yönleri neymiş? Mutlu olmak için hangisinden yana gitmek gerekirmiş? Tanrıların, insanların gözünden kaçabilir miymiş kimse?</span></p>
				<p class="normal"><span>– Boşuna konuşuyorsun dedi Glaukon; bu arama işine sen kendin giriştin. Bütün gücümle, bütün çarelere başvurup, doğruluğun yardımına koşmazsam günah ederim, demiştin.</span></p>
				<p class="normal"><span>– Doğru, bunu bana hatırlattığına iyi ettin. Dediğimi yapayım, ama siz de bana yardım edin.</span></p>
				<p class="normal"><span>– Peki, ederiz.</span></p>
				<p class="normal"><span>– Bakalım benim tutacağım yolda, aradığımızı bulabilecek miyiz? Devletimiz iyi kurulmuşsa, her bakımdan iyi demektir, değil mi?</span></p>
				<p class="normal"><span>– İster istemez.</span></p>
				<p class="normal"><span>– Yani bu devlet bilge, yiğit, ölçülü ve doğrudur.</span></p>
				<p class="normal"><span>– Öyle ya!</span></p>
				<p class="normal"><span>– Öyleyse, devlette saydığımız bu değerlerden hangilerini buluyorsak, geriye kalanlar arayacağımız değerlerdir.</span></p>
				<p class="normal"><span>– Evet.</span></p>
				<p class="normal"><span>– Şimdi farzet ki, aradığımız dört şey de bir yerdedir ve biz bir tanesini arıyoruz. İlkini bulduk mu yetiniriz onunla, ama öteki üçünü daha önce bulmuşsak, aradığımız kendiliğinden ortaya çıkar; çünkü, aradığımız ister istemez geriye kalan dördüncüdür.</span></p>
				<p class="normal"><span>– Doğru.</span></p>
				<p class="normal"><span>– O halde bizim dört değerimiz için de aynı yoldan gidemez miyiz?</span></p>
				<p class="normal"><span>– Gideriz elbet.</span></p>
				<p class="normal"><span>– Öyle sanırım ki, ilk bakışta gördüğümüz değer bilgeliktir. Hem bunun tuhaf bir yanı da var.</span></p>
				<p class="normal"><span>– Ne gibi?</span></p>
				<p class="normal"><span>– Bizim kurduğumuz devlette bilgelik vardır; çünkü, kararlarını bilgece verir.</span></p>
				<p class="normal"><span>– Evet.</span></p>
				<p class="normal"><span>– Bilgece karar vermek bir bilgi işidir. İnsanlar bilgisizlikleriyle değil, bilgileriyle doğru karar verirler.</span></p>
				<p class="normal"><span>– Şüphesiz.</span></p>
				<p class="normal"><span>– Ama, toplumda birçok hem de çeşit çeşit bilgiler vardır.</span></p>
				<p class="normal"><span>– Evet.</span></p>
				<p class="normal"><span>– Örneğin, dülgerlerin bilgisi; devletin bilge olması, doğru karar vermesi, bu bilgiden ötürü müdür?</span></p>
				<p class="normal"><span>– Hiç de değil. Bu bilgiyle olsa olsa devlet dülgerlikte usta olur.</span></p>
				<p class="normal"><span>– Demek ki, tahta işçiliğini iyi bilmenin, devletin bilgeliğiyle ilgisi yoktur.</span></p>
				<p class="normal"><span>– Yoktur elbet.</span></p>
				<p class="normal"><span>– Maden işleri bilgisi için de, aynı şeyi söyleyebilir miyiz?</span></p>
				<p class="normal"><span>– Evet.</span></p>
				<p class="normal"><span>– Toprağı işleme bilgisi de öyle. Devlet bu bilgiyle olsa olsa iyi çiftçi olabilir.</span></p>
				<p class="normal"><span>– Öyle geliyor bana da.</span></p>
				<p class="normal"><span>– Peki, kurduğumuz devlette yurttaşların şu, ya da bu işini değil de, bütün toplumu düşünen ve devletin başka devletlerle ilişkilerini düzenleyen bir bilgi var mıdır?</span></p>
				<p class="normal"><span>– Vardır elbet.</span></p>
				<p class="normal"><span>– Nedir o bilgi ve kimlerde bulunur?</span></p>
				<p class="normal"><span>– Bu bilgi koruyuculuk bilgisidir. Demin en iyi koruyucu dediğimiz devlet adamlarında bulunur.</span></p>
				<p class="normal"><span>– Öyleyse, öyle bir bilgisi olan devlete nasıl bir devlet dersin?</span></p>
				<p class="normal"><span>– Yerinde kararlar veren, gerçekten bilge bir devlet.</span></p>
				<p class="normal"><span>– Peki, dedim, bizim devletimizde bu gerçek koruyucular mı daha çok olacak, yoksa demirciler mi?</span></p>
				<p class="normal"><span>– Demirciler tabii.</span></p>
				<p class="normal"><span>– O halde şu, ya da bu işi bilenlerin tümü arasında koruyucular bir azınlık olacak?</span></p>
				<p class="normal"><span>– Evet, hem de en küçük azınlık.</span></p>
				<p class="normal"><span>– Demek ki, tabiata uygun olarak kurulmuş bir devlet, akıllı olmasını kendini yöneten küçük bir topluluğun bilgisine borçludur. Bilgelik diyebileceğimiz bilgi de budur.</span></p>
				<p class="normal"><span>– Çok doğru.</span></p>
				<p class="normal"><span>– İşte dört değerden birini ve yerini bulduk nasılsa.</span></p>
				<p class="normal"><span>– Bu buluş yerindedir bence.</span></p>
				<p class="normal"><span>– Yiğitliğe gelince, onun ne olduğunu, bir devlete yiğit dedirten insanların kimler olduğunu bulmak güç olmasa gerek.</span></p>
				<p class="normal"><span>– Nasıl?</span></p>
				<p class="normal"><span>– Bir devlete korkak, ya da yiğit demek için, onun uğrunda savaşan insanlardan başka kim akla gelebilir?</span></p>
				<p class="normal"><span>– Kimse!</span></p>
				<p class="normal"><span>– Şehirde onlardan başkaları korkak, ya da yiğit olsalar, devlete korkak, ya da yiğit dedirtemezler değil mi?</span></p>
				<p class="normal"><span>– Evet, dedirtemezler.</span></p>
				<p class="normal"><span>– Demek, devlet yürekli olmasını belli bir parçasına borçludur. Kanun koyucu, eğitim yoluyla, neden korkulup, neden korkulmayacağını aşılamıştır insanlara. Bu azınlığın işi, aşılanan bu değeri her yerde, her zaman korumaktır. Sence de yiğit olmak bu değil midir?</span></p>
				<p class="normal"><span>– Pek iyi anlayamadım, bir daha söyler misin?</span></p>
				<p class="normal"><span>– Yiğitliğin bir çeşit koruma olduğunu söylüyorum.</span></p>
				<p class="normal"><span>– Neyin korunması?</span></p>
				<p class="normal"><span>– Korkulacak şeyler üstüne eğitim yoluyla, kanunların verdiği inancı koruması. Yiğit olan bu inancı her yerde, her vakit korur demekle, onu keder, sevinç, istek ve korku içinde bir yana bırakmaz, demek istedim. İstersen düşüncemi bir benzetmeyle anlatayım?</span></p>
				<p class="normal"><span>– İsterim.</span></p>
				<p class="normal"><span>– Bilirsin, boyacılar yünü kızıla boyamak istedikleri vakit, ak yünü seçerler. Boyanın parlaklığını sağlasın diye onu iyice yıkar, hazırlarlar, sonra kızıla boyarlar. İşte böyle boyanan kumaş, ister sabunla, ister sabunsuz yıkansın solmaz, atmaz rengini. Yoksa ne olur bilirsin?</span></p>
				<p class="normal"><span>– Bilirim, rengini atar, gülünç bir şey olur.</span></p>
				<p class="normal"><span>– İşte biz de savaşçılarımızı seçerken, onları müzik ve jimnastikle yetiştirirken, yaptığımız işi buna benzeterek düşün. İstediğimiz şey nedir? Yüne işleyen boya gibi, kanunlar da savaşçıların içlerine işlesin. Tabiatları ve gördükleri eğitimin iyiliği dolayısıyla neden korkup, neden korkmayacakları üzerinde sarsılmaz bir inançları olsun ve renkleri, bütün sodalardan ve sabunlardan daha soldurucu olan acı, korku, hırs gibi hallerde uçup gitmesin. İşte korkulacak ve korkulmayacak şeyler üstüne, kanunlara uygun olarak, beslediğimiz inancın sarsılmazlığına yiğitlik diyorum. Buna bir diyeceğin var mı?</span></p>
				<p class="normal"><span>– Yok. Gerçekten bu inanç eğitimden gelmezse, örneğin bir hayvanın, ya da bir kölenin inancı olursa onu temelli saymayız, yiğitlik demeyiz ona.</span></p>
				<p class="normal"><span>– Doğru söylüyorsun, dedim.</span></p>
				<p class="normal"><span>– Kısacası, yiğitliği ben de senin gibi anlıyorum, dedi.</span></p>
				<p class="normal"><span>– Şunu da kabul et ki, bu yiğitlik olmadan devlet adamı olamaz insan. Yoksa, yiğitlik üstünde durmazdık. Ama, bu konuyu bir başka zaman ele alırız, bu kadarı yeter şimdilik. Çünkü, bizim şimdi aradığımız yiğitlik değil, doğruluktur.</span></p>
				<p class="normal"><span>– Haklısın.</span></p>
				<p class="normal"><span>– Devlette arayacağımız iki değer kalıyor: Ölçü ve doğruluk.</span></p>
				<p class="normal"><span>– Evet.</span></p>
				<p class="normal"><span>– Doğruluğu nasıl bulacağız, onu düşünelim. Bunu bulursak ölçüyle uğraşmamıza lüzum kalmaz.</span></p>
				<p class="normal"><span>– Doğrusu bilmem ama, ölçüyü bir yana bırakacaksak, ilkin doğruluğu düşünmek bana uygun görünmüyor. Önce ölçünün ne olduğunu arayalım, bana sorarsan.</span></p>
				<p class="normal"><span>– Haydi, gönlün hoş olsun, seni kırmak istemem.</span></p>
				<p class="normal"><span>– Başla öyleyse.</span></p>
				<p class="normal"><span>– Başlayayım, dedim; ilk bakışta ölçü, öteki değerlerden daha çok bir düzene, bir ahenge benzer.</span></p>
				<p class="normal"><span>– Nasıl?</span></p>
				<p class="normal"><span>– Ölçü, dedim, isteklerimize, tutkularımıza vurduğumuz bir çeşit dizgindir. Bu anlamın izlerini halk deyimlerinde buluruz. Örneğin, kendini tutma, kendine hâkim olma gibi… Ne dersin?</span></p>
				<p class="normal"><span>– Doğru.</span></p>
				<p class="normal"><span>– Kendine hâkim olma tuhaf bir deyim değil mi? Kendine hâkim olan, kendinin kölesi olmuş olmuyor mu? Kendinin kölesi olan, kendinin efendisi de demektir. Aynı adam hem köle oluyor, hem efendi.</span></p>
				<p class="normal"><span>– Sahi öyle!</span></p>
				<p class="normal"><span>– Bana kalırsa, bu deyimi şöyle anlamalı: Bir insanın içinde iki yan vardır: Biri iyi, biri kötü. İyi yan, kötü yanı buyruğuna aldı mı, buna kendine hâkim olma diyoruz, bunu yapanı da övmüş oluyoruz. Tersine, kötü eğitim görme, kötülerle düşüp kalkma yüzünden iyi yan zayıflar da, kötü yanın buyruğuna girerse, böyle birine de kendinin kölesi deriz. Buysa kötüleme olur.</span></p>
				<p class="normal"><span>– Olur elbet.</span></p>
				<p class="normal"><span>– Şimdi devletimize gelelim: Bu iki yanı onda da göreceğiz. Bizim devletimize kendine hâkim diyeceğiz. Çünkü, onda iyi yan, kötü yanı buyruğu altına almıştır. Ölçülü, kendine hâkim diye buna diyoruz.</span></p>
				<p class="normal"><span>– Evet, bunu görmeliyiz devletimizde.</span></p>
				<p class="normal"><span>– Bu demek değildir ki, bizim topluluğumuzda tutkular, zevkler, acılar olmayacak. Olacak; hele çocuklarda, kadınlarda, kölelerde, hatta, bütün değerlerine rağmen, özgür dediğimiz insanlarda bile.</span></p>
				<p class="normal"><span>– Doğru.</span></p>
				<p class="normal"><span>– Ama, iyi bir yaradılışla, iyi bir eğitimi birleştirmiş küçük bir azınlık, akıl ve düşünce yoluyla, sade ve ölçülü isteklerle yaşayacak.</span></p>
				<p class="normal"><span>– Evet.</span></p>
				<p class="normal"><span>– Toplumumuzda, çoğunluğun kötü tutkuları, değerli bir azınlıktaki aklın buyruğuna girmiştir.</span></p>
				<p class="normal"><span>– Doğru.</span></p>
				<p class="normal"><span>– Zevklerine, tutkularına hâkim bir devlet varsa, o da bizim devletimizdir.</span></p>
				<p class="normal"><span>– Şüphesiz.</span></p>
				<p class="normal"><span>– İşte bundan ötürü, ona ölçülü de diyemez miyiz?</span></p>
				<p class="normal"><span>– Diyebiliriz.</span></p>
				<p class="normal"><span>– Gene bizim devletimizde yöneten ve yönetilenler, devletin başına kimlerin geçmesi gerektiğinde anlaşmışlardır, değil mi?</span></p>
				<p class="normal"><span>– Tabii.</span></p>
				<p class="normal"><span>– Bu anlaşmış yurttaşlar arasında ölçü hangi yandadır; yönetenlerde mi, yönetilenlerde mi?</span></p>
				<p class="normal"><span>– Her ikisinde.</span></p>
				<p class="normal"><span>– Demek ki, demin ölçüyü bir düzene, bir uyuma benzetmekle yanılmamışız?</span></p>
				<p class="normal"><span>– Anlamadım, neden?</span></p>
				<p class="normal"><span>– Ölçü, yiğitlik ve bilgelik gibi değildir. Bu ikisi toplumun yalnız bir parçasında bulunur. Bütün toplumu da yiğit ve bilge kılar. Ölçüyse, bütün topluma yayılır. Bütün yurttaşlar arasında tam bir düzen kurar. Aşağı, orta, yukarı, güçlü, güçsüz, zengin, fakir herkes aynı ahenge uyar. İşte bu uyuşmaya ölçü diyebiliriz. Bu öyle bir uyuşmadır ki, orada iyi yanla kötü yandan hangisinin başa geçeceği bellidir. İster tek insanın içinde, ister toplumda olsun.</span></p>
				<p class="normal"><span>– Düşüncene katılıyorum.</span></p>
				<p class="normal"><span>– Güzel, dedim, böylece devletin üç değerini de görmüş olduk, aldanmıyorsam? Geriye kalan ve hepsini tamamlayan değer hangisidir? Doğruluk değil mi?</span></p>
				<p class="normal"><span>– Evet.</span></p>
				<p class="normal"><span>– Öyleyse Glaukon, biz de avcılar gibi son çalılığa geldik. Bu çalılığın içinde aradığımız. Onu kaçırmamak için gözlerimizi dört açalım. Yanıbaşımızda bir yerde olacak, iyi bak, kolla her yanı, belki benden önce görür, gösterirsin bana.</span></p>
				<p class="normal"><span>– Ah, bir görebilsem, nerede? Yalnız senin ardından gitmek, senin gösterdiğini görmek, benim bütün yapabildiğim bu işte.</span></p>
				<p class="normal"><span>– Öyleyse Tanrılara sığın, gel ardımdan!</span></p>
				<p class="normal"><span>– Bunu istiyorum zaten, haydi yürü önden.</span></p>
				<p class="normal"><span>– Doğrusu, bulunduğumuz çalılık bir hayli sık, karanlık, geçilmesi zor, ama gene de yürüyelim bakalım.</span></p>
				<p class="normal"><span>– Evet, yürüyelim.</span></p>
				<p class="normal"><span>Yanıma yöreme şöyle bir bakınıp bağırdım:</span></p>
				<p class="normal"><span>– Aman, Glaukon, bir iz yakaladık galiba! Doğruluk kurtulmaz artık elimizden.</span></p>
				<p class="normal"><span>– Sevindim buna.</span></p>
				<p class="normal"><span>– Biz ne budalaymışız meğer!</span></p>
				<p class="normal"><span>– Neden?</span></p>
				<p class="normal"><span>– Burnumuzun dibinde duruyormuş da aradığımız, görmüyormuşuz! Avucundakini arayanlar gibi, gülünç olduk. Şuracığa bakacak yerde, uzaklarda aramışız. Onun için gözümüzden kaçmış olacak.</span></p>
				<p class="normal"><span>– Ne demek istiyorsun?</span></p>
				<p class="normal"><span>– Bak, bana öyle geliyor ki, şimdiye kadar sözünü ettiğimiz şey, doğruluğun, ta kendisi. Farkına varamamışız bunun.</span></p>
				<p class="normal"><span>– Bu giriş çok uzadı, sabrımız tükendi!</span></p>
				<p class="normal"><span>– Peki, bak bakalım haklı mıyım? Bizim devleti kurarken ta başta herkese bir ödev vermiştik ya! İşte bu ödev, ya da bunun bir türlüsü, aldanmıyorsam, doğruluğun ta kendisidir. Bir insanın toplumda yaradılışına uygun bir tek işi görmesi gerektiği üstünde birkaç kez durmuş, bunda da anlaşmıştık, hatırlarsan!</span></p>
				<p class="normal"><span>– Evet, anlaşmıştık.</span></p>
				<p class="normal"><span>– Herkesin kendi işine bakması, başkalarınınkine karışmaması doğru bir şeydir. Bunu herkesin ağzından işitiriz, kendimiz de sık sık söyleriz.</span></p>
				<p class="normal"><span>– Söyleriz, evet.</span></p>
				<p class="normal"><span>– Kendi işimizi istenilen biçimde yapmak; işte doğruluk bu olabilir dostum! Bunu nereden çıkartıyorum biliyor musun?</span></p>
				<p class="normal"><span>– Hayır, söyle.</span></p>
				<p class="normal"><span>– Devlette incelediğimiz üç değer vardı ya: Ölçü, yiğitlik ve bilgelik. Bunların dışında kalan değer, onları doğuran ve yaşatan değerdir. Baştan da, üç değeri bulursak, geriye kalan dördüncüsü doğruluk olacak, dememiş miydik?</span></p>
				<p class="normal"><span>– Evet, ister istemez.</span></p>
				<p class="normal"><span>– Evet ama, devletimizin en iyi bir devlet olmasında en çok payı olan hangi değerdir? Yönetenlerle yönetilenler arasındaki düşünce birliği mi? Askerlerde korkulacak, korkulmayacak şeyleri gösteren törelerin korunması mı? Devletimizin başındakilerin anlayışlı, işbilir kimseler olması mı; yoksa çocuk, kadın, köle, hür insan, işçi, yöneten, yönetilen, herkesin, başkasının işine karışmadan, kendi işini yapması mı? Bunu kestirmek kolay iş değildir!</span></p>
				<p class="normal"><span>– Değildir, tabii.</span></p>
				<p class="normal"><span>– Demek toplumda herkesin kendi işini yapma gücü, devletin üstünlüğünde ölçü, yiğitlik ve bilgelik kadar yer tutar.</span></p>
				<p class="normal"><span>– Öyledir.</span></p>
				<p class="normal"><span>– Öyleyse, öteki değerlerle birlikte devletin üstünlüğünü yapan bu güce doğruluk diyemez miyiz?</span></p>
				<p class="normal"><span>– Diyebiliriz.</span></p>
				<p class="normal"><span>– Bunu bir başka türlü soralım, bakalım gene aynı düşüncede kalacak mıyız? Devlette yargıçlık yetkisini yönetenlere vermeyecek misin?</span></p>
				<p class="normal"><span>– Ona ne şüphe?</span></p>
				<p class="normal"><span>– Bunlar yargılarında neyi göz önünde tutacaklar? Yurttaşlar ne kimsenin malını yiyecek, ne de kendi malından olacak. Bu değil mi? Evet, tek kaygıları bu olacak.</span></p>
				<p class="normal"><span>– Neden? Doğruluk bunu gerektirir diye, değil mi?</span></p>
				<p class="normal"><span>– Evet.</span></p>
				<p class="normal"><span>– Öyleyse, doğruluk kendi malının sahibi olmak ve kendi işini görmektir diyebiliriz.</span></p>
				<p class="normal"><span>– Doğru.</span></p>
				<p class="normal"><span>– Bakalım şunda anlaşır mısın benimle: Dülger, kunduracının, kunduracı da dülgerin işine karışsa, biri ötekinin araçlarını ve kazancını alsa, ya da aynı adam her iki işi birden yapmaya kalkışsa, devlete çok büyük bir zarar geleceğini sanır mısın?</span></p>
				<p class="normal"><span>– Sanmam.</span></p>
				<p class="normal"><span>– Ama doğuştan sanatçı olan, ya da başka bir işle kazanç sağlayan kimse, sonradan parası, tutanları, gücü ve bunun gibi başka şeylerle böbürlenir de savaşçılar arasına yükselmeye kalkışırsa, ya da savaşçılardan biri, hiç de ehil olmadan, devletin başındakilere katılmak isterse, böylece bunlar da araçlarını ve kazançlarını değiş tokuş ederlerse, ya da bir adam bütün bu işleri bir arada yapacak olursa, bu kargaşalığın, devleti yıkacağından benim gibi sen de şüphe etmezsin herhalde?</span></p>
				<p class="normal"><span>– Etmem.</span></p>
				<p class="normal"><span>– Demek ki, bir devlet için yıkıcı olan, bu üç sınıfın birbirinin işine karışması, görevlerini değiştirmesidir. Buna da haklı olarak en büyük suç diyebiliriz, değil mi?</span></p>
				<p class="normal"><span>– Tabii.</span></p>
				<p class="normal"><span>Devlete karşı işlenen en büyük suça eğrilik demez misin?</span></p>
				<p class="normal"><span>– Nasıl demem?</span></p>
				<p class="normal"><span>– İşte eğriliğin ne olduğunu gördük, şimdi de tersini alalım. Her sınıf insanın kendi işlerinde kalıp yalnız kendi işleriyle uğraşması da doğruluktur. Bir devleti doğru yapan da budur.</span></p>
				<p class="normal"><span>– Bir diyeceğim yok; başka türlü olamaz.</span></p>
				<p class="normal"><span>– Ama dur, o kadar kesin konuşmayalım. Şimdi bu dediklerimizi insan için düşünelim. Her insanda da doğruluk buysa, o zaman ne şüphemiz, ne de diyecek sözümüz kalır. Yoksa araştırmamızı başka yöne çeviririz. Şimdilik bu araştırmamızı sonuna getirelim: Başta doğruluğu geniş bir alanda gördükten sonra onu bir tek insanda tanımamız daha kolay olur demiştik. Bu alanı da devlet diye almıştık. Doğruluğun en iyi kurulmuş bir devlette bulunacağını düşündüğümüz için, elimizden geldiğince iyi bir devlet kurduk. Şimdi devlette bulduğumuz bu değeri insan üstünde deneyelim. Ona da uyarsa, ne âlâ! Ama insana gelince iş değişirse, tekrar devlete döner, araştırmamızı genişletiriz. Belki devletle insan arasındaki uyuşmazlıkları karşılaştırır, birbirlerine sürtersek bundan doğruluk kıvılcımı çıkar, birbirine sürtünen iki odundan ateşin çıkması gibi… Doğruluk, bütün açıklığıyla ortaya çıktı mı, onu artık içimizde sağlam temellere oturturuz.</span></p>
				<p class="normal"><span>– En doğrusu bu! Dediğin gibi yapalım.</span></p>
				<p class="normal"><span>– Peki, biri büyük, biri küçük iki şeye aynı şey dediğimiz zaman, bunlar ortak yönleri bakımından birbirinin benzeri midirler, değil midirler?</span></p>
				<p class="normal"><span>– Benzeridirler.</span></p>
				<p class="normal"><span>– Öyleyse, doğru bir adam, doğruluk bakımından doğru bir devletten ayrı olmayacak, onun benzeri olacak?</span></p>
				<p class="normal"><span>– Evet.</span></p>
				<p class="normal"><span>– Biz bir devlete ne vakit doğru diyorduk? İçindeki üç sınıftan her biri kendi işini gördüğü zaman ve bu üç sınıfın karşılıklı durumları ve değerlerinden ötürü de bu devlet ölçülü, yiğit ve bilge olduğu zaman, değil mi?</span></p>
				<p class="normal"><span>– Doğru.</span></p>
				<p class="normal"><span>– Öyleyse, bir insanın içinde de aynı değer bölümlerini bulursak, bu insana da devlete verdiğimiz adları verebiliriz, değil mi?</span></p>
				<p class="normal"><span>– Tabii.</span></p>
				<p class="normal"><span>– İşte dostum, şimdi şunu bilmemiz gerekiyor; bu da kolay: İnsanın içinde böyle üç bölüm var mı, yok mu?</span></p>
				<p class="normal"><span>– Kolay mı dedin? Bana pek kolay gelmiyor, Sokrates! Hem atasözünün de dediği gibi, “</span><span>güzel şey zor olur</span><span>”.</span></p>
				<p class="normal"><span>– Haklısın, Glaukon, dedim; hem bana sorarsan bizim şimdiye kadar tuttuğumuz konuşma yoluyla, korkarım kesin bir sonuca varamayacağız. Bizi dilediğimiz yere götürecek yol daha uzun, daha dolambaçlı. Ama, doğrusu şimdiye kadar incelediğimiz sorunlarda bu yol hiç de yersiz değildi, sanırım.</span></p>
				<p class="normal"><span>– Bu yol yetmez mi bize? Ben kendi payıma yetinirim bununla.</span></p>
				<p class="normal"><span>– Bence de yeter, artar bile.</span></p>
				<p class="normal"><span>– Öyleyse yılma, devam et yoluna.</span></p>
				<p class="normal"><span>– Peki. Devletteki değişik hallerin her insanda bulunduğunu kabul etmek zorunda değil miyiz? Devlet bunları bizden almaz da nereden alabilir? Sertlikleriyle tanınmış Trakyalıların, İskitlilerin ve bütün kuzeylilerin devletlerinde de aynı sertlik ve taşkınlık görülür. Bilim tutkusu da bizim memleketin özelliği sayılabilir. Fenikelilerle Mısırlılardaysa hemen göze çarpan bir para tutkusu vardır. Bu özelliklerin devlete geçmeyeceğini ileri sürmek gülünç olmaz mı?</span></p>
				<p class="normal"><span>– Olur elbet.</span></p>
				<p class="normal"><span>– Bunun böyle olduğu su götürmez, anlaşılması da kolay.</span></p>
				<p class="normal"><span>– Doğru.</span></p>
				<p class="normal"><span>– Ama işin güç olan yanı şu: Acaba bütün yaptığımız şeyleri bize tek bir ilke mi yaptırır, yoksa üç türlü davranışımızın üç ayrı ilkesi mi vardır? Yani bu üç ilkeden biri bizi bilgi edinmeye, biri taşkınlığa, öfkeye, biri de yemeye, içmeye, çiftleşmeye ve buna benzer isteklere sürer mi diyeceğiz? Yoksa bütün bunları hep aynı duyguyla mı yaparız? İşte bunu kestirip atmak o kadar kolay değil.</span></p>
				<p class="normal"><span>– Bence de öyle.</span></p>
				<p class="normal"><span>– Öyleyse, bu üç ilke birbirinin eşi midir, yoksa ayrı ayrı şeyler midir, arayalım bakalım aynı yoldan.</span></p>
				<p class="normal"><span>– Hangi yoldan?</span></p>
				<p class="normal"><span>– Şunu biliriz: Bir tek şeyin aynı zamanda ve aynı yönüyle birbirinin tersi iki şeyi yapması, ya da bu iki şeye birden uğraması mümkün değildir. Bu da şu demektir: Bir yerde ters iki şey görürsek, bunlar bir tek ilkeden değil, değişik ilkelerden gelir.</span></p>
				<p class="normal"><span>– Öyle.</span></p>
				<p class="normal"><span>– Öyleyse, şuna cevap ver bakalım.</span></p>
				<p class="normal"><span>– Sor.</span></p>
				<p class="normal"><span>– Bir tek şey aynı zamanda ve aynı yanıyla hem durur, hem yürür olur mu?</span></p>
				<p class="normal"><span>– Olmaz.</span></p>
				<p class="normal"><span>– Bunu daha da iyi belirtelim ki, ileride bir anlaşmazlık olmasın. Biri çıkar da bize, duran bir adamın elini kolunu oynattığını, dururken kımıldadığını söylerse, bu yanlıştır. Bir yanı dururken bir yanı oynuyor demek, daha doğrudur diyeceğiz, değil mi?</span></p>
				<p class="normal"><span>– Evet.</span></p>
				<p class="normal"><span>– Ama karşımızdaki kurnazlık edip, topacı örnek getirebilir. Ucu aynı yerde kalıp, kendi çevresinde dönen topaç hem duruş, hem dönüş halindedir. Yer değiştirmeden dönen her şey de onun gibidir, diyebilir bize. Biz de, hayır, deriz ona; topacın dönen yeri ayrı, duran yeri ayrıdır. Topacın ekseniyle çevresini ayırt etmek gerekir: Dönen topaç bir yana eğilmedikçe ekseni bakımından durgun, çevresi bakımından hareket halindedir. Ama, bu arada eksen de sağa sola, ileri geri eğiliyorsa, topacın hiçbir yeri durmuyor deriz.</span></p>
				<p class="normal"><span>– Doğru söylemiş oluruz.</span></p>
				<p class="normal"><span>– Demek ne denli zorluk çıkarılırsa çıkarılsın düşüncemizden caymayacağız. Bir şeyin aynı zamanda, aynı yanıyla birden, ters iki şey olabileceğine, yapabileceğine inanmayacağız.</span></p>
				<p class="normal"><span>– Ben kendi payıma inanmam.</span></p>
				<p class="normal"><span>– Buna karşı söylenebilecek şeyler üzerinde teker teker durmamız gerekmez. Bu ilkeyi doğru sayıp, yolumuza gidelim. Ama, şunu da unutmayalım: İleride bu ilkenin yanlış olduğunu görürsek, ondan çıkaracağımız bütün sonuçlar da güme gider.</span></p>
				<p class="normal"><span>– Peki, ilerleyelim yolumuzda.</span></p>
				<p class="normal"><span>– Evet demekle hayır demek, bir şeyi istemekle istememek; çekmek ve itmek… Bütün bu çeşit istekler, ya da işler birbirinin tersi sayılmaz mı?</span></p>
				<p class="normal"><span>– Sayılır elbet.</span></p>
				<p class="normal"><span>– Açlık, susuzluk gibi haller, istekler, dilekler için de aynı şeyi söyleyebiliriz, değil mi? Örneğin, bir insan bir şeyi arzuladığı zaman, içi onu çekiyor, elde etmek istiyor demektir. Onu istedikçe de hep kendi kendine “evet” deme halindedir. Sanki biri ona ne istediğini soruyormuş, o da isteğinin yerine gelmesi için sabırsızlanıyormuş gibi.</span></p>
				<p class="normal"><span>– Öyledir.</span></p>
				<p class="normal"><span>– İstememek, dilememek, arzulamamaksa bir şeyi kendinden uzaklaştırmak, itmek demek değil midir? Bunlar deminkilerin tersi olmaz mı?</span></p>
				<p class="normal"><span>– Olur tabii.</span></p>
				<p class="normal"><span>– Bunda anlaştık. İsteklerin çeşitlere ayrıldığını ve bunlardan en göze çarpanın açlık ve susuzluk olduğunu söyleyebilir miyiz?</span></p>
				<p class="normal"><span>– Söyleyebiliriz.</span></p>
				<p class="normal"><span>– Açlık, yemek isteği, susuzluk da içmek isteği değil midir?</span></p>
				<p class="normal"><span>– Öyledir.</span></p>
				<p class="normal"><span>– Peki, susuzluk, içimizdeki içmek isteğinden başka bir şey olabilir mi? Örneğin, susamak, ya sıcak, ya soğuk, ya az, ya çok belli bir içkiyi istemek midir, yoksa içme isteğine sıcaklık da karışınca buna serinlik isteğini, ya da sıcaklık isteğini de katmış olmaz mıyız? Gene susuzluk çok olunca, içme isteği de çok olur, az olunca da az. Ama, susuzluğu tek başına alacak olursak, onun istediği içmekten, içkinin kendisinden başka bir şey değildir. Açlık da sadece yemek isteğidir.</span></p>
				<p class="normal"><span>– Doğru, her istek kendi başına en tabii karşılığını ister. Şu, ya da bu türlü belli bir şeyin istenmesi, araya bazı takıntıların karışması demektir.</span></p>
				<p class="normal"><span>– Biri çıkıp da, istenen şey içki değil, iyi bir içkidir; yiyecek değil, iyi bir yiyecektir derse şaşırmayalım. Çünkü, her şeyin iyisini istemek tabiidir. Onun için de susuzluk bir içme ve iyi bir şey içme isteğidir, içeceği şey ne olursa olsun. Öteki istekler de böyledir.</span></p>
				<p class="normal"><span>– Karşı tarafın ileri sürdüğü de pek yabana atılmaz!</span></p>
				<p class="normal"><span>– Peki ama, bir şeyin karşılığı belli bir şey de olsa, durum değişmez sanırım. Her şeyi tek başına alacak olursak karşılığını gene tek başına düşünebiliriz.</span></p>
				<p class="normal"><span>– Anlamadım.</span></p>
				<p class="normal"><span>– Bir şey, bir başka şeye göre büyüktür dersem, anlamaz mısın?</span></p>
				<p class="normal"><span>– Anlarım.</span></p>
				<p class="normal"><span>– Bir başka şeye göre de küçük?</span></p>
				<p class="normal"><span>– Evet.</span></p>
				<p class="normal"><span>– Peki, bir şeyin çok büyük olması, çok küçük olan bir şeye göre değil midir?</span></p>
				<p class="normal"><span>– Evet.</span></p>
				<p class="normal"><span>– Bir şey daha büyük olduysa, daha küçüğüne göre olmuştur. Büyük olacaksa da küçüğüne göre olacaktır.</span></p>
				<p class="normal"><span>– Şüphesiz.</span></p>
				<p class="normal"><span>– Daha çok, daha aza göre; iki kat yarıya göredir. Her şeyde de böyle değil midir? En ağır en hafife, en hızlı en yavaşa, sıcak da soğuğa, değil mi?</span></p>
				<p class="normal"><span>– Doğru.</span></p>
				<p class="normal"><span>– Peki, bilimler için de doğru değil mi bu söylediklerimiz? Bilim, öğrenilmesi gereken bir şeyin, her ne olursa olsun, kendi başına bilgisini elde etmek değil midir? Ama özel, belli bir bilim, özel ve belli bir şeyin bilgisidir. Bunu şöyle anlatayım: Ev kurma bilimi ortaya çıktığı vakit bu bilim ötekilerden ayrıldı, mimarlık dendi ona, değil mi?</span></p>
				<p class="normal"><span>– Doğru.</span></p>
				<p class="normal"><span>– Ona ayrı bir ad verilmesi, ötekilerden başka bir çeşit bilgi olmasından ötürü değil midir?</span></p>
				<p class="normal"><span>– Evet.</span></p>
				<p class="normal"><span>– Belli bir bilim olması, belli bir konusu olduğundan değil midir? Öteki bilim ve sanatlar için de bunu söyleyemez miyiz?</span></p>
				<p class="normal"><span>– Söyleyebiliriz.</span></p>
				<p class="normal"><span>– Şimdi bak bakalım, anlayabiliyor musun demin söylediğimi? Özü gereği, bir şeye bağıntısı olan her şey, tek başına ve kendi içinde ele alınınca, yalnız kendisine bağlı kalır. Buna karşılık belli şeylerle ilgileri bakımından ele alınırsa, kendisi de belli bir şey olur! Bu demek değildir ki, bir şey ilişkisi olan şeyle birdir. Sağlığa yararlı, ya da zararlı şeylerin bilgisinin de yararlı, ya da zararlı, iyiyle kötüyü bilmenin de, iyi ya da kötü olduğunu söylemek istemiyorum, şunu demek istiyorum: Hekimlik bilgisi tek başına ayrı bir konu olduğuna ve belli bir şeyi, sağlığı ve hastalığı incelediğine göre, kendisi de belli bir bilimdir. Bunun için de ona sadece bilim demekle kalmıyor, konusunu da ekleyerek, hekimlik bilimi diyoruz.</span></p>
				<p class="normal"><span>– Anladım, haklısın sanıyorum.</span></p>
				<p class="normal"><span>– Şimdi susuzluğa dönelim: Susuzluğun özüne bakılınca o da bir şeyle ilişkisi olan şeyler arasına girmez mi? Çünkü, susadık mı bir şeye susarız değil mi?</span></p>
				<p class="normal"><span>– Evet, içkiye.</span></p>
				<p class="normal"><span>– Çeşit çeşit içkiler olduğuna göre, çeşit çeşit de susuzluklar var demektir, değil mi? Oysa tek başına susuzluğu ele alırsak, bu az ya da çok, iyi ya da kötü, kısaca belli bir içkiye susamak değildir. Onun aradığı yalnız içilecek şeydir.</span></p>
				<p class="normal"><span>– Çok doğru.</span></p>
				<p class="normal"><span>– Öyleyse bir insan susadı mı, içinin çektiğini içmekten başka bir şey değildir özlediği, aradığı budur.</span></p>
				<p class="normal"><span>– Doğru.</span></p>
				<p class="normal"><span>– İnsan içmek ister de bir şey onu durdurursa, araya sadece içmek, herhangi bir hayvan gibi içmek arzusundan başka bir şey katılmış olur; çünkü, demin söylediğimize göre, bir şeyin aynı yanıyla aynı zamanda değişik etkileri olamaz.</span></p>
				<p class="normal"><span>– Evet, olamaz.</span></p>
				<p class="normal"><span>– Bunun gibi, bir okçu elleriyle yayı hem itiyor, hem de çekiyor diyemeyiz. Doğrusu, yayı bir eliyle itiyor, bir eliyle de çekiyor demektir.</span></p>
				<p class="normal"><span>– Elbette.</span></p>
				<p class="normal"><span>– İnsanın arada bir susayıp da kendini içmekten alıkoyduğu olur değil mi?</span></p>
				<p class="normal"><span>– Evet, hem de sık rastlanır buna.</span></p>
				<p class="normal"><span>– Peki, ne diyebiliriz bunlara? İçlerinden bir şey emrediyor içmelerini, bir başka şey de alıkoyuyor onu bundan. İkincisi birincisini alt ediyor demekten başka çare var mı?</span></p>
				<p class="normal"><span>– Yok sanırım.</span></p>
				<p class="normal"><span>– Bizi, içmekten böyle alıkoyan şey akıldan gelmiyor mu acaba? Buna karşılık kendimizi tutamaz da içersek, buna sebep tutkular, hastalıklardır diyemez miyiz?</span></p>
				<p class="normal"><span>– Diyebiliriz.</span></p>
				<p class="normal"><span>– Burada birbirinden ayrı iki şey görmek doğru olur: Biri içimizdeki hesaplayan, düşünen yandır ki, buna akıl yanımız deriz. Ötekiyse, düşünmeyen, sade arzulayan yanımızdır. O, sadece sever, acıkır, susar, coşar, doymak, zevk almak ister.</span></p>
				<p class="normal"><span>– Evet, işi böyle ele almak akla uygun.</span></p>
				<p class="normal"><span>– Demek içimizde böyle iki yan var. Ama azgınlık, kızgınlık diye de bir şey var içimizde. Ona üçüncü bir yanımız mı diyelim? Demezsek acaba iki yanımızdan hangisine daha yakındır?</span></p>
				<p class="normal"><span>– İkincisine, istekler yanına herhalde.</span></p>
				<p class="normal"><span>– Ben de öyle sanıyorum. Duyduğum bir hikâye vardır; ondan da bu çıkıyor. Hikâye şu: Aglaion’un oğlu Leontios Pire’den yukarı gelirken kuzey surlarının dibindeki işkence yerinde cesetler görmüş. Bir yandan bunlara bakmak ister, bir yandan da görmemek için başını çevirirmiş. Bir süre görme isteğini yenip yüzünü kapamış, ama sonunda dayanamamış, gözlerini dört açıp ölülere doğru gitmiş ve bağırmış kendi gözlerine: “Haydi kör olasılar… Alın doya doya seyredin bu güzel manzarayı!”</span></p>
				<p class="normal"><span>– Ben de dinlemiştim bu hikâyeyi.</span></p>
				<p class="normal"><span>– Bu hikâye gösteriyor ki, kızgınlık isteklerle savaşır kimi vakit. İki yanımızdan da ayrı bir şeydir bu.</span></p>
				<p class="normal"><span>– Doğru.</span></p>
				<p class="normal"><span>– Çok yerde görmüşüzdür, insan aklını dinlemeyip, tutkularına sürüklenince, kendi kendine söylenir, kendini zorlayan tutkularına kızar; bu iç savaşında kızgınlık akıldan yana oluyor demektir, ama kızgınlığın tutkulardan yana çıkıp akla karşı koymasını, sanırım ne kendinde görmüşsündür, ne de başkasında.</span></p>
				<p class="normal"><span>– Görmedim sahi.</span></p>
				<p class="normal"><span>– Haksız olduğunu anlayan mert bir insan göreceği cezaya kızmaz değil mi? Açlığa, susuzluğa uğrasa, soğukta da kalsa, bunları ettiği haksızlığın yerinde bir karşılığı sayar.</span></p>
				<p class="normal"><span>– Doğru.</span></p>
				<p class="normal"><span>– Ama tersine, bir haksızlığa uğradığını görürse, o zaman kızar, karşı kor, hak bildiği şey için savaşır; yılmadan türlü cefalara katlanır; aç susuz kalır, ya kazanır, ya ölür sonunda. Yahut da aklı onu yatıştırır, çobanın köpeğini çağırıp susturduğu gibi.</span></p>
				<p class="normal"><span>– Bu benzetmen çok yerinde, çünkü, devlet adamlarına toplumun çobanları demiştik, onların emrindekileri de köpeklere benzetmiştik.</span></p>
				<p class="normal"><span>– Çok iyi anlıyorsun dediklerimi, ama şunu da düşün.</span></p>
				<p class="normal"><span>– Neyi?</span></p>
				<p class="normal"><span>– Demin kızgınlığı içimizdeki istek yanımıza daha yakın görmüştük. Şimdiyse bunun tersi çıkıyor. İçimizde bir çatışma oldu mu, kızgınlık daha çok akıldan yana oluyor.</span></p>
				<p class="normal"><span>– Çok doğru.</span></p>
				<p class="normal"><span>– Peki, kızgınlık akılla bir midir? Değilse onun değişik bir yönü müdür? Öyleyse, içimizde üç değil, iki yan vardır: Akıl ve istek… Yoksa, toplumdaki yönetenler, savaşanlar ve para kazananlar gibi içimizde de üç bölüm mü vardır? O zaman kızma gücü, kötü bir eğitimle bozulmamışsa, akla yardım eden üçüncü bir yanımız olur!</span></p>
				<p class="normal"><span>– Evet, kızma üçüncü bir yan olmalı.</span></p>
				<p class="normal"><span>– Akıldan da, istekten de ayrıldığına göre öyle olacak.</span></p>
				<p class="normal"><span>– Bunun doğruluğu ortada. Çocuklarda görmüyor muyuz? Doğar doğmaz azgın bir canlılık içindedirler. Çoklarında hiç akıl yokmuş gibidir, birçoklarında da akıl pek geç gelir.</span></p>
				<p class="normal"><span>– İyi söyledin doğrusu! Hayvanlar için de doğru bu söylediğin. Demin Homeros’tan aldığımız şu söz de bunu destekler: “</span><span>Odysseus göğsünü yumruklayarak yüreğine çıkıştı</span><span>”. Bu sözde de insanın içindeki bir yan başka bir yanını azarlıyor; iyiyle kötüyü ayırt eden akıl, aklı dinlemeyen öfkeye çatıyor.</span></p>
				<p class="normal"><span>– Öyle.</span></p>
				<p class="normal"><span>– Güç bela kıyıya vardık sayılır. Artık toplumdaki bölümlerin insan içinde de olduğunu söyleyebiliriz.</span></p>
				<p class="normal"><span>– Evet.</span></p>
				<p class="normal"><span>– Öyle olunca, bir devleti akıllı yapan neyse, insanı akıllı yapan da odur diyemez miyiz?</span></p>
				<p class="normal"><span>– Deriz.</span></p>
				<p class="normal"><span>– Bir insan niçin yiğitse, devlet de onun için yiğit değil midir? Bütün değerler için de aynı şeyi söyleyemez miyiz?</span></p>
				<p class="normal"><span>– Söyleriz.</span></p>
				<p class="normal"><span>– Öyleyse, devlet nasıl doğru olursa, insan da o türlü doğru olur.</span></p>
				<p class="normal"><span>– İster istemez.</span></p>
				<p class="normal"><span>– Devlet nasıl doğru oluyordu? Her sınıfın kendi işlerini görmeleriyle; bunu unutmadık, değil mi?</span></p>
				<p class="normal"><span>– Unutmadık.</span></p>
				<p class="normal"><span>– Öyleyse, içimizdeki yanlardan her biri kendi işini gördüğü vakit biz de kendi ödevini yapan doğru kişiler oluruz.</span></p>
				<p class="normal"><span>– Evet, bunu da aklımızda tutalım.</span></p>
				<p class="normal"><span>– Akıl madem ölçülüdür, içimizde olup biten her şeyi kollayıp yönetmek ona düşer; öfkenin işi de onu dinlemek, ondan yana olmaktır, değil mi?</span></p>
				<p class="normal"><span>– Evet.</span></p>
				<p class="normal"><span>– Peki, bu ikisini uzaklaştıran müzik ve jimnastiğin kaynaşmasıdır, dememiş miydik? Bu kaynaşma aklı kesinleştirir; güzel sözler, güzel bilgilerle besler onu; öfkeyi ölçü ve düzenle gevşetir, yatıştırır, yumuşatır.</span></p>
				<p class="normal"><span>– Doğru.</span></p>
				<p class="normal"><span>– Böylece yetişen, gerçekten eğitilen, işlerini bilen, gören bu iki yan, içimizde en çok yer tutan, doymak bilmeyen isteklere kumanda ederler. Bu istekler beden hazlarına dalarak dal budak salmasın, güçlenmesin; kendi işini görecek yerde başkalarına kumanda etmeye kalkmasın diye onlara göz kulak olurlar; çünkü isteklerde başa geçme yetkisi yoktur. Geçerlerse bütün hayatın düzenini altüst ederler.</span></p>
				<p class="normal"><span>– Ederler elbet.</span></p>
				<p class="normal"><span>– Dış düşmanlara karşı da bu iki yan içimizin ve bedenimizin esenliğini korumazlar mı? Biri düşünerek, öbürü savaşarak; biri öğüt vererek, öteki bu öğüdü vargücüyle yerine getirerek.</span></p>
				<p class="normal"><span>– Haklısın.</span></p>
				<p class="normal"><span>– İnsana yiğit dedirten bu azgın ve taşkın yandır değil mi? Korkulacak, korkulmayacak şeyleri akıldan öğrenir; dertlerde olsun, zevklerde olsun insanı dizginleyen akıldır.</span></p>
				<p class="normal"><span>– Doğru.</span></p>
				<p class="normal"><span>– İnsana bilge dedirten de, buyruk ve öğüt veren de bu küçük akıl yanıdır. Ayrıca akıl, bilgi yoluyla içimizdeki bu üç yanın kurduğu birliğe yararlı olur.</span></p>
				<p class="normal"><span>– Öyledir.</span></p>
				<p class="normal"><span>– İnsanı ölçülü yapan da gene bu iki yanın anlaşıp uzlaşmasıdır. Yöneten ve yönetilen, kumanda yetkisinin akılda olduğunda anlaştılar mı, insan artık ona karşı gelmez!</span></p>
				<p class="normal"><span>– Evet, ölçülü olmak, devlette de, insanlarda da budur.</span></p>
				<p class="normal"><span>– İnsanın niçin ve nasıl doğru olduğunu da şimdiye kadar birkaç defa söyledik.</span></p>
				<p class="normal"><span>– Evet.</span></p>
				<p class="normal"><span>– Peki, bize doğruluğu devlettekinden başka türlü gösteren bir şey var mı?</span></p>
				<p class="normal"><span>– Bunda bir şüpheniz kaldıysa, doğru insanı günlük olaylarla karşı karşıya kor, inceleyebiliriz.</span></p>
				<p class="normal"><span>– Hangi olaylarla?</span></p>
				<p class="normal"><span>– Doğuşuyla da, eğitimiyle de devletimize benzeyen bir insanı alalım, böyle biri kendisine güvenilerek verilmiş bir altın, ya da gümüşü iç eder mi? Ondan kim böyle bir şey bekleyebilir? Bunu olsa olsa ona benzemeyen biri yapabilir.</span></p>
				<p class="normal"><span>– Evet, doğru bir adamdan kimse böyle bir şey bekleyemez.</span></p>
				<p class="normal"><span>– Böyle bir adam tapınakları soyabilir mi? Hırsızlık eder mi? Dostlarını, devleti aldatır mı?</span></p>
				<p class="normal"><span>– Aldatmaz.</span></p>
				<p class="normal"><span>– Yeminlerini, sözlerini tutmaz mı?</span></p>
				<p class="normal"><span>– Tutar elbet.</span></p>
				<p class="normal"><span>– Kadınlarla düşer kalkar, ana babasına bakmaz, Tanrılara saygısızlık eder mi?</span></p>
				<p class="normal"><span>– Etmez tabii.</span></p>
				<p class="normal"><span>– Bunun nedeni, ondaki yanlardan her birinin kendine düşeni yapması değil midir? İster yönetmede olsun, ister yönetilmede.</span></p>
				<p class="normal"><span>– Evet, başka nedeni olamaz.</span></p>
				<p class="normal"><span>– Peki, sence doğruluk bu çeşit insanların ve bu çeşit devletlerin özelliğinden başka bir şey midir?</span></p>
				<p class="normal"><span>– Olmasa gerek.</span></p>
				<p class="normal"><span>– Böylece rüyalarımız gerçekleşmiş oluyor. Devletimizi kurmaya başlarken, bir Tanrı belki de bize doğruluğun temelini, örneğini buldurur dememiş miydik?</span></p>
				<p class="normal"><span>– Doğru.</span></p>
				<p class="normal"><span>– Kunduracı yaratılmış bir adamın yalnız kundura, dülger yaratılmış bir adamın yalnız dülgerlik yapması gerektiğini söylerken, doğruluğun bir izini bulmuşuz meğer. Bu örnek bizi doğruluğun aslına ulaştırdı.</span></p>
				<p class="normal"><span>– Öyle oldu.</span></p>
				<p class="normal"><span>– Doğruluk böyle bir şey olacak. Şu var ki, bu doğruluk insanın dış eylemlerine değil, iç eylemlerine uyuyor. Bize insanın kendini, oluşundaki ilkeleri veriyor. Doğru insanda her bölümün kendi işini göreceğini, içindeki üç ilkenin birbirinin sınırını aşmayacağını anlatıyor bize. Doğru adamın içinde bir düzen kuruluyor. Bu adam kendi kendini yönetiyor, yola sokuyor. Kendi kendinin dostu oluyor. Tıpkı müzikteki alçak, yüksek orta ve bütün ara tonlar gibi. İçindeki üç yanı birbirine bağlıyor; çokken, bir tek oluyor; tam bir ölçüye ve uyuma varıyor. Ondan sonra artık ne işe girişirse girişsin, ister zengin olmaya çalışsın, ister bedenini geliştirmeye, ister devlet işlerini görmeye, ister insanlarla alışveriş etmeye; her yaptığında doğru ve güzel diyeceği şey içinde böyle bir düzeni gerçekleştirmek olacak. Bunu yapmasını bilmeyi bilgelik sayacak. Tersine, bu durumun bozulmasına, bu düzeni kurmayı bilmeye de eğrilik diyecek.</span></p>
				<p class="normal"><span>– Bunlar hep doğru, Sokrates.</span></p>
				<p class="normal"><span>– Öyleyse, doğru insanı, doğru devleti, her ikisinde de doğru olan şeyi bulduk dersek, pek yanlış olmaz.</span></p>
				<p class="normal"><span>– Olmaz tabii.</span></p>
				<p class="normal"><span>– Bulduk diyelim mi?</span></p>
				<p class="normal"><span>– Diyelim.</span></p>
				<p class="normal"><span>– Bu iş bitti. Şimdi eğriliği incelemek kalıyor.</span></p>
				<p class="normal"><span>– Evet.</span></p>
				<p class="normal"><span>– Eğrilik de ister istemez içimizdeki bu üç bölümün uyuşmazlığı olacak. Biri ötekinin işine karışacak, onlara karşı koyacak. Kumandayı kendi eline almak isteyecek. Ona düşenin yönetmek değil, yönetilmek olduğunu hesaba katmayacak. Bizce eğrilik, ölçüsüzlük, korkaklık, bilgisizlik, bir kelimeyle bütün kötülükler işte bu bölümlerin düzensizliği, kargaşalığıdır.</span></p>
				<p class="normal"><span>– Doğru, bütün kötülüklerin başı budur.</span></p>
				<p class="normal"><span>– Doğruluk ve eğrilik belli olduğuna göre, yapacağımız işlerden hangilerinin eğri, hangilerinin doğru olduğu da belli olmaz mı?</span></p>
				<p class="normal"><span>– Nasıl?</span></p>
				<p class="normal"><span>– İçimizdeki doğrulukla eğrilik bedenimizdeki sağlık ve hastalığa benzer.</span></p>
				<p class="normal"><span>– Nasıl benzer?</span></p>
				<p class="normal"><span>– Sağlığı yapan sağlam şeylerdir, hastalığı yapan da çürük şeyler?</span></p>
				<p class="normal"><span>– Evet.</span></p>
				<p class="normal"><span>– Onun gibi, doğruluğu yapan doğru şeyler, eğriliği yapan da eğri şeylerdir.</span></p>
				<p class="normal"><span>– İster istemez.</span></p>
				<p class="normal"><span>– Sağlık nereden gelir? Bedenimizdeki örgenlerin tabiata uygun bir düzenle sıraya girmesinden, birbirine bağlanmasından değil mi? Hastalıksa bu örgenlerin tabiata aykırı bir sıraya girmesi, birbirine bağlanmamasıdır.</span></p>
				<p class="normal"><span>– Öyle.</span></p>
				<p class="normal"><span>– Onun gibi, doğruluğu yapan da içimizdeki bölümlerin tabiata uygun bir düzenle sıralanıp bağlanışı; eğriliği yapan da, bu bağlanıp sıralanmanın tabiata aykırı oluşudur.</span></p>
				<p class="normal"><span>– Doğru.</span></p>
				<p class="normal"><span>– Öyleyse, iyilik içimizin sağlığı, güzelliği, düzeni; kötülükse, hastalığı, çirkinliği, çürüklüğüdür.</span></p>
				<p class="normal"><span>– Öyledir.</span></p>
				<p class="normal"><span>– Yapacağımız dürüst işler bizi iyiliğe, dürüst olmayan işler de kötülüğe götürür.</span></p>
				<p class="normal"><span>– İster istemez.</span></p>
				<p class="normal"><span>– Şimdi şu kaldı inceleyeceğimiz; başkaları bilsin bilmesin, doğruluğa uymak, dürüst işler görmek mi yararlıdır, yoksa ceza görsün görmesin, uslansın uslanmasın, eğri işler görmek, eğri olmak mı?</span></p>
				<p class="normal"><span>– Ama, Sokrates, bunun üstünde durmak manasız gibi geliyor bana. Bedenin düzeni bozuldu mu yaşayamaz olur insan. Bütün yemekleri, bütün içkileri tatsa, bolluk içinde de olsa, hayatın temelinde bir bozukluk, bir çürüklük oldu mu nasıl yaşayabilir? Öyle bir adam her dilediğini yapabilse de, içindeki kötülükten, eğrilikten kurtulamayacak, doğruluğa, iyiliğe ulaşamayacak, gördük bunu demin.</span></p>
				<p class="normal"><span>– Evet, bunun üstünde durmak manasız; ama, madem ki gerçeği tam olarak görecek, onu bulduğumuzdan emin olacak duruma geldik, incelemekten yılmamalıyız.</span></p>
				<p class="normal"><span>– Yılmak doğru değil tabii.</span></p>
				<p class="normal"><span>– Gel şimdi, kötülüğün çeşitlerini görelim. Bence üstünde durulmaya değer kaç çeşit kötülük olduğunu söyleyeyim sana.</span></p>
				<p class="normal"><span>– Söyle, dinliyorum.</span></p>
				<p class="normal"><span>– Konuşmamızın bizi ulaştırdığı yüksek yerden bir çeşit iyilik, buna karşı da sayısız kötülükler görüyorum. Bunların dördü, üstünde durulmaya değer.</span></p>
				<p class="normal"><span>– Ne demek istiyorsun?</span></p>
				<p class="normal"><span>– Kaç çeşit devlet şekli varsa, o kadar da insan hali vardır.</span></p>
				<p class="normal"><span>– Peki ne kadar?</span></p>
				<p class="normal"><span>– Beş devlet şekli, beş de insan hali.</span></p>
				<p class="normal"><span>– Söylesene, nedir bunlar?</span></p>
				<p class="normal"><span>– Bunlardan biri bizim kurduğumuz devlet şeklidir. Ama ona iki ad verebiliriz. Baştakilerden biri ötekilerden üstünse, buna monarşi; baştakiler birbirine eşitse aristokrasi, yani en iyilerin yönettiği devlet.</span></p>
				<p class="normal"><span>– Doğru.</span></p>
				<p class="normal"><span>– Bence bu ikisi bir yola çıkar; çünkü, baştakiler çok da olsa, tek de olsa bizim çizdiğimiz yolda yetişmişlerse, devletin anayasasını değiştirmezler.</span></p>
				<p class="normal"><span>– Değiştirmezler gibi geliyor.</span></p>
				<p class="resim"><span class="siir">Dördüncü Kitabın Sonu</span></p>
				</div>
<div class="calibre2" id="calibre_pb_18"/></body>
</html>