<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>2metin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_10"><span>Altıncı Kitap</span></h1>
				<p class="normal"><span>– Böylece, Glaukon, kim filozoftur, kim değildir, uzun ve çetin konuşmamızla ortaya koyduk bunu.</span></p>
				<p class="normal"><span>– Bundan kısa kesemezdik herhalde.</span></p>
				<p class="normal"><span>– Herhalde, dedim; araştıracağımız şey bununla kalsaydı, doğru insanla eğri insanın yaşayış ayrılığını görmek için daha bir sürü sorunlar olmasaydı, işin içinden çıkmış sayılabilirdik.</span></p>
				<p class="normal"><span>– Araştıracak başka ne kalıyor?</span></p>
				<p class="normal"><span>– Söylediklerimizden çıkan şeyler! Filozoflar, hiç değişmeden kalan şeye varabilen insanlarsa, ona varamayan ve bir sürü değişken şeyler içinde kaybolanlara bu adı veremezsek, devletin başına getireceğimiz hangileri olacak?</span></p>
				<p class="normal"><span>– Buna en uygun cevap ne olabilir?</span></p>
				<p class="normal"><span>– Kanunları ve kurumları hangilerinin koruyabileceğine aklımız yatarsa onları devletin bekçileri yaparız.</span></p>
				<p class="normal"><span>– Güzel.</span></p>
				<p class="normal"><span>– Herhangi bir şeye bakacak adam kör mü olsun, gözleri keskin mi olsun, diye düşünülür mü?</span></p>
				<p class="normal"><span>– Düşünülmez elbet.</span></p>
				<p class="normal"><span>– Peki, her şeyin aslını bilmeyen, içlerinde hiçbir açık ve seçik örnek olmayan, ressamlar gibi öz gerçeğe bakmayan, gözlerini hep ona çevirerek güzelin, iyinin, doğrunun kanunlarını, bu kanunlar yoksa yeniden koymayan, varsa korunmasını beceremeyen insanları körlerden ayrı sayar mısın?</span></p>
				<p class="normal"><span>– Hayır, pek saymam doğrusu.</span></p>
				<p class="normal"><span>– Onları mı bekçi yaparız, yoksa her şeyin aslını bilen, üstelik görgüden ve başka her değerden yana onlardan arta kalmayan insanları mı?</span></p>
				<p class="normal"><span>– Hiçbir eksik tarafları yoksa, onları seçmemek saçma olur, çünkü fazladan bilgileri de olacak. En önemlisi de bu.</span></p>
				<p class="normal"><span>– Düşünceyle bilgiyi nasıl birleştirir bu adamlar? Şimdi bunu görmeyelim mi?</span></p>
				<p class="normal"><span>– Görelim.</span></p>
				<p class="normal"><span>– Bu konuşmanın başında da söylediğimiz gibi, önce bunların ne olduğunu iyice bilmeliyiz; bunda anlaştığımız zaman, aynı adamların her iki değeri de birleştirdiklerini ve devletin başına yalnız onların konması gerektiğini görürüz.</span></p>
				<p class="normal"><span>– Nasıl yapacağız bunu?</span></p>
				<p class="normal"><span>– Önce şunda anlaşalım: Filozoflar bilime düşkündürler. Çünkü bilim onlara üreme ve üremenin doğurduğu salıntılar içinde gözden kaçan sonsuz varlığın bir köşesini aydınlatır.</span></p>
				<p class="normal"><span>– Bunda anlaşıyoruz.</span></p>
				<p class="normal"><span>– Üstelik onlar, varlığı bütünüyle severler. Kendi istekleriyle onun küçük, büyük, değerli, değersiz hiçbir parçasından vazgeçmezler. Şeref ve sevgi tutkunlarının yaptığı gibi.</span></p>
				<p class="normal"><span>– Doğru.</span></p>
				<p class="normal"><span>– Buna bağlı bir değer daha var: Bak bakalım o da dediğimiz insanlarda var mıdır ister istemez?</span></p>
				<p class="normal"><span>– Hangisi?</span></p>
				<p class="normal"><span>– Özü, sözü bir olmak. Bile bile yalan söylemekten kaçınmak, yalandan tiksinip doğruyu sevmek.</span></p>
				<p class="normal"><span>– Olması gerek.</span></p>
				<p class="normal"><span>– Olması gerek değil dostum, yaradılışında sevgi olan insan, sevdiğinin yakını, dostu olan her şeyi ister istemez sevmez mi?</span></p>
				<p class="normal"><span>– Doğru.</span></p>
				<p class="normal"><span>– Peki, bilime gerçekten daha sıkı sıkıya bağlı bir şey var mıdır?</span></p>
				<p class="normal"><span>– Olamaz.</span></p>
				<p class="normal"><span>– Aynı insan, hem bilimi, hem yalanı sevebilir mi?</span></p>
				<p class="normal"><span>– Sevemez.</span></p>
				<p class="normal"><span>– Öyleyse, bilimi gerçekten seven, daha ilk yıllarından var gücüyle gerçeğin ardına düşer.</span></p>
				<p class="normal"><span>– Elbette.</span></p>
				<p class="normal"><span>– Ama insan bütün isteklerini var gücüyle bir şeye çevirdi mi ne olur biliriz; hep o tarafa sel gibi akan isteklerin, geri kalan her şeye karşı gücü azalır.</span></p>
				<p class="normal"><span>– Öyle olur.</span></p>
				<p class="normal"><span>– Demek ki, istekleri bilimlere ve onlarla ilgili her şeye çevrilmiş olan yalnız ruhun zevkini arar, beden zevklerini bir yana bırakır. Gösteriş için değil, gerçekten filozofsa…</span></p>
				<p class="normal"><span>– İster istemez.</span></p>
				<p class="normal"><span>– Böyle bir insanda ölçüsüzlük, açgözlülük olmaz. Çünkü insanların zenginliği, gösterişi niçin aradıklarını düşünecek olursak, bunları aramak en az ona yakışır.</span></p>
				<p class="normal"><span>– Öyledir.</span></p>
				<p class="normal"><span>– Bir şey daha kaldı incelenecek, filozof yaradılışlı kimselerle ötekileri ayırt etmek için.</span></p>
				<p class="normal"><span>– Nedir o?</span></p>
				<p class="normal"><span>– İçinde hiçbir aşağılık taraf olmaması. Çünkü Tanrı ve insan işlerini bütünlüğüyle kavramaya uğraşıp duran bir ruh, küçüklükle bağdaşamaz.</span></p>
				<p class="normal"><span>– Çok doğru.</span></p>
				<p class="normal"><span>– Düşüncesi yücelere yükselen, bütün varlıkları, bütün zamanlarla birlikte seyreden kişi, insan hayatına önemli bir şey diye bakar mı?</span></p>
				<p class="normal"><span>– Bakamaz.</span></p>
				<p class="normal"><span>– Böyle bir insan, ölümü korkulacak bir şey diye görmez öyleyse?</span></p>
				<p class="normal"><span>– Görmez.</span></p>
				<p class="normal"><span>– Korkak, aşağılık bir yaradılış da gerçek felsefeye erişemez.</span></p>
				<p class="normal"><span>– Sanmam, erişemez.</span></p>
				<p class="normal"><span>– Peki, içinde açgözlülük, aşağılık, gösteriş, korkaklık olmayan bir insan geçimsiz, haksız olabilir mi?</span></p>
				<p class="normal"><span>– Hayır.</span></p>
				<p class="normal"><span>– Öyleyse, bilim sevenle sevmeyeni ayırt etmek istediğin zaman, onun daha genç yaşında doğru ve geçimli, ya da geçimsiz ve hırçın olup olmadığına bakacaksın.</span></p>
				<p class="normal"><span>– Evet.</span></p>
				<p class="normal"><span>– Bir şeyi daha unutmazsın sanırım.</span></p>
				<p class="normal"><span>– Neyi?</span></p>
				<p class="normal"><span>– Öğrenmek zor mu geliyor ona, kolay mı? Bir şeyi öğrenirken sıkılan, ne kadar uğraşsa bir türlü ilerleyemeyen insanın öğrendiği şeyi gerçekten sevmesi beklenir mi?</span></p>
				<p class="normal"><span>– Beklenemez.</span></p>
				<p class="normal"><span>– Öğrendiğini aklında tutamazsa, her şeyi unutursa, bilim tutunabilir mi onun içinde?</span></p>
				<p class="normal"><span>– Nasıl tutunsun?</span></p>
				<p class="normal"><span>– Çalışması boşa giderse, küsmez mi sonunda ister istemez? Soğumaz mı uğraştığı şeyden?</span></p>
				<p class="normal"><span>– Soğumaz olur mu?</span></p>
				<p class="normal"><span>– Öyleyse bellekten yoksun bir kafayı gerçekten bilimseverler arasına koyamayız. Bizce filozofun sağlam bir belleği olmalı!</span></p>
				<p class="normal"><span>– Elbette.</span></p>
				<p class="normal"><span>– İçinde olgunluk ve incelik olmayan, kendiliğinden ölçüsüzlüğe düşer diyebilir miyiz?</span></p>
				<p class="normal"><span>– Şüphesiz.</span></p>
				<p class="normal"><span>– Peki, gerçek sence ölçüye mi daha yakındır, ölçüsüzlüğe mi?</span></p>
				<p class="normal"><span>– Ölçüye.</span></p>
				<p class="normal"><span>– Demek aradığımız adamda, öteki değerlerle birlikte, ölçü ve incelik de olacak. Her şeyin özüne kendiliğinden rahatça gidecek.</span></p>
				<p class="normal"><span>– Elbette.</span></p>
				<p class="normal"><span>– Varlığın tam bir bilgisine varabilmek için bütün bu saydığımız değerlerin birbirine sıkı sıkıya bağlı bulunması gerekmez mi dersin?</span></p>
				<p class="normal"><span>– Hiçbirinden vazgeçilemez.</span></p>
				<p class="normal"><span>– Bir iş düşün ki, onu iyi görebilmek için insanın yaradılıştan sağlam bir belleği, öğrenme kolaylığı, ruh üstünlüğü, inceliği olacak. Bir iş ki, gerçeğin, doğruluğun, yiğitliğin, tokgözlülüğün dostu olmayan başaramaz; böyle bir işe diyeceğin kalır mı?</span></p>
				<p class="normal"><span>– Dırdırcılar başı Momos’un bile bir diyeceği olamaz böyle bir işe.</span></p>
				<p class="normal"><span>– Peki, devleti ellerine vereceğin insanlar eğitim ve görenekle bu iş için yetişmiş insanlar olmaz da kimler olur?</span></p>
				<p class="normal"><span>Bu sırada Adeimantos söze karıştı:</span></p>
				<p class="normal"><span>– Söylediklerini kimse çürütemez Sokrates, ama bu düşünceyi her ortaya attıkça dinleyicilerin üzerinde ne etki yaptığını biliyor musun? İnsana öyle geliyor ki, tartışmasını beceremediği için her soruda gerçekten biraz daha uzaklaşıyor ve bu küçük uzaklaşmalar birike birike sonunda ilk düşüncesine taban tabana zıt bir aykırılığa sürüklüyor onu. Dama oyununda ustalar nasıl acemileri faka bastırır da bir taş süremeyecek hale getirir; senin dinleyicilerin de böylesine kımıldayamaz oluyor, susuyorlar. Öyle bir oyun ki bu, taş sürmüyorsun da akıl yürütüyorsun. Bu yoldan doğruya bir adım yaklaşılmış olmuyor. Bunu söylerken şimdiki durumumuzu düşünüyorum. Sana şöyle bir karşılık verilebilir: İnsan aklı senin bu sorunlarınla baş edemese bile, şunu da görmemezlik edemez: Kendini felsefeye verenler, onu gençliklerinde bir eğitim olarak gördükten sonra bırakmayıp da fazla üstünde duranlar, kaçık diyemesek bile, bir tuhaf adam oluyorlar. En aklı başında olanları bile senin bu kadar övdüğün felsefe yüzünden devlete hizmet edemeyecek hale geliyorlar.</span></p>
				<p class="normal"><span>Bunları dinledikten sonra dedim ki:</span></p>
				<p class="normal"><span>– Böyle diyenler doğru mu düşünüyor sence?</span></p>
				<p class="normal"><span>– Orasını bilmem, ama senin ne diyeceğini merak ediyorum.</span></p>
				<p class="normal"><span>– Ben, doğru düşünüyorlar derim.</span></p>
				<p class="normal"><span>– Öyleyse neye dayanır da, filozofların, bu hiçbir işe yaramayan adamların yönettiği devletlerin bütün dertlerden kurtulacağını ileri sürebiliriz?</span></p>
				<p class="normal"><span>– Bu soruna ancak bir benzetmeyle cevap verebilirim.</span></p>
				<p class="normal"><span>– Benzetmelerle konuşmak senin pek âdetin değildir, ama neyse.</span></p>
				<p class="normal"><span>– Hem güç bir duruma sok beni, hem de böyle alay et benimle! Ama gene de dinle benzetmemi; kendin de görürsün benzetmede ne zorluk çektiğimi: En akıllı insanları devletler o kadar kötü kullanıyorlar ki, böyle bir insanın ne hale düştüğünü anlatabilmem için ressamların, cinsleri birbirine karıştırıp, yarı geyik, yarı teke birtakım acayip varlıklar çizmesi gibi, benim de kırk dereden su getirmem gerekiyor. Bir filoda, ya da bir gemide şöyle bir şey düşün: Bütün gemicilerden daha güçlü kuvvetli bir gemi sahibi var, ama kulağı iyi işitmiyor, gözü iyi görmüyor, denizcilikten de pek o kadar anlamıyor. Gemicilere gelince, onlar da gemiyi sen daha iyi kullanırsın, ben daha iyi kullanırım diye birbirine girmişler, ama hiçbiri kaptanlığın ne olduğunu bilmez, bu sanatı ne zaman, kimden öğrendiğini söyleyemez. Üstelik bu sanatın öğrenilecek bir yanı olmadığını, vardır diyen olursa, ağzını, burnunu dağıtacağını söyleyecek kadar ileri gider. Bu gemiciler donatanın etrafını alıyorlar, yalvarıp yakarıyorlar, dümeni bana ver diye… Her biri bir başka ağızdan sıkıştırıyor onu. Donatan, geminin kumandasını kime verecek olsa, ötekiler onu öldürmeye, ya da gemiden sürmeye kalkıyorlar. Adamotuyla, içkiyle, daha başka şeylerle zavallı donatanı uyuşturup gemiyi ellerine geçiriyorlar, ne var, ne yok aşırıyorlar, bol bol yiyip, kafaları çekiyorlar; gemiyi de böylesi gemiciler nasıl yürütürse öyle yürütüyorlar. Kimler donatanı sıkıştırır, ya da kandırır, kendilerine kumandayı verdirirse, onları övgülere boğuyor, büyük denizci, eşsiz kaptan, usta gemici sayıyorlar. Kimlerin yardımı dokunmazsa, onları da bir işe yaramaz diye kötülüyorlar. Bu arada akıllarından bile geçmiyor ki, gerçek kaptan, havayı, mevsimleri, göğü, yıldızları, rüzgârları, daha birçok şeyleri bilen, gemiyi bunlarla yürüten adamdır. Gemicilerin kimini razı ederek, kimini ezerek başa geçen bu adamlar, ne gemiyi yürütme, ne de baş olma sanatının öğretimle, görgüyle edinilebileceğine inanırlar bir türlü. Gemilerde böyle kargaşalıklar olunca, gerçek kaptanın başına gelecek nedir? Başa geçen tayfalar ona dalgacı, geveze, işe yaramaz, kaçık demezler mi?</span></p>
				<p class="normal"><span>– Derler, dedi Adeimantos.</span></p>
				<p class="normal"><span>– Gerçek filozofların devletteki durumunu görmek için bu benzetmemi şöyle bir düşünmen yeter sanırım. Bilmem anlatabildim mi?</span></p>
				<p class="normal"><span>– Anladım.</span></p>
				<p class="normal"><span>– Şimdi sen, devletlerin filozoflara neden değer vermediklerine şaşan adama bu benzetmeyi anlat ve asıl şaşılacak şeyin onlara değer vermeleri olacağını kafasına sokmaya çalış.</span></p>
				<p class="normal"><span>– Peki, çalışırım.</span></p>
				<p class="normal"><span>– En akıllı filozofların devletin işine yaramadıklarını söylemekte haklısın de ona; ama işe yaramıyorlarsa, kabahati onlarda değil, onları kullanmayanlarda görsün. Çünkü, kaptanın tayfalara yalvarıp kumandayı istemesi nasıl beklenmezse, filozoflara da, git zenginlerin kapısını çal denemez. Akıllı, zenginin kapısını çalar, diyen yalan söylemiş. Doğrusu şudur: Zengin olsun, fakir olsun, insan hasta oldu mu hekimin kapısını çalar. İşinin yürütülmesini isteyen herkes de yürütmesini bilene başvurur. Kumandan kalkıp, kendine gerçekten muhtaç olanlara: “Aman bırakın, kumanda edeyim” diye yalvarmaz. Bugün devletlerin başında olanları demin anlattığımız tayfalara, bu tayfaların işe yaramaz, dalgacı saydıkları insanları da, gerçek kaptanlara benzetmekle aldanmazsın.</span></p>
				<p class="normal"><span>– Çok doğru.</span></p>
				<p class="normal"><span>– İşte bu yüzden işlerin en iyisine, o işin tam tersini yapanların değer vermesi kolay kolay beklenmez. Ama felsefenin uğradığı en önemli, en zorlu saldırılar, filozof geçinenlerin yüzündendir. Felsefeyle uğraşanların çoğuna kaçık dedirten, insanların en akıllılarını –benim de, senin de kabul ettiğimiz gibi– zararsız hale sokan bu adamlar değil midir?</span></p>
				<p class="normal"><span>– Evet.</span></p>
				<p class="normal"><span>– Böylece iyi filozofların neden işe yaramadıklarını anlatmış olduk.</span></p>
				<p class="normal"><span>– Hem de çok iyi.</span></p>
				<p class="normal"><span>– İster misin şimdi filozoflardan birçoğunun neden bozulduğunu, bunda da kabahatin felsefede olmadığını gösterelim?</span></p>
				<p class="normal"><span>– Gösterelim tabii.</span></p>
				<p class="normal"><span>– Öyleyse, gerçek bir filozofta bulunması gereken değerleri saydığımız konuşmaya dönelim. Hatırlarsın, ilki doğruya bağlılıktı. Her yerde, her zaman doğrunun ardından gitmekti. Çünkü bir dalaverecinin gerçek felsefede yeri olamaz.</span></p>
				<p class="normal"><span>– Evet, öyle demiştik.</span></p>
				<p class="normal"><span>– Oysa ki, herkesin filozof dediği birçok adamlarda bu değerin tam tersini görmüyor muyuz?</span></p>
				<p class="normal"><span>– Görüyoruz.</span></p>
				<p class="normal"><span>– Düşüncemizde diretip, şöyle dememiz kötü mü olur? Gerçek bilim sevgisi olan, gerçekten var olana erişmeye çabalar; yalnız görünüşte var olan, sayısız birçok şeyler üstünde durmadan ve hiç yılmadan onun ardına düşer. Sevgisi gevşemeden ruhunu, özleri kavramaya yarayan yanıyla, her şeyin o yanla bir yaradılışta olan özünü arar. Gerçek varlığa böylece yaklaştı mı, onunla birleşir, öz düşünceyi ve doğruyu yaratır; bilginin, gerçek hayatın, gerçek yiyeceğin tadına varır. Ancak o zaman doğurma sancılarından kurtulur.</span></p>
				<p class="normal"><span>– Evet, bunu ileri sürmek yerinde olur.</span></p>
				<p class="normal"><span>– Peki, böyle bir adam yalan söylemeye yanaşır mı? Tersine, iğrenmez mi ondan?</span></p>
				<p class="normal"><span>– İğrenir.</span></p>
				<p class="normal"><span>– Peki, bir yerde doğruluk başa geçince, kötülükler korosunu takar mı ardına?</span></p>
				<p class="normal"><span>– Takmaz.</span></p>
				<p class="normal"><span>– Tam tersine, en temiz değerleri, iyiliği, ölçüyü, düzeni götürür beraberinde.</span></p>
				<p class="normal"><span>– Haklısın, dedi.</span></p>
				<p class="normal"><span>– Artık gerçek felsefenin bütün değerlerini sıralayıp onlarsız felsefe olamayacağını belirtmek ister mi? Hatırlarsan, bu değerlerin, yiğitlik, büyüklük, öğrenme kolaylığı, bellediğini tutma gücü olduğunu söylemiştik. Bunun üzerine sen de demiştin ki: Söylediklerimi çürütemezsin ama, düşüncelerimizi bir yana koyup, ortadaki filozofların kendilerine bakacak olursak, kiminin işe yaramaz, kiminin aşağılık kişiler olduğunu görüyoruz. Sonra bunun neden böyle olduğunu ararken, şimdiki sorumuza geldik: Neden filozofların çoğu kötü kişilerdir? Gerçek filozofa da onun için başvurduk, onu yeniden tanımladık.</span></p>
				<p class="normal"><span>– Doğru.</span></p>
				<p class="normal"><span>– Şimdi filozofun mayasını bozan nedir? Birçoklarını nasıl kötüye götürüyor, neden pek azı bozulmadan kurtuluyor; bozulmayanlara da kötü denmese de yararsız deniyor; bunu araştıralım. Sonra, filozof olmayıp da filozof geçinenleri tabiatlarına aykırı, başlarından büyük işlere girişen, türlü yolsuzluklardan ötürü felsefeye dediğin sözleri getirten bu adamların ne çeşit yaratıklar olduğunu görürüz.</span></p>
				<p class="normal"><span>– Peki, bozulma dediğin nereden geliyor, görelim bunu.</span></p>
				<p class="normal"><span>– Becerebilirsem anlatayım. Önce şuna kimsenin bir diyeceği olmaz sanırım: Tam bir filozof olmak isteyende aranan bütün değerleri bir araya toplayan yaradılışlar insanlar arasına binde bir gelir, küçük bir azlıktır bunlar, değil mi?</span></p>
				<p class="normal"><span>– Bence öyle.</span></p>
				<p class="normal"><span>– Bu küçük azlığın başına üşüşen nice yıkıcı illetleri düşün.</span></p>
				<p class="normal"><span>– Nedir onlar?</span></p>
				<p class="normal"><span>– Dünyada en tuhaf şeylerden biri nedir bilir misin? Demin saydığımız değerler yok mu: Yiğitlik, ölçülülük ve daha başka beğendiğimiz değerler… Bunlardan her biri kimde olsa, onu yıkar, felsefeden uzaklaştırır.</span></p>
				<p class="normal"><span>– Gerçekten tuhaf doğrusu.</span></p>
				<p class="normal"><span>– İnsanı bozan, felsefeden uzaklaştıran çok daha başka şeyler de vardır… İyi saydığımız her şey, güzellik, zenginlik, beden gücü, devlet ve aile bağları, daha başka üstünlükler… Bütün bunlardan neler geleceğini kestiriyorsun değil mi?</span></p>
				<p class="normal"><span>– Bozulma dediğim nedir, onu bir düşün; o zaman bir şey aydınlanır kafanda; demin söylediğimi hiç de tuhaf bulmazsın.</span></p>
				<p class="normal"><span>– Peki, düşünelim birlikte.</span></p>
				<p class="normal"><span>– Bildiğimiz bir şey var: Bitkilerde, bütün canlılarda, her tohumun, her fidanın yaşama gücü ne kadar büyük olursa, kendine uygun besini, mevsimi, yeri bulamayınca göreceği zarar da o ölçüde büyük olur; çünkü, kötünün iyiye zararı, iyi olmayana zararından daha çoktur.</span></p>
				<p class="normal"><span>– Orası öyle.</span></p>
				<p class="normal"><span>– Bundan şu çıkar ister istemez: En iyi yaradılış, gereğinden başka türlü beslenirse, orta yaradılıştan daha kötü olur.</span></p>
				<p class="normal"><span>– İster istemez.</span></p>
				<p class="normal"><span>– Öyleyse diyelim ki, Adeimantos, en güzel değerlerle yüklü insanlar kötü bir eğitime düşerlerse kötünün kötüsü olurlar. Büyük suçları, korkunç kötülükleri, orta yaradılışlı insanlar mı işler sence, yoksa eğitimin bozduğu sağlam yaradılışlılar mı? Cılız bir yaratık ne iyinin, ne de kötünün büyüğüne ulaşır değil mi?</span></p>
				<p class="normal"><span>– Ulaşamaz derim ben de.</span></p>
				<p class="normal"><span>– Demek ki, filozof yaradılışı kendine uygun eğitimi bulursa, gelişe gelişe bütün değerlere ulaşır. Yok eğer bu tohum kötü bir toprağa ekilir de orada kök salar, büyürse, vermeyeceği kötülük kalmaz. Bir Tanrı korumadıkça onu, önüne geçemez kimse bunun. Sence halkın dediği gibi, sofistlerin bozduğu gençler var mıdır? Bu bozucu sofistlerin çoğu rastgele insanlar mıdır? Tersine, bunları söyleyenlerin kendileri en büyük sofistler değil midir? Gençleri, yaşlıları, kadınları, erkekleri, diledikleri gibi yetiştirmez mi onlar?</span></p>
				<p class="normal"><span>– Ne zaman yaparlar bu işi?</span></p>
				<p class="normal"><span>– Toplantılarda, mahkemelerde, tiyatrolarda, orduda, yarışlarda bir araya geldikleri zaman; bağıra çağıra bir sözü, ya da bir işi beğendikleri veya kötüledikleri zaman; alkışları ve ıslıkları aynı güçle kayalarda, duvarlarda yankılanıp, övgüyü de, yergiyi de birkaç misli artırdığı zaman; hani şu delikanlıların içi içine sığmaz olduğu zamanlar. Hangi eğitim karşı koyabilir buna? Övgü ve yergi dalgalarına kapılıp sürüklenmez? Delikanlı onların güzel dediğine güzel, çirkin dediğine çirkin demez mi? Onların her yaptığını yapmaz, tıpkı onlar gibi olmaz mı?</span></p>
				<p class="normal"><span>– Olmasın da ne yapsın, Sokrates?</span></p>
				<p class="normal"><span>– Ama, zorlamaların en büyüğünü söylemedik daha.</span></p>
				<p class="normal"><span>– Nedir o zorlama?</span></p>
				<p class="normal"><span>– Bu yaman halk eğitmen ve sofistlerin sözle yola getiremediklerine karşı kullandıkları zorlama. Bilirsin değil mi? Yola getiremediklerini direklere bağlayıp kepaze etmez, mallarına el koymaz, öldürmezler mi?</span></p>
				<p class="normal"><span>– Yaparlar, bilirim.</span></p>
				<p class="normal"><span>– Hangi sofist, hangi özel eğitim böylesi derslerden daha iyisini verebilir? Onlara karşı koyabilir?</span></p>
				<p class="normal"><span>– Hiçbiri bence.</span></p>
				<p class="normal"><span>– Hiçbiri tabii. Hem buna girişmek budalalık olur. Bu adamların verdiği derslere aykırı bir eğitimle hiç kimsenin bir insanı değiştirdiği, değiştireceği yoktur! Bir insanı diyorum, bir Tanrı olursa, karışmam ona. Bilirsin ki, kötü kurulmuş bir devlette bir şeyin bozulmaktan kurtulması, olacağına ulaşması ancak Tanrı eliyle olabilir. Bunu korkmadan söyleyebilirsin.</span></p>
				<p class="normal"><span>– Ben de öyle düşünürüm.</span></p>
				<p class="normal"><span>– Demek, bir şeyde daha anlaştık seninle…</span></p>
				<p class="normal"><span>– Hangi şeyde?</span></p>
				<p class="normal"><span>– Halkın sofist dediği, parayla tutup gene halka karşı konuşturduğu bu adamların öğrettiği, bilim dediği, halkın kendi toplantılarında söyleyegeldiği beylik inanışlardan başka bir şey değildir. Bir adam düşün, güçlü kuvvetli bir hayvana bakacak. Hayvanın içgüdülerini, isteklerini inceden inceye gözetledikten sonra ona nasıl yaklaşacağını, neresinden tutacağını, ne zaman niçin daha uysal, daha sert olduğunu, ne zaman şöyle, ne zaman böyle bağırdığını, hangi seste yatışıp hangi seste kızdığını iyice öğreniyor. Bütün bu öğrendiklerine de bilim adı verip kitabını yazıyor, başlıyor bu kitaptan ders vermeye. Verdiği öğütler, anlattığı istekler güzel mi, çirkin mi, iyi mi, kötü mü, haklı mı, haksız mı orasına bakmıyor. Daha doğrusu, bu yargıları koca hayvanın keyfine göre veriyor. Hayvanın hoşuna giden şeylere iyi, hayvanı huylandıran şeylere kötü diyor! Neden öyledir, neden öyle değildir, düşünmüyor. İyiyi, güzeli, tabiat zorunluklarıyla karıştırıyor. Çünkü, iyiyle zorunluk arasındaki öz ayrılığını ne görmüştür, ne de başkalarına gösterebilir. Zeus hakkı için söyle, tuhaf bir eğitmen olmaz mı böylesi?</span></p>
				<p class="normal"><span>– Olur doğrusu.</span></p>
				<p class="normal"><span>– Peki, böyle bir adamla, karmakarışık bir kalabalığın resim, müzik, politika karşısındaki davranışlarını, zevklerini incelemeye bilim diyen bir adam arasında fark görür müsün? Bu kalabalığın önüne bir adam çıkıp, bir şiir, bir sanat yapıtı, ya da bir iş tasarısı sunacak olsa ve halkın yargısını kayıtsız şartsız benimseyeceğini söylese, artık hiçbir şey onu bu kalabalığın buyruğuna girmekten kurtarabilir mi? Öyle olması Diomedes’in şartı kadar kesin değil midir? Hiç duydun mu, gerçekten iyi ve güzel bir şey karşısında bu kalabalıktan biri çıksın da, bunu niçin iyi ve güzel bulduğunu söylesin? Söylerken de gülünç olmasın?</span></p>
				<p class="normal"><span>– Duymadım, duyacağım da yok.</span></p>
				<p class="normal"><span>– Bunlarda anlaştık madem, bir şey daha hatırlatacağım sana: Güzel, kendi başına güzeldir. Değişik güzel şeyler değildir. Güzel olan, kendiliğinden var olan bir şeydir. Güzel ayrı ayrı bir sürü şey değildir. Böyle bir güzeli halka anlatmanın yolunu bulabilir misin?</span></p>
				<p class="normal"><span>– Yoktur bunun yolu.</span></p>
				<p class="normal"><span>– Demek ki, halk filozof olamaz.</span></p>
				<p class="normal"><span>– Olamaz.</span></p>
				<p class="normal"><span>– Öyleyse halk, filozofları ister istemez beğenmez de?</span></p>
				<p class="normal"><span>– İster istemez.</span></p>
				<p class="normal"><span>– Halkla düşüp kalkan, onun hoşuna gitmek isteyenler de beğenmez filozofları?</span></p>
				<p class="normal"><span>– Öyle ya..</span></p>
				<p class="normal"><span>– Filozof canını nasıl kurtaracak öyleyse? Nasıl yetiştirecek, olgunlaştıracak kendini? Dediklerimizi düşün de söyle. Öğrenme, öğrendiğini tutma kolaylığı, yiğitlik, büyüklük filozofun şanındandır, demiştik.</span></p>
				<p class="normal"><span>– Evet.</span></p>
				<p class="normal"><span>– Peki, bu değerleri taşıyan bir adam, daha çocukluğunda bütün arkadaşlarını aşmaz mı? Hele beden güçleri, ruh güçlerine denkse…</span></p>
				<p class="normal"><span>– Ona hiç şüphe yok.</span></p>
				<p class="normal"><span>– Yaşını başını alınca, yakınları, yurttaşları böyle bir genci kendi işlerinde kullanmak istemezler mi?</span></p>
				<p class="normal"><span>– İsterler.</span></p>
				<p class="normal"><span>– Ayağına düşer, yalvarır yakarırlar; sana şunu, bunu vereceğiz, sen her şeyi başarırsın, derler.</span></p>
				<p class="normal"><span>– Doğru, hep böyle olur.</span></p>
				<p class="normal"><span>– Öyle adamların ortasında ne yapar bizim delikanlı? Hele de talihi onu kudretli bir devlette zengin, soylu, yakışıklı, boylu boslu yaratmışsa, çılgınca umutlara kapılmaz mı? Yunanlılara da, yabancılara da baş olabileceğini sanmaz mı? Aklı başından gidip havalanmaz, boş gururlara kapılmaz mı?</span></p>
				<p class="normal"><span>– Kapılır elbet.</span></p>
				<p class="normal"><span>– Böylece sarhoş olmuşken, biri usulca yanına yaklaşıp doğruyu söylerse ona, aklını başına toplaması, bunun için de her şeyi bırakıp akıldan yana gitmesi gerektiğini hatırlatsa, dinletebilir mi sözünü bütün bu hayallere kapılmış gence?</span></p>
				<p class="normal"><span>– Çok zor dinletir.</span></p>
				<p class="normal"><span>– Haydi diyelim ki, mutlu bir yaradılışı olsun, bu sözleri anlayışla karşılasın, doğruluğunu kavrasın ve felsefeden yana dönsün. Onun dostluğundan, işgücünden fayda umanlar ne yapar dersin o zaman? Ellerinde, dillerinde ne varsa seferber edip onu caydırmaya çalışmazlar, kendisine de, öğüt veren dostuna da evde, sokakta, türlü oyunlar oynamazlar mı?</span></p>
				<p class="normal"><span>– Çaresiz.</span></p>
				<p class="normal"><span>– Bizimki gene de filozof kalır mı bunlar karşısında?</span></p>
				<p class="normal"><span>– Olacak iş değil.</span></p>
				<p class="normal"><span>– Görüyorsun ki, aldanmamışız. Filozof yaradılışın değerleri bile kötü bir düzenin boyunduruğu altında insanın kendi yolundan uzaklaşmasına sebep oluyor. Zenginlikler, iyi saydığımız bütün üstünlükler de öyle.</span></p>
				<p class="normal"><span>– Yanılmamışız pek, haklıymışız.</span></p>
				<p class="normal"><span>– İşte güzel dostum, işlerin en iyisini başaracak, en güzel yaradılış, o binde bir geldiğini söylediğimiz yaradılış, tam böyle bozulur, güme gider. Devletlere ve insanlara en büyük kötülükleri edenler, böyleleri arasından çıkar. Talih yardım ederse, en büyük iyiliği edecek de onlardır. Orta halli bir insan, hiçbir zaman, hiç kimseye, ne de devlete büyük ölçüde zarara verir.</span></p>
				<p class="normal"><span>– Çok doğru.</span></p>
				<p class="normal"><span>– İşte bu adamlar, kendilerine yaraşan yoldan ayrılıp felsefeyi bir köşede yapayalnız bırakırlar. Kendilerine de, doğruluğa da aykırı bir hayat sürerler. O zaman anasını, babasını kaybetmiş bir yetim gibi ortada kalan felsefenin evine değersiz yabancılar girer, kirletirler onu. Kirletince de dile düşürürler, demin söylediğim gibi. Onunla düşüp kalkanların kimine işe yaramaz derler, kimine de –ki bunlar daha çoktur– türlü kötülükleri yüklerler.</span></p>
				<p class="normal"><span>– Budur sonunda dedikleri.</span></p>
				<p class="normal"><span>– Haksız da değillerdir hani, dediklerinde. Nice insanlar, hapisten kaçıp da tapınaklara sığınanlar gibi, felsefenin adı güzel, görünüşü güzel köşkünü boş görünce, kendi işlerini bırakıp dolarlar içine. Bu gelenler de kendi küçük işlerinde en usta olan adamlardır. Çünkü felsefe ne kadar köşede bucakta da, kalsa, öteki işlerden üstün görülür gene de. Sanatlarında, tezgâhları başında bedenleri bozulmuş, küçük işler göre göre, ruhları yıpranıp alçalmış bir sürü yarı değerli insanlar düşerler üstüne. Öyle olmaz mı?</span></p>
				<p class="normal"><span>– Öyle olur.</span></p>
				<p class="normal"><span>– Yüzlerine baksan, kel ve bodur bir demirci dersin. Biraz para kazanmış, zincirlerini yeni koparmış, hamama koşup yıkanmış, yenileri giymiş, genç bir güvey gibi süslenmiş, efendisinin kızını almaya gidiyor. Neden? Çünkü, kızı yoksul düşmüş, yetim kalmış.</span></p>
				<p class="normal"><span>– Gerçekten benzetme yerinde.</span></p>
				<p class="normal"><span>– Böyle bir evlenmeden ne doğması beklenir? Piç ve cılız yaratıklar, değil mi?</span></p>
				<p class="normal"><span>– İster istemez.</span></p>
				<p class="normal"><span>– Eğitime elverişsiz insanlar felsefeye el uzatınca doğuracakları düşünceler, inanışlar ne olabilir? Gerçek bilimle ilgisi olmayan, ipe sapa gelmez bir sürü safsata…</span></p>
				<p class="normal"><span>– Çok doğru.</span></p>
				<p class="normal"><span>– Demek ki, Adeimantos, felsefeyle düşüp kalkmaya layık insanlar küçük bir azınlıktır. Bunlar iyi bir eğitim görme mutluluğuna ermiş, yurdundan uzaklara sürülmüş, kötü etkilerle bozulmayarak felsefeye bağlı kalmış birçok soylu insan, ya da küçük bir devlette doğmuş, onun yönetme işlerini küçümseyip politikaya karışmamış, seçkin birkaç aydındır. Bunlara, gördükleri işi haklı olarak bir yana atıp, asıl yolları olan felsefeye geçen birkaç kişiyi de katabiliriz. Felsefede dostumuz Theages gibi kalanlar da olabilir. Her şey Theages’i felsefeden uzaklaştırmaya zorluyordu, ama sağlık durumundaki bozukluk onu politikadan kaçıp felsefeye bağladı. Bana gelince, beni dürten bir başka şeytan var içimde, sözünü etmeye değmez, geçmişte bir başka örneğini de göstermek zordur. İşte bu küçük azınlıktan olan kişi, felsefenin tadına varır. Çoğunluğun ne çılgın olduğunu, hiçbir politika adamının doğru dürüst düşünemediğini, ölümü göze almadan, kimsenin onunla birlikte doğruluktan yana gidemeyeceğini anlar. Azgın hayvanlar arasına düşüp de onlarla işbirliği etmek istemeyen biri gibi, tek başına bu azgın sürüye karşı kafa tutamayacağını, ne devlete, ne dostlarına, ne de kendine yararı dokunmadan ölüp gideceğini görür, görünce de bunu, kimsenin işine karışmayıp rahatına bakar. Fırtınaya yakalanıp da rüzgârın savurduğu toz, yağmur sağanağından korunmak için bir duvarın arkasına sığınan yolcu gibidir. Çevresinde olup biten yolsuzluklar, haksızlıklar ortasında temiz kalmakla kendini mutlu sayar. Güzel umutlara bağlanıp, iç rahatlığıyla hayattan çıkar gider.</span></p>
				<p class="normal"><span>– Böyle çıkıp gitmekle hiç de küçük olmaz kazancı.</span></p>
				<p class="normal"><span>– Ama büyük bir kazanç da diyemeyiz buna; çünkü, kendine uygun bir devlete kavuşmadan gitmiş olur. Ona rastlarsa, hem kendisi daha yükselir, hem de kendisiyle birlikte toplumu kurtarır. Felsefeye karşı edilen haksızlıkların, söylenen kötü sözlerin sebebi üzerinde yeterince durduk. Söyleyecek başka şeyin kaldı mı?</span></p>
				<p class="normal"><span>– Hayır, başka sözüm yok, ama bugünkü devletler arasında filozofa en yakın olan sence hangisidir?</span></p>
				<p class="normal"><span>– Hiçbiri, dedim; işte benim yandığım da bu ya! Filozofa göre devlet şekli yok bugün. Bu yüzden de filozof bozuluyor. Kötü yola gidiyor. Yeni bir toprağa atılan yabancı bir tohum nasıl soysuzlaşır, o yeni toprağın özelliklerine uyarsa, bugünkü şartlar içinde de filozof tabiatı olduğu gibi kalamaz, bir başka tabiata çevrilir. Ama günün birinde, kendi yaradılışına uygun bir devlet düzenine rastlarsa, onun gerçekten Tanrısal bir varlık olduğu, geri kalanlarınsa hem doğuştan, hem de gördükleri işlerde sadece birer insan oldukları ortaya çıkar. Ama, şimdi sen bana bu devletin nasıl bir devlet olduğunu soracaksın.</span></p>
				<p class="normal"><span>– Aldanıyorsun; soracağım bu değildi. Bu devlet, bizim kurduğumuz devlet mi, yoksa başka bir devlet mi diye soracaktım.</span></p>
				<p class="normal"><span>– Evet, aşağı yukarı buydu bizim tasarladığımız devlet. Demiştik ki, toplumda düzeni kuran bir baş olması ve sen, kanun koyucu, kanunları nasıl koyuyorsan, bu baş da düzeni öylece kurmalı.</span></p>
				<p class="normal"><span>– Böyle bir şey söylemiştik, evet.</span></p>
				<p class="normal"><span>– Ama bu noktayı gereğince açmamıştım. Çünkü, sorduğumuz şeyler beni ürkütmüş, meselenin ne uzun, ne çetin olduğunu göstermişti bana. Şimdi üstünde duracağım şey, işin en zor yanı belki.</span></p>
				<p class="normal"><span>– Nedir o?</span></p>
				<p class="normal"><span>– Devlet, felsefeyi nasıl ele almalı ki, çökmesin? Çünkü, bütün büyük işlerde tehlike vardır, derler ya, doğrudur; güzelin yolu çetindir!</span></p>
				<p class="normal"><span>– Haydi bunu da açıkla da tamam olsun.</span></p>
				<p class="normal"><span>– Açıklayamazsam, istemediğimden değil, beceremediğimden açıklayamamış olacağım. Bunu ne kadar istediğimi anlayacaksın beni dinlerken, var gücümü ele alıp, hiç yılmadan diyeceğim ki: Devletin felsefe karşısında davranışı bugünkünün tam tersi olacak.</span></p>
				<p class="normal"><span>– Nasıl?</span></p>
				<p class="normal"><span>– Bugün felsefeyle uğraşan genç delikanlılar, çocukluktan çıkar çıkmaz, daha ev bark, alışveriş işlerini bilmeden önce felsefeye girer, işin en zor yanına gelir gelmez de felsefeden uzaklaşırlar. Sözde büyük filozoflarımız, işte bu delikanlılardır. En zor dediğim şey dialektikadır. Bu delikanlılar felsefe konuşmalarına çağrıldıklarında, bu konuşmaları dinlemekle çok büyük iş yaptıklarını sanırlar. Onlarca felsefe, bir hoş vakit geçirmeden başka bir şey değildir. Yaşlılığa doğru, pek azı felsefeye bağlı kalır. Herakleitos’un güneşi gibi, bir günde söner giderler, hem de bir daha parlamamak üzere!</span></p>
				<p class="normal"><span>– Ne yapmalı öyleyse?</span></p>
				<p class="normal"><span>– Tam tersini! Gençlikte, çocuklukta yaşa uygun bir öğretim, bir felsefe vermeli; üstünde asıl durulacak olan, gençlerin gelişen, erginliğe yaklaşan bedenleri olmalı. Beden felsefeye iyi bir hizmetçi olarak yetiştirilmeli. Yaş ilerleyip de kafa olgunlaştı mı, ona uygun çalışmalar artırılmalı. Sonunda yurttaşlar kuvvetten düşüp politikaya, savaşa katılamaz olunca, onları kutsal hayvanlar gibi başıboş otlamaya bırakmalı. O zaman tek kaygıları felsefe olsun. Böylece mutlu yaşar, öldükten sonra da ötede, yaşayışlarına denk bir mutluluğa ererler.</span></p>
				<p class="normal"><span>– Doğrusu pek ateşli konuşuyorsun, Sokrates, ama dinleyicilerinin sana karşı koymakta daha da ateşli olacaklarını sanıyorum… Kimse inanmayacak sözlerine, başta Thrasymakhos!</span></p>
				<p class="normal"><span>– Şimdi Thrasymakhos’la aramı açmaya kalkışma. Daha yeni dost olduk onunla, hoş bir vakit düşman değildik ya. Onu ve ötekileri inandırmak için elimden geleni yapacağım. Bir başka hayatta onların işine yaramak isterim. İsterim ki, bir daha bu dünyaya geldikleri zaman, gene böyle konuşmalara katılsınlar.</span></p>
				<p class="normal"><span>– Eh… Kısa bir zamanda işlerine yarayacaksın demektir!</span></p>
				<p class="normal"><span>– Sonsuzluk yanında bu kadarına kısa zaman denebilir! Hem halkın, bizlerin sözlerine inanmaması hiç de şaşılacak şey değildir. Çünkü, üstünde tartıştığımız düşüncenin hiçbir zaman gerçekleştiğini görmemiştir. Görmek şöyle dursun, hep şu benim ağzımdan da kaçtığı gibi, bir sürü beylik boş laflar duymuştur. Erdemle ilişiği olan, erdemle özü ve sözü bir, bizimkine benzer bir devleti yöneten bir insan nerede? Halk böylesinin birçoğunu değil, bir tekini bile görmemiştir, ne dersin?</span></p>
				<p class="normal"><span>– Görmemiştir.</span></p>
				<p class="normal"><span>– Herkesin bütün gücüyle, bütün yollardan doğruyu aradığı, tek kaygısının doğruyu bulmak olduğu güzel ve soylu tartışmalar da dinlemiş değildir. İster duruşmalarda, ister özel konuşmalarda olsun, herkes kendini parlak sözlere, atışmalara, boş gösterişlere kaptırır.</span></p>
				<p class="normal"><span>– Bu da doğru.</span></p>
				<p class="normal"><span>– İşte bunları düşündüğüm için konuşmaktan kaçınıyordum. Ama, doğruluk beni sürükledi ve dedim ki, bir devletin, bir düzenin, hatta bir tek insanın olgunluğa erebilmesi için, kötü ve yararsız sayılan o bir avuç filozofun kendi istekleriyle veya zorla devlet işleriyle uğraşmaları, devletin onlara uyması, ya da devletin başına şu veya bu şekilde gelen kralların, kral oğullarının bir Tanrı yardımıyla ansızın gerçek felsefeye gönül vermeleri gerekir. Bu hallerin ikisi de dünyada olmayacak şeylerdir demek saçma olur bence. O zaman boş kuruntular üstüne konuşmuş oluruz; herkesin bize gülmeye de hakkı olur, doğru değil mi?</span></p>
				<p class="normal"><span>– Doğru.</span></p>
				<p class="normal"><span>– Geçmiş bütün yüzyıllar içinde, bugün bizim gözlerimizden uzakta, yabancı bir memlekette, ya da gelecek zamanlar içinde bir defa olsun gerçek filozoflar devletin başına gelmiş veya gelecek olurlarsa bizimkine benzer bir devlet kurulmuş, kuruluyor veya kurulacak, felsefe Tanrısı orada hüküm sürecek, diyebiliriz. Çünkü, böyle bir şeyin olması imkânsız değildir. Tasarladıklarımızın zorluğunu biliyoruz ama, olmayacak şeyler tasarlamıyoruz.</span></p>
				<p class="normal"><span>– Bence de öyle.</span></p>
				<p class="normal"><span>– Ama çoğunluk böyle düşünmez, diyeceksin.</span></p>
				<p class="normal"><span>– Belki.</span></p>
				<p class="normal"><span>– Sevgili Adeimantos, çoğunluk için bu kadar da sert davranma. Çoğunluğa hep çatacak yerde, ona tatlılıkla her şeyi anlatır, bilim sevgisine karşı beslediği önyargıları dağıtırsan, filozof dediğimiz insanların onun tanıdığı filozoflar olmadığını anlatırsan, gerçek filozofları ona tanıtır, nasıl insan olduklarını, neye yaradıklarını gösterirsen, düşüncesini değiştirebilir. Filozofları oldukları gibi gördüğü gün, çoğunluk başka türlü düşünecek, sana başka türlü cevap verecektir. İnsan, kızmayan bir adama kızar mı? Kimsenin kötülüğünü istemeyen, içinde kin, garez olmayan bir insanın kötülüğünü ister mi? Buna senin yerine ben cevap vereceğim ve diyeceğim ki, böyle ters huylu birkaç insana rastlanabilir, ama çoğunluk böyle değildir.</span></p>
				<p class="normal"><span>– Doğru, ben de öyle diyecektim.</span></p>
				<p class="normal"><span>– Demek ki sence de, çoğunluk felsefenin düşmanıysa, burada kabahat felsefeye patavatsızca girenlerindir. Hiçbir şeye saygı duymadan birbirine bağırıp çağıran bu adamlar, tartışmaları senlik, benlik kavgasına döker, felsefeye yakışmayan hallere düşerler.</span></p>
				<p class="normal"><span>– Çok doğru.</span></p>
				<p class="normal"><span>– Gerçekten, Adeimantos, varlığın seyrine dalmış olan bir insan, gözlerini şunun bunun davranışına çevirmeye, onlarla dalaşmaya, onlara hınç duymaya, acı sözler etmeye vakit bulamaz. Seyrettiği değişmez düzenli varlıkların nasıl birbirine zarar vermeden, aklın kanunlarına uyduklarını görür, onlara benzemeye, elinden geldiği kadar onlar gibi olmaya özenir. Hayran olduğu şeyler ortasında yaşayan bir insan, onlara benzemekten kendini alabilir mi?</span></p>
				<p class="normal"><span>– Alamaz.</span></p>
				<p class="normal"><span>– Tanrısal ve düzenli varlığın yanında yaşayan filozof, bir insanın olabileceği kadar düzenli ve Tanrısal olur. Ama halk ona çok defa haksız davranır.</span></p>
				<p class="normal"><span>– Doğru.</span></p>
				<p class="normal"><span>– Böyle bir insan, yalnız kendini düzeltmekle kalmayıp, yukarıda gördüğü değerleri olayların zoruyla insanların iç ve dış hayat düzenlerine geçirmek durumuna gelirse, sence kötü bir önder mi olur? Ölçüyü, doğruluğu ve bütün toplumsal değerleri kötü mü öğretir?</span></p>
				<p class="normal"><span>– Hiç de kötü öğretmez.</span></p>
				<p class="normal"><span>– Halk, bizim filozoflar üstüne doğruyu söylediğimizi anlarsa, gene düşman olur mu filozoflara? Tanrısal örnekler üzerinde çalışan bu sanatçıların çizdiği yoldan gitmeyen bir devlet, hiçbir zaman mutluluğa ulaşamaz dersek, inanmaz mı bize?</span></p>
				<p class="normal"><span>– Halk doğruyu anlayınca, filozofa düşman olmaz artık. Ama filozoflar bu yolu nasıl çizecekler sence?</span></p>
				<p class="normal"><span>– Devleti ve insan huylarını, üstüne resim yapılacak bir bez gibi ele alacaklar, önce bu bezi temizleyecekler; bu da kolay bir iş değildir. Bugünkü kanun koyuculara benzemeyerek, filozoflar ister bir tek insanı, ister bütün bir devleti ele aldıkları zaman, kanunları çizmeden önce, insanın da, devletin de temiz olmasını isterler, temiz değilse, kendileri temizlerler.</span></p>
				<p class="normal"><span>– Haklıdırlar bunu yapmakta.</span></p>
				<p class="normal"><span>– Bu temizliği yaptıktan sonra, kuracakları düzenin taslağını çizerler, değil mi?</span></p>
				<p class="normal"><span>– Herhalde.</span></p>
				<p class="normal"><span>– Sonra, durmadan bir modele, bir resme bakarak eserlerini tamamlamaya çalışırlar. Bir yandan doğruluğun, güzelliğin, ölçünün ve diğer değerlerin özüne, bir yandan da, bunlardan insanlar için çıkarttıkları taslağa bakarlar. İnsan renklerini, sanatlarına göre ezer, birbirine karıştırır ve Homeros’un insanlarda rastlayıp da, Tanrısal dediği örneği, hep göz önünde tutarlar.</span></p>
				<p class="normal"><span>– Güzel.</span></p>
				<p class="normal"><span>– Yaptıklarından kâh bir çizgi siler, kâh onlara bir çizgi ekler, uğraşır, didinirler; ta ki çizdikleri insan tabiatları Tanrılara, görünebileceği kadar hoş görünsün.</span></p>
				<p class="normal"><span>– Böyle bir resim güzel olur, elbet.</span></p>
				<p class="normal"><span>– Üzerimize çullanır dediğimiz çoğunluk, şimdi artık inanmaz mı dersin bize? Bir devlet düzeni çizebilecek insanın, o demin övdüğümüz filozofun ta kendisi olduğunu görmez mi? Devletin nasıl ellerine verilebileceğine akıl erdiremediği filozofların sözü edilmesine kızar mı eskisi kadar?</span></p>
				<p class="normal"><span>– Akılları yatınca ne diye kızsınlar?</span></p>
				<p class="normal"><span>– Başka ne diyebilirler bize? Filozoflar varlığa, gerçeğe tutkun değildirler, diyebilirler mi?</span></p>
				<p class="normal"><span>– Saçma olur, derlerse.</span></p>
				<p class="normal"><span>– Anlattığımız tabiatta filozofların, en iyi olan şeyle yakınlıkları yoktur, diyebilirler mi?</span></p>
				<p class="normal"><span>– Öyle bir şey de söyleyemezler.</span></p>
				<p class="normal"><span>– Ne diyebilirler öyleyse? Böyle bir tabiat kendine uygun sanatı bulunca, en büyük iyiliğe ve bilgeliğe ulaşmaz mı? Onlar ulaşmaz da, bizim filozof demediğimiz insanlar mı ulaşır?</span></p>
				<p class="normal"><span>– Elbette hayır.</span></p>
				<p class="normal"><span>– Filozoflar devleti ele geçirmedikçe, ne devletin, ne de yurttaşların dertleri biter ve bizim tasarladığımız devlet hiçbir zaman gerçekleşemez, dersek, bu söz ürkütür mü onları?</span></p>
				<p class="normal"><span>– Daha az ürkütür, artık.</span></p>
				<p class="normal"><span>– İster misin bu daha azı da ortadan kaldıralım? Onları iyice yatışmış, inanmış sayalım? Ya utandıkları için, ya da başka bir sebepten, peki, desinler!</span></p>
				<p class="normal"><span>– Kabul.</span></p>
				<p class="normal"><span>– Onları bizim düşüncemize getirdik, diyelim. Krallığa ya doğuştan, ya da seçim yoluyla gelmişlerden birinin filozof tabiatlı bir oğlu olabileceğini düşünsek, böyle şey olmaz, denebilir mi?</span></p>
				<p class="normal"><span>– Buna olmaz diyecek çıkmaz.</span></p>
				<p class="normal"><span>– Böyle bir oğul doğabilir ama, ister istemez bozulur, denebilir mi? Biz de bozulmamasının ne kadar zor olduğunu biliyoruz. Ama, hiçbir zaman, hiçbir yerde, hiçbir insanın bozulmaktan kurtulamayacağı ileri sürülebilir mi?</span></p>
				<p class="normal"><span>– Nasıl sürülebilir?</span></p>
				<p class="normal"><span>– Bir tanesi kurtulmuş olsa yeter. Böyle bir kral halka sözünü geçirirse, bugün bize inanılmaz gelen şey, gerçekleşmiş olur.</span></p>
				<p class="normal"><span>– Olur.</span></p>
				<p class="normal"><span>– Bir devlet başkanı, bizim tasarladığımız kanunları ve kurumları, günün birinde ortaya korsa, yurttaşların bunlara uymaları imkânsız değildir.</span></p>
				<p class="normal"><span>– Değildir, tabii.</span></p>
				<p class="normal"><span>– Peki, bizim doğru bulduğumuzu, başkalarının da doğru bulması, garip, imkânsız bir şey midir?</span></p>
				<p class="normal"><span>– Hiç de değil.</span></p>
				<p class="normal"><span>– Gerçekleşmesi mümkün olursa, bizim tasarladığımız devletin, en iyi devlet olduğunu yeterince kanıtlamıştık.</span></p>
				<p class="normal"><span>– Evet.</span></p>
				<p class="normal"><span>– Öyleyse, bizim devlet tasarımız, gerçekleşmesi mümkün olursa, en iyisidir, gerçekleşmesi ne kadar zor olsa da imkânsız değildir, diyerek sözümüzü bağlayabiliriz.</span></p>
				<p class="normal"><span>– Bağlayabiliriz.</span></p>
				<p class="normal"><span>– Madem güç bela tartışmamızın sonuna geldik, şimdi geri kalan meseleyi ele alalım: Devletin koruyucuları hangi bilimlerin, hangi çalışmaların yardımıyla nasıl yetişecekler ve hangi işlere hangi yaşlarda girişecekler?</span></p>
				<p class="normal"><span>– Evet, şimdi bunun üzerinde duralım.</span></p>
				<p class="normal"><span>– Kadın alma, çocuk üretme, baş olacakları seçme işleriyle karşılaştığımız zaman, bu dikenli meseleler üzerinde durmamak için türlü çarelere başvurmuştuk. Bu konuda gerçeği olduğu gibi söylemenin tepkiler uyandıracağını, uygulamada bir sürü güçlükler çıkaracağını biliyorum. Ama, şimdi artık bunlar üzerinde durmaktan kaçınamayız. Kadın ve çocuk meselelerini yeterince çözdük, diyebilirsek de, devletin başına geçecekler meselesini kökünden ele almamız gerekiyor. Hatırlarsan, demiştik ki, devletin başına geçecekler, sevinçli anlarında olsun, acılı günlerinde olsun yurt sevgilerini belli edecekler; çalışmalarında her türlü tehlikeler, değişiklikler içinde bu sevgiden şaşmayacaklar. Bu denemelerde kaybedenler hemen atılacak ve devlet başına yalnız ateşte denenmiş altın gibi tertemiz kalan gelebilecek. Gelince de o, ona sağlığında ve ölümünden sonra hak ettiği üstünlük, şan, şeref payı verilecek. Şimdiki tartışmamızı önlemek için o zaman kaçamaklı ve üstü kapalı olarak bunları söylemiştim, aşağı yukarı.</span></p>
				<p class="normal"><span>– Evet, hatırlıyorum.</span></p>
				<p class="normal"><span>– O zaman dostum, bu cüretli düşünceyi söylemekten çekiniyordum. Ama, şimdi artık yılmayalım da en iyi bekçilerin filozoflar olacağını söyleyelim.</span></p>
				<p class="normal"><span>– Söyleyelim.</span></p>
				<p class="normal"><span>– Böyle olunca, bekçilerin bir azınlık olacağını kestirebilirsin. Filozoflarda aradığımız yaradılış ve değerler kolay kolay bir araya gelmez, bu değerleri çok defa ayrı ayrı insanlarda görürüz.</span></p>
				<p class="normal"><span>– Ne demek istiyorsun?</span></p>
				<p class="normal"><span>– Öğrenme kolaylığı, öğrendiğini aklında tutma gücü, görüş doğruluğu ve keskinliği ve bunlara benzer değerler, her zaman düzenli, durgun, sürekli bir yaşayışı sağlayacak olan kafa üstünlüğüyle birleşmez. Çok defa gelişigüzel fışkırır bu değerler, bu yüzden de sağlam kalmazlar.</span></p>
				<p class="normal"><span>– Doğru.</span></p>
				<p class="normal"><span>– Öte yandan öyle sağlam, sarsılmaz, güvenilir yaradılışlar da vardır ki, savaştaki dayanma, direnme gücünü, kafa çalışmalarında da gösterir. Bu türlüleri öğrenmede ağır ve yavaştırlar, uyuşuk bir halleri vardır. Kafalarını işletmek gerekti mi, esnemeye, uyumaya başlarlar.</span></p>
				<p class="normal"><span>– Öyledir.</span></p>
				<p class="normal"><span>– Oysa ki biz, koruyucularımızın her iki yönden üstünlük göstermesini istiyoruz. Başka türlü eğitimleri tam olamaz ve başa geçemezler, diyoruz.</span></p>
				<p class="normal"><span>– Bunda haklıyız.</span></p>
				<p class="normal"><span>– Bu kadar ayrı değerler kolay kolay bir araya gelebilir mi?</span></p>
				<p class="normal"><span>– Gelemez tabii.</span></p>
				<p class="normal"><span>– Onun için, demin saydığımız denemelerden geçmeleri, iş, tehlike ve zevk anlarındaki davranışlarını belli etmeleri gerekir. Bundan başka yapılacak bir şey daha var, unutmuştum, şimdi söylüyorum: Onları birçok bilim çalışmalarına sokmalıyız ki, kafalarının en yüksek bilgilere ulaşma gücü olup olmadığını görelim. Bakalım, beden çalışmalarında sıkıya gelemeyip pes edenler gibi, kafa çalışmasını yarıda bırakacaklar mı?</span></p>
				<p class="normal"><span>– Bu denemeyi yapmak şüphesiz yerinde olur. Ama, sözünü ettiğin yüksek bilgiler nelerdir?</span></p>
				<p class="normal"><span>– Hatırlarsan, ruhu üç bölüme ayırdıktan sonra, bu bölümlere göre doğruluğun, ölçünün, yiğitliğin ve bilgeliğin ne olabileceğini anlatmıştık.</span></p>
				<p class="normal"><span>– Bunu hatırlamasam, söyleyeceklerini dinlemeye hakkım olmazdı.</span></p>
				<p class="normal"><span>– Ondan önce ne söylediğimizi de hatırlıyor musun?</span></p>
				<p class="normal"><span>– Neyi?</span></p>
				<p class="normal"><span>– Demiştik ki, bir insanın bu değerlere tam bir aydınlıkla ulaşabilmesi için daha uzun bir eğitimin çemberlerinden geçmesi gerekirse de, önce söylediklerimizden de bu sonuç çıkarılabilir. O zaman siz, bu kadarı yeter deyince işi uzatmamış, bence eksik kalan bir konuşma yapmıştım. Şimdi siz, bu kadarıyla yetiniyorsanız söyleyin.</span></p>
				<p class="normal"><span>– Ben yeter buluyorum, ötekiler de öyle.</span></p>
				<p class="normal"><span>– Ama dostum, bu kadar önemli şeyler konuşulurken, en kesin doğruluğa ulaştırmayan bir yolla yetinilemez. Çünkü, eksik araçla doğru ölçüye varılamaz. Bununla beraber, kimi insanlar bulunanla hemen yetinir, araştırmaları ileri götürmeyi gerekli saymazlar.</span></p>
				<p class="normal"><span>– Çoklarının yaptığı budur; kafa tembelliği yüzünden.</span></p>
				<p class="normal"><span>– İşte devletin ve kanunların bekçisi olacak insanın hiç düşmemesi gereken bir şey varsa, o da budur.</span></p>
				<p class="normal"><span>– Elbette.</span></p>
				<p class="normal"><span>– Demek ki dostum, bekçi en uzun eğitim yolundan gitmeli, bedeni gibi kafasını da geliştirmeli, yoksa göreceği işe en uygun, en yüksek bilime ulaşamaz.</span></p>
				<p class="normal"><span>– Ne demek istiyorsun? Bizim söylediğimizden daha yüksek, doğruluk ve öteki değerlerden daha üstün bir şey olabilir mi?</span></p>
				<p class="normal"><span>– Evet, bunlardan üstün bir şey daha vardır. Bu değerlerin, şimdiye kadar yaptığımız gibi, bir taslağını vermekle kalmamalıyız. Bunları bir bütün olarak açıkça görmekten vazgeçemeyiz. Ufak tefek şeyler için bütün çabamızı harcayıp tam bir açıklığa varmaya çalışırken en önemli şeyleri bütün kesinliğiyle görmekten kaçınmak gülünç olmaz mı?</span></p>
				<p class="normal"><span>– Olur elbet, ama bu kadar önemli saydığın incelemenin ne olduğunu, bununla neye varılacağını sormadan bırakır mıyız seni?</span></p>
				<p class="normal"><span>– Bırakamazsanız, sorun! Hem ben bu soruna birkaç kez dokunmuştum. Unuttun galiba; daha doğrusu, bana zorluk çıkarmak istiyorsun şimdi. Çünkü, şunu tekrar tekrar demedim, diyemezdim: En yüksek bilimin konusu, iyinin ta kendisi, ideasıdır. Doğruluk ve bütün öteki değerler, insanı iyiye götürürlerse, yararlı olabilirler. Sana şimdi vereceğim cevabın da ne olacağını anlamışsındır. Yalnız şunu ekleyeceğim ki, bu iyi dediğimiz şeyin ne olduğunu kesin olarak bilmiyoruz. Bunu bilmeyince de, onun dışındaki her şeyi, ne kadar bilirsek bilelim, bir işe yaramaz. Nasıl ki, iyiye varmadıkça, varacağımız her şey boşunadır. Sence, iyi olmayan bir şeyi elde etmekte, iyiyi bilmeden her şeyi bilmekte, iyi ve güzel hiçbir şey bilmemekte bir fayda var mıdır?</span></p>
				<p class="normal"><span>– Yoktur, tabii.</span></p>
				<p class="normal"><span>– Öte yandan şunu da bilirsin ki, iyi dediğimiz şey, halk için zevkte, aydın kişiler içinse, düşüncededir.</span></p>
				<p class="normal"><span>– Bilirim, elbet.</span></p>
				<p class="normal"><span>– Şunu da bilirsin dostum, bu ikinciler de düşüncenin ne olduğunu açıklayamaz ve sonunda buna iyinin düşüncesi demekle kalırlar.</span></p>
				<p class="normal"><span>– Evet, işin tuhafı da bu.</span></p>
				<p class="normal"><span>– Tuhaf ya; bir yandan bize iyinin ne olduğunu bilmiyorsunuz derler, bir yandan da iyinin ne olduğunu biliyormuşuz gibi konuşmazlar. “İyi” kelimesi, her şeyi bize açıklayabilecekmiş gibi, iyinin düşüncesi deyip geçerler.</span></p>
				<p class="normal"><span>– Doğru söylüyorsun.</span></p>
				<p class="normal"><span>– Ama, iyiye zevk diyenler, daha mı az aldanıyorlar? Kötü zevkler olduğunu kabul etmek zorunda değiller midir?</span></p>
				<p class="normal"><span>– Şüphesiz.</span></p>
				<p class="normal"><span>– Öyleyse, aynı şeylerin hem iyi, hem kötü olabileceğini de kabul ediyorlar demektir, değil mi?</span></p>
				<p class="normal"><span>– Öyle ya.</span></p>
				<p class="normal"><span>– O zaman da bir sürü belalı çatışmalar ortaya çıkıyor.</span></p>
				<p class="normal"><span>– İster istemez.</span></p>
				<p class="normal"><span>– Açıkça gördüğümüz şu değil mi? Doğruluk, dürüstlük karşısında birçokları görünüşte kalırlar ve bu görünüşteki değerler ne kadar boş olursa olsun, onların ardına düşer, onları elde eder, ya da elde etmiş görünürler. İyi karşısındaysa, kimse görünüşlerle yetinmez, herkes gerçek olanı arar, görünüşe değer vermez.</span></p>
				<p class="normal"><span>– Orası öyle.</span></p>
				<p class="normal"><span>– Peki, herkesin iyi diye aradığı, hayatının amacı saydığı, doğru dürüst ne olduğunu bilmeden, her şey gibi, onu da sağlam hiçbir temele oturtmadan, bu yüzden de ondan edinebileceği faydaları edinmeden sadece önemini sezmekle kaldığı, o en değerli, en üstün, en iyi şey, bizim her şeyimizi emanet edeceğimiz bekçiler için de karanlıklarda mı kalsın?</span></p>
				<p class="normal"><span>– Öyle şey olur mu?</span></p>
				<p class="normal"><span>– Herhalde bence, doğrunun, dürüstün bekçiliğini etmek, bunların iyiyle olan ilgisini bilmedikçe boştur. Şunu da söyleyebilirim ki, bu bilgiyi edinmeyen bekçi, doğrunun, dürüstün ne olduğunu da yeterince bilmez.</span></p>
				<p class="normal"><span>– Haklısın.</span></p>
				<p class="normal"><span>– Öyleyse, kuracağımız devletin eksiksiz olması için, bu bilgiye ermiş bir bekçisi olması gerekir.</span></p>
				<p class="normal"><span>– Elbette, ama Sokrates, sence bu iyi ne olabilir? Bilgi mi, zevk mi, yoksa başka bir şey mi?</span></p>
				<p class="normal"><span>– Bunu sormanı bekliyordum, dostum, bu konuda başkalarının görüşüyle yetinmeyeceğini biliyordum.</span></p>
				<p class="normal"><span>– Şu da var ki, Sokrates, başkalarının görüşlerini açıklamayı becerip de, kendi görüşlerimizi ortaya koyamamak aklın alacağı bir şey değildir. Hele bu konu üstünde bunca zaman durduktan sonra.</span></p>
				<p class="normal"><span>– Evet ama, bir insanın bilmediği şeyden bilirmiş gibi konuşması doğru mudur, sence?</span></p>
				<p class="normal"><span>– Biliyormuş gibi konuşmasın, ama kendi düşüncesini söylüyormuş gibi konuşsun.</span></p>
				<p class="normal"><span>– Peki, tam bir bilgiye dayanmayan görüşlerin de saçma şeyler olduğunu bilmez misin? Bu görüşlerin en iyileri bile körlere benzer. Sence, bir körün doğru yolu bulmasıyla, doğru bir şeye anlamadan doğru diyen arasında bir fark var mıdır?</span></p>
				<p class="normal"><span>– Yoktur.</span></p>
				<p class="normal"><span>– Sence, bulanık, karanlık, dolambaçlı şeyler görmektense, sağlam, ışıklı, açık düşünceler dinlemek daha iyi değil midir?</span></p>
				<p class="normal"><span>– Aman Sokrates, işin sonuna gelmiş gibi duraklama, diye haykırdı Glaukon; bize, doğruluğu, ölçüyü ve öteki değerleri anlattığın gibi, iyinin de ne olduğunu anlatmazsan rahat edemeyeceğiz.</span></p>
				<p class="normal"><span>– Anlatırsam, ben de rahat edeceğim. Hem de nasıl! Ama gücüm yetmeyecek diye korkuyorum. Üstelik beceriksizliğime de gülersiniz belki. Gelin bir başka türlü yapalım, sevgili dostlar, iyinin kendiliğinden ne olduğunu şimdilik bir yana bırakalım. O kadar yükseklerde bir şey ki bu. Şimdiki halimizle tasarladığım yere kadar çıkabileceğimizi sanmıyorum. Ama, isterseniz size iyinin bir dalını, ona en çok benzeyen bir eşini, kendi görüşüme göre, anlatabilirim. İstemezseniz, kapatalım bu bahsi.</span></p>
				<p class="normal"><span>– Peki, söyle, şimdi dalı olsun anlat da, sırası gelince ağacı da anlatırsın.</span></p>
				<p class="normal"><span>– Dilerim ki size borcumu ödeyebileyim. Siz de alacağınızın, şimdiki gibi faizlerini değil, kendisini alasınız. Şimdilik asıl iyinin bu dalı, bu meyvesiyle yetinin. Ama gözünüzü açın, yanlış bir faiz hesabıyla sizi aldatmayayım.</span></p>
				<p class="normal"><span>– Açabildiğimiz kadar açarız gözümüzü, ama sen konuş.</span></p>
				<p class="normal"><span>– Önce size şimdiye kadar birkaç defa söylediklerimi hatırlayın da, baştan anlaşalım.</span></p>
				<p class="normal"><span>– Hangi söylediklerini?</span></p>
				<p class="normal"><span>– Birçok güzel şeylerin, birçok iyi şeylerin, birçok daha başka şeylerin varlığını kabul ediyor, dilde de bunları birbirlerinden ayırt ediyoruz.</span></p>
				<p class="normal"><span>– Evet.</span></p>
				<p class="normal"><span>– Kendiliğinden güzel, kendiliğinden iyi olan da vardır, diyoruz. Daha başka dediğimiz birçok şeylerden her birinin de değişmez bir tek varlığı, ideası olduğunu kabul ediyoruz.</span></p>
				<p class="normal"><span>– Doğru.</span></p>
				<p class="normal"><span>– Sonra, birçok şeyler görülür, kavranmaz. İdealarsa kavranır, görünmez.</span></p>
				<p class="normal"><span>– Çok doğru.</span></p>
				<p class="normal"><span>– Görünen şeyleri, hangi gücümüzle görürüz?</span></p>
				<p class="normal"><span>– Görme gücümüzle.</span></p>
				<p class="normal"><span>– Sesleri, duyma gücümüzle, daha başka nesneleri de, daha başka duygularımızla.</span></p>
				<p class="normal"><span>– Şüphesiz.</span></p>
				<p class="normal"><span>– Herhalde fark etmişsindir ki, duyularımızı yapan usta, görme ve görülmeye, ötekilerden daha çok emek vermiş.</span></p>
				<p class="normal"><span>– Hiç düşünmemiştim bunu.</span></p>
				<p class="normal"><span>– Düşün öyleyse: Ses ve duyma, duymak ve duyurmak için bir başka şeyi gerektirir mi? Öyle bir şey ki, onsuz biri duymaz, öteki duyulmaz olsun.</span></p>
				<p class="normal"><span>– Hayır, böyle bir şeyi gereksemezler.</span></p>
				<p class="normal"><span>– Hepsi demeyelim ama, duyularımızın çoğu, böyle bir şeyi gerektirmez. Gerektireni var mıdır, sence?</span></p>
				<p class="normal"><span>– Yoktur.</span></p>
				<p class="normal"><span>– Gözlerimizde istediği kadar görme gücü olsun, onları istediğimiz gibi kullanalım. Her şeyde istediği kadar renk olsun. Bir başka cinsten üçüncü bir şey işe karışmazsa, gözlerimiz görmez, renkler de görülmez.</span></p>
				<p class="normal"><span>– Nedir, bu demek istediğin?</span></p>
				<p class="normal"><span>– Işık dediğin şey.</span></p>
				<p class="normal"><span>– Doğru.</span></p>
				<p class="normal"><span>– Demek ki, görme ve görülmede, öteki duyularla nesneler arasında olmayan değerli bir bağ vardır. Ama sen belki tutar, ışık değersiz bir şeydir, dersin.</span></p>
				<p class="normal"><span>– Hiç de değil, ışığı nasıl küçümserim!</span></p>
				<p class="normal"><span>– Sence, gökteki Tanrıların hangisi bu bağı elinde tutar? Hangisinin yardımıyla gözlerimiz, görebildiği kadar görür, görülebilen şeyler de görülür?</span></p>
				<p class="normal"><span>– Güneş Tanrı demek istiyorsun… Herkese göre ışığın kaynağı odur?</span></p>
				<p class="normal"><span>– Peki, görmenin bu Tanrıyla nasıl bir ilişiği olduğunu bilirsin?</span></p>
				<p class="normal"><span>– Nasıl?</span></p>
				<p class="normal"><span>– Görme yetisi ve bu yetiyi içinde taşıyan göz dediğimiz şey güneş değildir, tabii.</span></p>
				<p class="normal"><span>– Değildir, elbet.</span></p>
				<p class="normal"><span>– Ama, duyular arasında güneşe en yakın olanı gözdür, değil mi?</span></p>
				<p class="normal"><span>– En yakını tabii.</span></p>
				<p class="normal"><span>– Ondaki görme yetisi de, ona güneşten akıp gelen bir güç gibi değil midir?</span></p>
				<p class="normal"><span>– Doğru.</span></p>
				<p class="normal"><span>– Peki, görmenin kendi değil, sebebi olan güneş de, gördüğümüz bir şey değil midir?</span></p>
				<p class="normal"><span>– Öyledir.</span></p>
				<p class="normal"><span>– Şimdi şunu iyi belle, iyinin doğurduğunu söylediğim varlık güneştir. İyi, onu kendine eş olarak yaratmıştır. Görünen dünyada, göz ve görünen nesneler için güneş neyse, kavranan dünyada da iyi düşünce ve düşünülen şeyler için odur.</span></p>
				<p class="normal"><span>– Nasıl? Daha iyi açıkla bunu.</span></p>
				<p class="normal"><span>– Bilirsin ki, renkleri gün ışığıyla değil de gece ışıklarıyla aydınlanan nesnelere bakıldığı zaman, göz onları güçlükle görür, kendini kör olmuş, gözü keskinliğini yitirmiş sanır insan.</span></p>
				<p class="normal"><span>– Evet.</span></p>
				<p class="normal"><span>– Ama, nesneler gün ışığıyla aydınlandı mı, aynı göz onları apaçık görür; kör olmadığı ortaya çıkar.</span></p>
				<p class="normal"><span>– Şüphesiz.</span></p>
				<p class="normal"><span>– Ruh için de şöyle düşün: Ruh, bakışlarını gerçeğin ve varlığın aydınlattığı bir nesneye çevirdiği zaman onu kavrar, bilir ve tam bir anlayışa varır. Ama, karanlıkla karışık doğan ve ölen geçici şeylere çevrildi mi, yarım yamalak, bulanık görür onları. Bir görünüşten ötekine, bir uçtan öbür uca atlar; aklını işletemez olur.</span></p>
				<p class="normal"><span>– Öyledir.</span></p>
				<p class="normal"><span>– İşte, nesnelere gerçekliğini, kafaya da bilme gücünü veren iyi ideasıdır. Bunu iyi bil. Bilinen şeyler olarak gerçeğin ve bilimin kaynağı odur. Ama, bilim ve gerçek ne kadar güzel olursa olsunlar, şuna inan ki, iyi ideası onlardan ayrı, onların çok üstündedir. Görünen dünyada ışığın ve gözün güneşle yakınlığı olduğunu düşünmek doğru, ama onları güneş saymak yanlış olduğu gibi, kavranan dünyada da bilim ve gerçeği yakın saymak doğru, ama onları iyinin ta kendisi saymak yanlıştır. İyinin yeri elbette ikisinin de üstünde, çok yükseklerdedir.</span></p>
				<p class="normal"><span>– Bilimi ve gerçeği doğuran, onlardan daha güzel olan bu iyinin sence görülmedik bir güzelliği olmalı. Ama herhalde iyiye zevk demeye kalkmazsın…</span></p>
				<p class="normal"><span>– Tanrı korusun. İyinin nasıl bir şeye benzediğini bak sana şöyle anlatayım.</span></p>
				<p class="normal"><span>– Nasıl?</span></p>
				<p class="normal"><span>– Güneş, görünen nesnelere, yalnız görülme özelliğini sağlamakla kalmaz. Kendisi gelmeden onları dünyaya getirir, büyütür, besler. Buna bir diyeceğin yoktur herhalde?</span></p>
				<p class="normal"><span>– Yok.</span></p>
				<p class="normal"><span>– Bilinen şeyler için de öyledir. Bilinme özelliğini iyiden alırlar. Bundan başka iç ve dış varlıklarını da ona borçludurlar. Böyleyken, iyi, hiç de bir varlık değildir. Varlıktan çok daha parlak, çok daha güçlü bir şeydir.</span></p>
				<p class="normal"><span>O zaman Glaukon kahkahayı bastı:</span></p>
				<p class="normal"><span>– Ey güneş Tanrı! Amma da yükseklere çıktın!</span></p>
				<p class="normal"><span>– Kabahat sende, dedim, ne diye bu konuda düşüncemi söyletiyorsun bana?</span></p>
				<p class="normal"><span>– Sen gene kesme, söyle. Daha ileri gitmek istemesen bile, iyiyle güneş benzetmen üzerinde dur. Belki unuttuğun şeyler olmuştur.</span></p>
				<p class="normal"><span>– Elbette çok şeyler unuttum.</span></p>
				<p class="normal"><span>– Peki. Ne kadar önemsiz olursa olsun, hiçbir şeyi atlamadan söyle.</span></p>
				<p class="normal"><span>– Atlayacağım, hem de çok şeyler atlayacağım diye korkuyorum. Ama böyle gelişigüzel bir konuşmada ne kadar mümkünse o kadar atlamamaya çalışacağım.</span></p>
				<p class="normal"><span>– Aman çalış.</span></p>
				<p class="normal"><span>– Dediğimiz gibi, iki şey düşün şimdi: Bunlardan biri, kavranan dünyanın başında olsun; öteki, görülen dünyanın başında. Göğün demiyorum, çünkü o zaman güneş kelimesinin kaynakları üzerindeki bilgimi ortaya dökmek istediğimi sanırsın. Bu iki çeşidi, görülen ve kavranan iki dünyayı iyice anlıyorsun değil mi?</span></p>
				<p class="normal"><span>– Evet.</span></p>
				<p class="normal"><span>– Şimdi, iki ayrı uzunlukta, ortasından kesilmiş bir çizgi düşün. Bu iki parçadan biri görülen dünya, öteki de kavranan dünya olsun. Parçalardan her birini aynı orantıyla yeniden ikiye böl. Nesnelerin aydınlık ve karanlık derecelerine göre görülen dünyada bir parça elde edeceksin: Yansılar parçası. Yansı dediğim şey, önce gölgeler, sonra suda, ya da parlak düzeylerde görülen şekiller ve onlara benzer bütün daha başka görüntülerdir, anlıyor musun?</span></p>
				<p class="normal"><span>– Evet, anlıyorum.</span></p>
				<p class="normal"><span>– Şimdi bir tarafına yansı dediğim çizginin öbür yarısını al. Orada canlı varlıklar, bitkiler ve insanın yaptığı bütün nesneler bulunsun.</span></p>
				<p class="normal"><span>– Peki.</span></p>
				<p class="normal"><span>– Şuna da bir diyeceğin var mı? Görünen dünya sahte ve gerçek diye ikiye ayrılır. Bir şeyin yansısı, kopyası, ondan ne kadar ayrıysa, sanıyla bilgi de birbirinden o kadar ayrıdır, değil mi?</span></p>
				<p class="normal"><span>– Evet.</span></p>
				<p class="normal"><span>– Şimdi kavranan dünyanın çizgisini nasıl keseceğiz, onu düşün.</span></p>
				<p class="normal"><span>– Nasıl?</span></p>
				<p class="normal"><span>– Şöyle: Böldüğümüz çizginin ilk parçasında ruh, deminki parçaya asıllarını koyduğumuz nesneleri birer yansı olarak ele aldığı için, araştırmalarına varsayımlardan gitmek zorunda kalır; ilkeye değil, sonuca götüren bir yola girer. İkinci parçada ruh, yansılara başvurmadan varsayımdan ilkeye gider; araştırmalarını yalnız kavramlarla yapar.</span></p>
				<p class="normal"><span>– Bu dediğini iyi anlamadım.</span></p>
				<p class="normal"><span>– Peki, baştan alalım. Belki şöyle daha iyi anlarsın: Bilirsin ki, geometri, aritmetik ve onlara benzer bilimlerle uğraşanlar, tek, çift diye, üçgen, dörtgen diye, üç çeşit açı diye birçok şeyleri varsayarlar. Bunları bilinen şeyler gibi ele alırlar. Bunlardan ne kendilerine, ne de başkalarına hesap vermeyi gerekli bulurlar artık. Sonra, bu varsayımlardan kalkıp basamak basamak yükselir, bir sonuçtan ötekine geçerek, önceden kafalarına koyduklarını ispat ederler.</span></p>
				<p class="normal"><span>– Evet, bilirim.</span></p>
				<p class="normal"><span>– Şunu da bilirsin ki, bu adamlar görünen şekilleri ele alıp bunlar üzerinde fikir yürütürken asıl düşündükleri bu şekiller değil, bunların benzediği başka şekillerdir. Asıl düşündükleri soyut dörtgen, soyut köşegendir, kendi çizdikleri köşegenler değil. Kendi çizdikleri şekilleri –ki ayrıca bunların da gölgeleri ve suda görüntüleri vardır– birer yansı olarak kullanır, yalnız düşüncenin görebildiği üstün şekillere varırlar.</span></p>
				<p class="normal"><span>– Doğru.</span></p>
				<p class="normal"><span>– İşte kavramlar bölümü derken bunları anlıyordum. Düşünce bunları ararken, ilkeye gitmeden varsayımlar kullanmak zorundadır; çünkü, varsayımların üstüne yükselemez. Öbür bölümdeki gölgeleri doğuran nesneleri birer yansı olarak ele alır. Bunları gölgelerden daha ışıklı, daha değerli sayarlar.</span></p>
				<p class="normal"><span>– Anlıyorum. Geometride ve ona benzer bilimlerde yapılanı söylemek istiyorsun.</span></p>
				<p class="normal"><span>– Şimdi kavramlar çizgisinin ikinci bölümüne gelelim. Burada aklın kendiliğinden dialektika gücüyle kavradığı şeyler vardır. Burada akıl, varsayımları birer ilke diye değil, sadece varsayım olarak, birer basamak, dayanak olarak alır. Bütün varsayımların üstündeki bütünün ilkesine yükselir. Bu ilkeye yükselince, ondan çıkan bütün sonuçlara dayanarak varacağı son yere varır. Bu arada görülen, duyulan hiçbir şeye başvurmaz. Kavramdan kavrama geçerek, sonunda gene bir kavrama varır.</span></p>
				<p class="normal"><span>– Anlıyorum, ama pek o kadar da değil. Çünkü, bu sözünü ettiğin araştırma pek kolay bir iş olmasa gerek. Bana öyle geliyor ki, senin ortaya koymak istediğin şu: Dialektika yoluyla ulaşılan varlık ve kavram bilgisi, varsayımlara dayanan bilimler yoluyla elde edilen bilgiden daha açıktır. Şüphesiz bilim konularını inceleyenler, duyularını değil, düşüncelerini kullanmak zorundadırlar. Ama onları ilkeye çıkmadan varsayımlara dayanarak inceledikleri için, sence ancak bir ilkeyle anlaşılabilecek olan bu nesneleri anlayamazlar. Anladığıma göre sen, geometri ve ona benzer bilimlere kavrama değil, çıkarma bilgi diyorsun. Çünkü çıkarma bilgi, sanıyla kavrama bilgi arasında ortalama bir şeydir.</span></p>
				<p class="normal"><span>– Çok iyi anlamışsın. Şimdi bizim çizgi üzerinde yaptığımız dört bölüme, dört türlü düşünüş yolunu uygula. En yüksek bölüme “kavrayış” diyelim, ikincisine “çıkarış” üçüncüsüne “inanç”, dördüncüsüne de “sanı”. Sonra bunları aydınlık derecesine göre sıralayalım. Bunu yaparken de, bir şeyin gerçeğe ne kadar yakın olursa o kadar aydınlık olacağını unutmayalım.</span></p>
				<p class="normal"><span>– Anlıyorum, dedi, koyduğun sırayı da uygun buluyorum.</span></p>
				<p class="resim"><span class="siir">Altıncı Kitabın Sonu</span></p>
				</div>
<div class="calibre2" id="calibre_pb_22"/></body>
</html>