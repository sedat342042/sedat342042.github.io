<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>2metin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_7"><span>Üçüncü Kitap</span></h1>
				<p class="normal"><span>Sokrates devam eder:</span></p>
				<p class="normal"><span>– İşte Tanrılara, analarına, babalarına saygı gösterecek, dostluğu hiçe saymayacak kimselerin, çocukken de, daha sonra da, Tanrılar üstüne duymaları ve duymamaları gereken sözler, aşağı yukarı bunlardır.</span></p>
				<p class="normal"><span>– Doğru, bu düşüncelerine diyecek yok.</span></p>
				<p class="normal"><span>– Bir de şu var: Bu kimselerin yiğit olmaları da istenirse, onlara bu sözlerin yanında, ölümden elden geldiği kadar az korkmalarını sağlayacak sözler de söylemeli, değil mi? İçinde ölüm korkusu olan adam yiğit olabilir mi dersin?</span></p>
				<p class="normal"><span>– Olur mu öyle şey?</span></p>
				<p class="normal"><span>– Peki, Hades’in ülkesinde olup biten korkunç şeylere inanan biri, nasıl olur da ölümden korkmaz? Savaşta yenilmekten, esir düşmektense, ölmeyi nasıl göze alabilir?</span></p>
				<p class="normal"><span>– Alamaz.</span></p>
				<p class="normal"><span>– Öyleyse, Hades üstüne söylenenlere de göz kulak olmak gerek; anlatılan korkunç şeyler, doğru olmadıktan başka, iyi bir savaşçı olmaya da engeldir. Hades’i övsünler kötüleyeceklerine.</span></p>
				<p class="normal"><span>– Doğru.</span></p>
				<p class="normal"><span>– Doğruysa, Homeros’taki şu sözleri ve benzerlerini silip atmalı: “</span><span>Bu ölmüş, bu sönmüş insanlara kral olmaktansa, yoksul bir çiftçinin yanında ırgat olmak daha hoş gelir bana…</span><span>”, “</span><span>Tanrıları bile ürküten o korkunç, o kokmuş dünya ne ölümlülerin gözüne görünsün, ne de ölümsüzlerin…</span><span>”, “</span><span>Eyvahlar olsun! İnsan bir gölge oluyor Hades’in ülkesinde, öyle bir gölge ki, can yok içinde…</span><span>”, “</span><span>Kaynaşan gölgeler içinde bir o vardı kendini bilen…</span><span>”, “</span><span>Can çekilip gidiyor Patroklos’un elinden ayağından, Hades’in ülkesine gidiyor, kaderine ağlaya ağlaya, gücünü, gençliğini yitire yitire…</span><span>”, “</span><span>Can, bir duman gibi kayıp gidiyor toprağın altına bitkin bir haykırışla…</span><span>”, “</span><span>Korkunç bir mağaranın dibinde, salkım salkım asılı duran yarasalardan biri, kayadan sıyrılıp düşünce hepsi birden nasıl acı bağrışlarla uçuşurlarsa, canlar da öyle gidiyordu Hades’in ülkesine…</span><span>” İşte Homeros ve öteki şairler bu ve buna benzer sözleri atmamızı hoşgörmeli. Ama bunlarda şiir yok mu? Duyan hoşlanmaz mı bunlardan? Tersine, bunlar hoşa giden sözler olduğu için, özgürlüğü sevmesi, kölelikten, ölümden kaçınması gereken insanlara duyurulmamalı.</span></p>
				<p class="normal"><span>– Evet, duyurulmamalı.</span></p>
				<p class="normal"><span>– Hades ülkesinde adı geçen iniltiler ırmağı Kokytos, korkular nehri Styks, hortlaklar, hayaletler gibi, insanın tüylerini ürperten şeyleri de atmalı. Başka bakımlardan işe yarayabilir belki bunlar. Ama, bizim bekçilerimiz için tehlikelidir. Bu ürperme onları yumuşatıp gevşetebilir, bizse bunu istemiyoruz.</span></p>
				<p class="normal"><span>– İstemiyoruz, doğru.</span></p>
				<p class="normal"><span>– Atacağız demek o sözleri?</span></p>
				<p class="normal"><span>– Atacağız!</span></p>
				<p class="normal"><span>– Konuşurken de, şiir söylerken de, bunları içine almayan örneklere başvuracağız.</span></p>
				<p class="normal"><span>– Evet.</span></p>
				<p class="normal"><span>– Ünlü kahramanlara söyletilen ahlanmalar, vahlanmalar da kalkacak ortadan.</span></p>
				<p class="normal"><span>– Kalkmalı.</span></p>
				<p class="normal"><span>– Kaldırmada da haklıyız. Yiğit bir adam kendi gibi yiğit bir dostunun ölümünü korkunç görmez.</span></p>
				<p class="normal"><span>– Görmemesi gerekir.</span></p>
				<p class="normal"><span>– Dostu ölünce de, onun başına korkunç bir şey gelmiş gibi ağlayıp sızlamaz.</span></p>
				<p class="normal"><span>– Hayır.</span></p>
				<p class="normal"><span>– Şunu da ekleyebiliriz: Değerli insan kendine yeter, tek başına yaşamanın tadına varabilir. Herkesten daha az arar başkalarını.</span></p>
				<p class="normal"><span>– Doğru.</span></p>
				<p class="normal"><span>– Oğlundan, kardeşinden, varlığından yoksun edilmek onu yıkmaz.</span></p>
				<p class="normal"><span>– Şüphesiz.</span></p>
				<p class="normal"><span>– Başına böyle bir felaket geldi mi, ağlayıp sızlamaz. Herkesten kolay katlanır buna.</span></p>
				<p class="normal"><span>– Evet öyle.</span></p>
				<p class="normal"><span>– Demek bu ağlayıp sızlamaları ünlü kahramanlara değil, kadınlara, hem bayağı kadınlara ve aşağılık erkeklere bırakmalıyız. Şehrin kurucusu olarak yetiştirmeye kalktığımız kimseler, bu çeşit düşkünlüklerden iğrenmeli.</span></p>
				<p class="normal"><span>– Doğru.</span></p>
				<p class="normal"><span>– Homeros ve öteki şairler Tanrıça oğlu Akhilleus için: “</span><span>Bir o yanına yatıyor, bir bu yanına; bir yüzükoyun yere kapanıyor, bir sırtüstü. Sonra kalkıyor ayağa, dalgalı denizin kıyısında yürüyor sendeleye sendeleye… Külleri iki eliyle yerden alıp döküyor başına</span><span>” gibi sözler söylenmemeli; ağlatıp sızlatmamalı onu hiçbir yerde. Soyunda Tanrılık olan Priamos da “</span><span>çamurlarda yuvarlana yuvarlana, adamlarını teker teker çağıra çağıra yalvarıp</span><span>” yakarmamalı. Hele söylemeli de şairlere, Tanrıları hiç şöyle konuşturmasınlar: “</span><span>Ah başıma gelenler, ben ne bahtsız bir yiğit anasıymışım…</span><span>” Haydi kimi Tanrılar vahlansın diyelim. Ama Tanrıların en büyüğü Zeus’a, şunları nasıl söyletebilir insan: “</span><span>Eyvahlar olsun! Sevdiğim insanı şehrin surları boyunca böyle kovalanır mı görecektim? Yüreğim parçalanıyor.</span><span>” Dahası var: “</span><span>Vah bana, ölümlülerin arasında en çok sevdiğim Sarpedon’un kaderine bak. Menoitos oğlu Patroklos’un kılıcıyla can veriyor.</span><span>” İşte sevgili Adeimantos, gençlerimiz bu çeşit sözleri ciddiye alırlarsa, bunlara gülmezlerse, artık bu hallerin değil Tanrılara, kendilerine bile yakışmayacağını anlamaları, bu hallere düşünce kendilerini ayıplamaları zorlaşır. Tersine, en ufak dertler karşısında kendilerini tutamaz olur, hiç utanmadan ağlaşır, sızlaşırlar boyuna.</span></p>
				<p class="normal"><span>– Doğrudur.</span></p>
				<p class="normal"><span>– Bu ise, bizim düşündüklerimize aykırıdır. Daha güzelini bulmadıkça düşündüğümüze bağlı kalmalıyız.</span></p>
				<p class="normal"><span>– Evet, kalmalıyız.</span></p>
				<p class="normal"><span>– Sonra bekçilerimiz, pek öyle gülmeye de düşkün olmamalı. Aşırı bir gülme insanın içinde aşırı tepkiler yaratır.</span></p>
				<p class="normal"><span>– Öyledir.</span></p>
				<p class="normal"><span>– Öyleyse, sözünü dinletecek kimseleri, hele Tanrıları kahkahalarla güler göstermek doğru değildir.</span></p>
				<p class="normal"><span>– Değildir, tabii.</span></p>
				<p class="normal"><span>– Homeros’un şu sözlerini de almayacağız: “</span><span>Hephaistos’u sarayda bir aşağı bir yukarı koşar görünce, mutlu Tanrılar arasında sonsuz bir kahkahadır koptu.</span><span>”</span></p>
				<p class="normal"><span>– Senin dediğine göre almamak gerekir.</span></p>
				<p class="normal"><span>– Peki, benim dediğime göre olsun, alınamaz herhalde. Hem gerçek diye bir şey var, onu da hesaba katmalıyız. Demin yanılmadıksa, gerçekten ayrılmak Tanrılar için yararsız, insanlar için bir ilaç gibi yararlı olabilir. Böyle bir ilaçsa hekimlerin elinde olmalı, önüne gelen el sürmemeli ona.</span></p>
				<p class="normal"><span>– Öyle.</span></p>
				<p class="normal"><span>– Öyleyse, gerçekten ayrılma yetkisi yalnız devleti yönetenlerde olmalıdır. Devletin yararına, düşmanlarına ya da yurttaşlarına yalan söyleyebilirler. Bunların dışında kimse böyle bir yola başvuramaz. Yönetilenin yönetene yalan söylemesi, hastanın hekime, öğrencinin öğretmene yalan söylemesi kadar, ya da gemicinin kaptandan gemi ve gemicilerin durumunu gizlemesi kadar büyük, daha da büyük bir suçtur.</span></p>
				<p class="normal"><span>– Çok doğru.</span></p>
				<p class="normal"><span>– Demek yöneten, şehirde birinin yalanını yakalarsa, Homeros’un dediği gibi: “</span><span>İster bir sanat adamı olsun, ister falcı, ister hekim, ister doğramacı</span><span>”, onu cezalandıracak. Yalan, devlet gemisini batıracak bir fırtınadır.</span></p>
				<p class="normal"><span>– Evet, hele bu sözleri davranışlar da tamamlarsa…</span></p>
				<p class="normal"><span>– Peki, gençlerimizin akıllı uslu olmaları da gerekmez mi?</span></p>
				<p class="normal"><span>– Gerekmez olur mu?</span></p>
				<p class="normal"><span>– Birçoklarına göre, akıllı uslu olmak ne demektir? Baştakilerin sözünü dinlemek, kendisi baştaysa içkide, sevgide, yemekte kendini dizginlemesini bilmek.</span></p>
				<p class="normal"><span>– Bence de öyle.</span></p>
				<p class="normal"><span>– Biz bu ilkeye uygun sözleri tutacağız. Örneğin, Homeros’ta Diomedes’in sözü: “</span><span>Dur dostum, sesini kes, beni dinle.</span><span>” Buna benzer başka sözler: “</span><span>Akhalılar içlerinde öfkeleri, önderlerine boyun eğmiş, sessiz sedasız ilerliyorlar.</span><span>”</span></p>
				<p class="normal"><span>– Güzel.</span></p>
				<p class="normal"><span>– Peki, Akhilleus’un Agamemnon’a dediği şu söze ne dersin: “</span><span>Seni köpek gözlü, ceylan yürekli, şarap tulumu!</span><span>” Şiirde olsun, nesirde olsun bir adamın kendinden üstün olana bu çeşit sözler söylemesi doğru olur mu?</span></p>
				<p class="normal"><span>– Olmaz.</span></p>
				<p class="normal"><span>– Bence bunlar, gençlere akıllı uslu olmayı öğretecek sözler değildir. Başka bakımlardan hoşa gidebilir, o ayrı… Sen ne dersin?</span></p>
				<p class="normal"><span>– Bence de öyle.</span></p>
				<p class="normal"><span>– İnsanların en akıllısı Odysseus’un dünyada en güzel saydığı şey bak neymiş: “</span><span>Ekmek ve et dolu sofralar, bu sofralarda da testiden taze taze boşalan şaraplar</span><span>”. Sonra şu söz: “</span><span>Açlıktan ölmek insanın başına geleceklerin en kötüsüdür.</span><span>” Ya Zeus ne yapmış: “</span><span>Tanrılar ve insanlar uyurken uyumayan bu Tanrının aklı başından gitmiş, yapacağı işleri unutmuş, neden? Hera’yı görmüş, birdenbire öylesine bir isteğe kapılmış ki, yatak odasına bile girmeyip hemen oracıkta Hera’yla birleşmiş. Öyle bir istekmiş ki bu, ana babalarından gizli seviştikleri günlerde bile böylesini duymamış.</span><span>” Ares’le Aphrodite’i de buna benzer işler yüzünden zincire vurmuş Hephaistos. Bu çeşit sözler, bir gencin kendini dizginlemesine yarar sözler midir?</span></p>
				<p class="normal"><span>– Hiç de değil doğrusu.</span></p>
				<p class="normal"><span>– Bir de ünlü kahramanların sözleri ve davranışlarında gösterdikleri dayanma gücü vardır. İşte dinlenecek, örnek alınacak şey budur. Şu sözde olduğu gibi: “</span><span>Göğsünü yumruklayarak yüreğine çıkıştı: Dayan yüreğim, bir vakitler daha da kötüsüne dayanmıştın.</span><span>”</span></p>
				<p class="normal"><span>– Bence de öyle.</span></p>
				<p class="normal"><span>– Bizim devletimizi kuracakların, paraya, rüşvete de düşkün olmamalarını sağlayacağız.</span></p>
				<p class="normal"><span>– Tabii.</span></p>
				<p class="normal"><span>– Gençlerimiz, “</span><span>Hediyeler, Tanrıları da yola getirir, yüce kralları da…</span><span>” gibi sözleri duymamalı. Akhilleus’un hocası Phoiniks, diyor ki ona; Akhalılar hediye verirlerse git yardımlarına, vermezlerse şaşma öfkenden. Böyle bir öğüdü övmemeli. Sonra, nasıl olur da, Akhilleus, Agamemnon’un hediyelerini kabul edecek kadar, bir ölüyü geri vermek için karşılık isteyecek kadar, para düşkünü olur?</span></p>
				<p class="normal"><span>– Doğru, bu çeşit sözlerin övülecek yanı yok.</span></p>
				<p class="normal"><span>– Homeros’a saygım olmasa, Akhilleus’a böyle şeyler yaptırmasını, ya da yaptıranlara inanmasını günah sayardım. Apollon’a söylediği şu sözler de, suç sayılır bence: “</span><span>Kötülük ettin bana, ey okçu Tanrı, ey Tanrıların en kötü yüreklisi! Elimden gelse görürdün nasıl öç alırdım senden.</span><span>” Irmağa, bir Tanrı olan ırmağa kızıyor da, onunla savaşmaya kalkıyor. Bir başka ırmağa, Sperkheios’a adamış olduğu saçlarını, ölen dostu kahraman Patroklos’a vermeye kalkışıyor. Böyle sözlere inanmamalı. Şunları da katalım söylediklerimize: Akhilleus Hektor’un ölüsünü Patroklos’un yakıldığı yerin çevresinde sürüklüyor, esirleri odun yığınları üstünde boğazlatıyor. Bizce bütün masalların topu yalandır. Bir Tanrıçayla Peleus gibi bilge bir kişinin oğlu Zeus’un torunu, bilgeler bilgesi Kheiron’un yetiştirdiği Akhilleus, nasıl olur da yüreğinde birbirini tutmayan bu iki kötülüğü taşıyabilir? Bir yandan alçaklık ve para düşkünlüğü, bir yandan da Tanrılara ve insanlara karşı böylesine azgın bir gurur… Koruyucularımız inanmayacak bütün bu masallara.</span></p>
				<p class="normal"><span>– Doğru söylüyorsun.</span></p>
				<p class="normal"><span>– İnanmayacağımız, söyletmeyeceğimiz daha başka masallar da var. Poseidon’un oğlu Theseus’un ve Zeus’un oğlu Peirithous’un zorla kız kaçırmaya kalkışmaları gibi. Tanrı oğlu, ya da bir kahraman, dinsizce, ahlaksızca işler yapmaz. Uydurmadır bütün bunlar. Tersine, şairleri, ya kahramanların böyle işler yapmadıklarını, ya da bunların Tanrı oğlu olmadıklarını söylemeye zorlamalıyız. Tanrılardan kötülük geleceğine, kahramanların değersiz kişiler olduklarına inanmamalı gençlerimiz. Bu sözlerin gerçeğe de, dine de aykırı olduğu, Tanrılardan kötülük gelemeyeceği üzerinde az önce anlaşmıştık.</span></p>
				<p class="normal"><span>– Evet.</span></p>
				<p class="normal"><span>– Bu masalların dinleyenlere zarar vereceği su götürmez. “</span><span>Mayalarında Tanrılık olanlar, Zeus soyundan olanlar, İda tepelerinde yeri olanlar, damarlarındaki Tanrı kanı kurumamış olanlar</span><span>” için bu yalana inanan insanoğlu kendi yapacağı bütün kötülükleri hoşgörür. Bu masalları yasak etmeliyiz ki, gençlerimiz kötü yollara sapmasın kolay kolay.</span></p>
				<p class="normal"><span>– Doğru.</span></p>
				<p class="normal"><span>– Hangi sözler söylenmeli, hangileri söylenmemeli, bunun üzerinde konuşuyoruz. Tanrılar, daimonlar, kahramanlar, Hades’te olup bitenler üzerinde nasıl konuşulacağını gördük.</span></p>
				<p class="normal"><span>– Evet.</span></p>
				<p class="normal"><span>– Şimdi, insanlar üstüne nasıl konuşacağız, bu kaldı değil mi?</span></p>
				<p class="normal"><span>– Öyle ya.</span></p>
				<p class="normal"><span>– Ama şimdilik buna cevap verecek durumda değiliz.</span></p>
				<p class="normal"><span>– Neden?</span></p>
				<p class="normal"><span>– Çünkü şairler, yazarlar, insanlar üstüne de doğru dürüst konuşmuyorlar. Masallarında eğri insanların mutlu, doğruların mutsuz olduğunu görüyoruz. Eğriliğini gizlemesini bilen türlü nimetlere kavuşuyor; doğru insansa, başkalarına yararlı, kendine zararlı oluyor. Bu çeşit sözleri de söyletemeyiz şairlere; bunun tam tersini gösteren masallar anlatmalarını istemeliyiz değil mi?</span></p>
				<p class="normal"><span>– Elbette.</span></p>
				<p class="normal"><span>– Bana hak verdiğine göre, baştan beri incelediğimiz konu üzerinde benden yana olman gerek.</span></p>
				<p class="normal"><span>– Doğru.</span></p>
				<p class="normal"><span>– Öyleyse, insanlar üstüne nasıl konuşulacağı meselesi, ileride anlaşacağımız bir iştir. Çünkü, doğruluğun ne olduğunu, doğru olanın doğru bilinsin bilinmesin, doğruluktan ne yarar gördüğünü bilmeden bu işi halledemeyiz.</span></p>
				<p class="normal"><span>– Edemeyiz.</span></p>
				<p class="normal"><span>– Öyleyse, şimdilik söylenecek sözleri bir yana bırakalım da, sözlerin ne türlü söyleneceğini alalım ele.</span></p>
				<p class="normal"><span>– Ne demek istediğini anlamıyorum.</span></p>
				<p class="normal"><span>– Ama anlaman gerek. Şöyle anlatırsam daha iyi anlarsın belki: Şairler, masalcılar, olmuş olan, ya da olacak bir şeyi anlatırlar değil mi?</span></p>
				<p class="normal"><span>– Başka neyi anlatabilirler?</span></p>
				<p class="normal"><span>– Anlattıklarını ya doğrudan doğruya, ya taklit yoluyla, ya da her iki türlü anlatmazlar mı?</span></p>
				<p class="normal"><span>– Kavrayamadım, daha açık konuş.</span></p>
				<p class="normal"><span>– Benim hocalığıma da diyecek yok doğrusu. Bilmiyorum açık konuşmasını! Öyleyse meselenin bütününü bırakalım da, konuşmasını bilmeyenler gibi bir parçasını ele alalım. Ne demek istediğimi bir örnekle anlatmaya çalışayım: </span><span>İlyada</span><span>’nın başlangıcını bilirsin. Şair orada Khryses’in Agamemnon’a kızını serbest bırakması için yalvardığını, Agamemnon’un kızdığını, istediğini elde edemeyen Khryses’in Akha’lılara beddua ettiğini anlatır, değil mi?</span></p>
				<p class="normal"><span>– Evet.</span></p>
				<p class="normal"><span>– Şunu da bilirsin öyleyse: “</span><span>Birçok Akha’lılara, en çok da önderleri Atreus oğullarına yalvarıyordu</span><span>” sözlerine kadar olan parçayı şair kendi ağzından anlatır. Bir başkasının konuştuğu sanısını uyandırmak istemez bizde. Ama sonrası için, kendi Khryses’miş, konuşan da Homeros değil, ihtiyar rahipmiş gibi davranır, bizde öyle bir sanı uyandırmaya çalışır. İlion’da, İthaka’da, bütün <br class="calibre1"/></span><span>Odysseia</span><span>’da olup bitenler hep bu yolda anlatılır.</span></p>
				<p class="normal"><span>– Öyledir.</span></p>
				<p class="normal"><span>– Şair bize başkalarının söylediği sözleri, bu sözlerin nerede, nasıl söylendiğini anlattığı zaman, yaptığı iş bir anlatmadır sadece.</span></p>
				<p class="normal"><span>– Tabii.</span></p>
				<p class="normal"><span>– Ama şair bu sözleri söylerken, kendisi değil, bir başkasıymış gibi davranırsa, nedir o zaman yaptığı şey? Bir başkasının yerine geçmek, sözünü bir başkasının kişiliğine, elinden geldiği kadar uydurmak değil mi?</span></p>
				<p class="normal"><span>– Evet.</span></p>
				<p class="normal"><span>– Peki, bir insan sesini, davranışını bir başkasına uydurmaya çalıştı mı ne yapmış olur? Benzemek istediği kimseyi taklit etmiş olmaz mı?</span></p>
				<p class="normal"><span>– Olur.</span></p>
				<p class="normal"><span>– Demek ki, Homeros da, bütün şairler de anlatmalarında taklide başvururlar.</span></p>
				<p class="normal"><span>– Evet.</span></p>
				<p class="normal"><span>– Ama şair kendini hiç gizlemezse, anlattıklarına taklit karışmaz. Gene, nasıl olur, kavrayamadım, dememen için anlatayım: Homeros, Khryses’in kızı için kurtulmalık getirerek Akhai’lıların ayaklarına kapanmaya geldiğini söyledikten sonra, kendisi Khryses olmuş gibi değil de, Homeros olarak konuşsaydı, işe taklit karışmaz, bu bir anlatma olurdu. Örneğin şöyle; ama ben vezinsiz konuşacağım, şair değilim: “Rahip geldi, Tanrılardan Akhai’lıların burunları kanamadan Troia’yı almalarını diledi. Kurtulmalığı alıp kızını serbest bırakmalarını istedi. Sözlerini bitirince, Akhai’lılar rahibe saygılarını ve bu işe razı olduklarını bildirdiler. Fakat Agamemnon küplere bindi. Hemen kalkıp gitmesini bir daha da oraya ayak basmamasını, yoksa ne anasının, ne de rahip kılığının kendini koruyacağını söyledi. Kızını bırakmak şöyle dursun, ihtiyarlayıncaya kadar, Argos’ta yanıbaşında alıkoyacağını da ekledi sözlerine. Evine sağ salim dönmek isterse, kafasını kızdırmadan çekilip gitmesini buyurdu. İhtiyar bunları duyunca ürktü, bir şey demeden kalktı gitti. Ama, oradan uzaklaşınca Apollon’a bütün yüreğiyle yalvarıp yakardı. Tanrı adlarını sayıp döktü, ona şimdiye kadar sunduğu adakları, kurbanları hatırlamasını, bunlardan hoşnut kaldıysa, oklarını Akhai’lıların üzerine yağdırıp döktüğü gözyaşlarının acısını çıkarmasını diledi.” İşte dostum, taklide başvurmadan düpedüz anlatma böyle olur.</span></p>
				<p class="normal"><span>– Anladım.</span></p>
				<p class="normal"><span>– Şunu da anla öyleyse, bir destandan kişilerin sözleri dışında, şairin dediklerini çıkarır da, yalnız konuşmaları bırakırsak, deminkinin tam tersi bir anlatma yapmış oluruz.</span></p>
				<p class="normal"><span>– Haa! Şimdi anladım. Tragedyada gördüğümüz çeşit budur. Demek, şiirin iki türlü anlatma yolu varmış: Biri, dediğin gibi tragedya ve komedyadaki taklit yolu, öteki, şairin olan biteni kendi anlatması. Bu çeşit de dithyrambos’larda görülür sanırım. Her iki çeşidin de bir araya geldiği olur, destanlarda ve başka şiirlerde olduğu gibi. Anladın mı şimdi düşüncemi?</span></p>
				<p class="normal"><span>– Evet, şimdi anladım ne demek istediğini.</span></p>
				<p class="normal"><span>– Öyleyse hatırla demin söylediğimizi. Ne demiştik? Gençlere söylenmesi gereken sözlerden sonra, bu sözlerin nasıl söyleneceğini incelemek kaldı demiştik.</span></p>
				<p class="normal"><span>– Hatırlıyorum.</span></p>
				<p class="normal"><span>– Ne demek istediğimi anlatayım artık şimdi. Şairlerin, şiirlerinde taklide başvurmalarına izin verecek miyiz, vermeyecek miyiz? Vereceksek ne zaman, hangi konularda vereceğiz? Şimdi bunun üstünde anlaşalım.</span></p>
				<p class="normal"><span>– Anlıyorum. Devletimizde tragedya ve komedyaya yer verecek miyiz, vermeyecek miyiz? Sözü buna getirmek istiyorum.</span></p>
				<p class="normal"><span>– Belki buna, belki daha başka şeylere. Şimdiden kestiremiyorum. Söz bir rüzgâr gibi bizi nereye iterse oraya gideceğiz.</span></p>
				<p class="normal"><span>– Güzel.</span></p>
				<p class="normal"><span>– Peki, Adeimanthos, şimdi düşün bakalım. Devletimizin bekçileri taklitçi olsun mu, olmasın mı? Demin konuşmuştuk, bir insan tek bir işi olunca iyi yapar onu, işler çoğalınca, hiçbirini ün sağlayacak kadar iyi yapamaz, değil mi?</span></p>
				<p class="normal"><span>– Yapamaz elbet.</span></p>
				<p class="normal"><span>– Aynı şeyi taklit için de söyleyemez miyiz? Bir insan her şeyi birden iyi taklit edemez. Ancak, bir tek şeyi iyi taklit edebilir.</span></p>
				<p class="normal"><span>– Doğru.</span></p>
				<p class="normal"><span>– Öyleyse önemli iş gören birinden, aynı zamanda çeşitli taklitler yapması beklenemez. Nasıl ki, birbirine yakın iki taklit çeşidi olan tragedya ve komedyayı aynı kimsenin başarması güçtür. Bunların birer taklit çeşidi olduğunu söylemiştik değil mi?</span></p>
				<p class="normal"><span>– Evet söylemiştik. Aynı kimsenin ikisini birden başaramayacağını söylemekte de haklısın.</span></p>
				<p class="normal"><span>– Bir insanın, aynı zamanda hem şair, hem de oyuncu olmayacağını da söyleyebiliriz.</span></p>
				<p class="normal"><span>– Doğru.</span></p>
				<p class="normal"><span>– Tragedya oynayanla, komedya oynayan aynıdır. Ama her ikisinin yaptığı bir taklit işidir değil mi?</span></p>
				<p class="normal"><span>– Evet.</span></p>
				<p class="normal"><span>– İnsanın yaradılış ayrılığı daha da ileri gider. Bir insan çeşitli taklitleri birden yapamayacağı gibi, yaptığı taklidin kendi yaşadığı gerçeğe uygun olmasına da imkân yoktur.</span></p>
				<p class="normal"><span>– Bu da doğru.</span></p>
				<p class="normal"><span>– Öyleyse, bekçilerimizin başka bütün işlerden sıyrılarak, kendilerini sadece devlet işine vermeleri, ondan başka hiçbir şeyle uğraşmamaları gerekir. Onlar başka hiçbir işin taklidini bile yapmayacaklardır. Yaparlarsa, bu taklit, kendi işlerinin gerektirdiği ve çocukluklarından beri özenecekleri yiğitlik, bilgelik, dini bütünlük gibi erdemlerin taklidi olmalıdır. Bunların dışında hiçbir kötü işi ne yapsınlar, ne de taklit etsinler. Çünkü, taklit ede ede, sonunda taklit ettikleri şeye alışırlar. Bu alışkanlık da bedeni, konuşmayı, görüşleri değiştiren ikinci bir tabiat olur.</span></p>
				<p class="normal"><span>– Evet, öyledir.</span></p>
				<p class="normal"><span>– İyi adam olmalarına çalıştığımız kimselerin, genç, ihtiyar, kadın kılıklarına girip, kocasına çıkışan, kendini mutlu sanıp Tanrılarla boy ölçüşen, ya da felaket içinde yas tutan, gözyaşı döken kadınları, hele hasta, âşık, ya da doğum sancıları çeken kadınları taklit etmelerini yasak edeceğiz.</span></p>
				<p class="normal"><span>– Elbette.</span></p>
				<p class="normal"><span>– Kadın köle, erkek köle rolüne de giremeyecekler.</span></p>
				<p class="normal"><span>– Evet.</span></p>
				<p class="normal"><span>– Kötü, korkak kimseleri, birbirine sövüp sayan, alay eden, ayık, sarhoş, ağzını bozanları taklit etmeyecekler. Sözleriyle, davranışlarıyla delilik taklidi yapmayacaklar. Buna alışmayacaklar. Kadın, erkek delileri, kötüleri tanıyacaklar, ama onların yaptıklarını yapmayacaklar.</span></p>
				<p class="normal"><span>– Yapmayacaklar.</span></p>
				<p class="normal"><span>– Peki, demircinin, başka herhangi bir işçinin, gemici, ya da kürek çekenlerin taklitlerini yapmaları doğru olur mu?</span></p>
				<p class="normal"><span>– Nasıl olur? Bu türlü işlere bakmayacaklar bile.</span></p>
				<p class="normal"><span>– Ya atın kişnemesini, boğaların böğürmesini, suların şırıltısını, denizin uğultusunu, göklerin gürültüsünü ve buna benzer başka sesleri taklit etsinler mi?</span></p>
				<p class="normal"><span>– Hayır, onlara her çeşit deliliği yasak etmiştik ya.</span></p>
				<p class="normal"><span>– Bu dediğinden şu çıkar ki, gerçekten iyi bir insanın söyleyecek bir sözü oldu mu, bunu kendine göre bir söyleme ve anlatma yoluna sokar. Kötü bir adamın da kendine göre bir başka söyleme ve anlatma yolu vardır.</span></p>
				<p class="normal"><span>– Nedir bu yollar? diye sordu Adeimanthos.</span></p>
				<p class="normal"><span>– Bence, dedim, aklı başında bir adam, iyi bir kimsenin söylediklerini, yaptıklarını anlatırken, kendisi o adammış gibi davranacak, yaptığı taklitten utanmayacak, hele o adamın da sağlam, akla uygun bir hareketini taklit ediyorsa. Ama iyi adam hastalık, aşk, sarhoşluk, ya da başka bir zaaf yüzünden sendelemişse, o tarafını taklide yanaşmayacak. Kendinden düşük bir adamı taklit etmesi gerekirse, bu işi ciddiye almayacak, ya da ancak o adamın yaptığı iyi bir işi kısa bir zaman için taklit edecek. Bundan da utanacak, çünkü böyleleri taklit etmeye alışık değildir, hem de kendinden kötü kişilerin kılığına girmekten hoşlanmaz. Onları içinden hor görür, şaka olsun diye yapar taklitlerini.</span></p>
				<p class="normal"><span>– Öyle yapması gerekir.</span></p>
				<p class="normal"><span>– Bunu yaparken Homeros destanları için söylediğimiz yola başvurur; yani hem yalın anlatma, hem de taklit yoluna. Uzun bir anlatma içine kısa bir taklit sokar, değil mi?</span></p>
				<p class="normal"><span>– Evet, en iyisi bu.</span></p>
				<p class="normal"><span>– Bunu yapmayan iyi bir hikâyeci olamaz. Her şeyi taklit eder, hiçbir şeyi hor görmez; büyük bir kalabalığın karşısında bile, her şeyi ciddiye alıp taklide kalkışır. Demin sözünü ettiğimiz rüzgârların, gürültülerin, arabaların, makaraların, boruların, zurnaların, kavalların, bütün çalgıların, köpeklerin, kuzuların, kuşların seslerini çıkarmaya çalışır. Sözleri ya baştan başa ses ve hareket taklidinde kalır, ya da arasına biraz anlatma girer.</span></p>
				<p class="normal"><span>– Öyledir.</span></p>
				<p class="normal"><span>– Demek ki insan sözünü, bu iki yoldan birine başvurarak söyler.</span></p>
				<p class="normal"><span>– Evet.</span></p>
				<p class="normal"><span>– Birincisinde az değişme olur, çünkü insanın anlatmasına verdiği düzeni, sesi devam ettirebilir. Taklide az başvurduğu için, düzen sık sık bozulmaz.</span></p>
				<p class="normal"><span>– Doğru.</span></p>
				<p class="normal"><span>– İkincisindeyse tersine, insan bütün düzenlere, seslere başvurmak, boyuna söyleşini değiştirmek zorundadır.</span></p>
				<p class="normal"><span>– Evet.</span></p>
				<p class="normal"><span>– Peki, şairlerin ve bütün söz söyleyenlerin yaptığı, bu yollardan birisine başvurmak, ya da ikisini birbirine karıştırmak değil midir?</span></p>
				<p class="normal"><span>– İster istemez.</span></p>
				<p class="normal"><span>– Ne yapacağız öyleyse? Devletimizde bu yollardan birini mi seçeceğiz, yoksa katışık bir yol mu?</span></p>
				<p class="normal"><span>– Bana kalırsa, iyi adamı taklit eden, katışık yollara sapmayan anlatmayı alacağız.</span></p>
				<p class="normal"><span>– Ama, Adeimanthos, katışık yolun çekici bir tarafı vardır. Çocukların, çocuk eğitenlerin ve çoğu insanların katışık anlatma yolu daha hoşlarına gider.</span></p>
				<p class="normal"><span>– Orası doğru.</span></p>
				<p class="normal"><span>– Peki, bu bizim devletimize uyar mı dersin? Bizde her insan bir tek iş göreceği için iki, ya da daha çok yönlü olamaz.</span></p>
				<p class="normal"><span>– Evet, uymaz bu bizim devletimize.</span></p>
				<p class="normal"><span>– Bizim kuracağımız devlette, kunduracı kunduracıdır. Kunduracılıktan başka bir de kaptanlık yapmaz. Çiftçi, çiftçidir, çiftçilikten başka bir de yargıçlık etmez. Asker askerdir, askerlik ederken alım satımla da uğraşmaz.</span></p>
				<p class="normal"><span>– Doğru.</span></p>
				<p class="normal"><span>– Öyleyse, her kılığa girmesini, her şeyi ustaca taklit etmesini bilen bir adam, bizim topluma gelip de şiirlerini halkın önünde söylemek isterse, bu kutsal, bu eşsiz, bu tadına doyulmaz şairin önünde saygıyla eğilir, deriz ki: Bizim ülkemizde senin cinsinden insanlar yok, olması da yasak. Böylece başına kokular sürer, çelenkler takar, onu başka bir ülkeye yollarız. Bize daha ağırbaşlı bir şair gerek, deriz. O kadar hoş olmasın, zarar yok, ama işe yarar masallar söylesin, yalnız iyi adamın taklitçisi olsun, onun davranışlarını anlatsın, askerlerimizin eğitiminde uygulanan kanunlara uysun sözleri.</span></p>
				<p class="normal"><span>– Evet, bize kalsa böyle yapardık.</span></p>
				<p class="normal"><span>– Öyleyse, dostum, düzenli sözler ve masallar üstüne söyleyeceklerimizi söyledik, söylenmesi gereken ve gerekmeyeni belirttik.</span></p>
				<p class="normal"><span>– Öyle sanıyorum.</span></p>
				<p class="normal"><span>– Geriye müziğin şan ve melodi yanı kalıyor.</span></p>
				<p class="normal"><span>– Öyle ya.</span></p>
				<p class="normal"><span>– Şimdiye kadar söylediklerimizden bunların nasıl olması gerektiğini herkes çıkarabilir değil mi?</span></p>
				<p class="normal"><span>Bu sorum güldürdü Glaukon’u:</span></p>
				<p class="normal"><span>– Doğrusu, Sokrates, dedi, herkes dediğinin içinde ben yoğum herhalde. Şu anda ne söyleyeceğimi bilmiyorum, hoş aklımdan birçok şeyler geçmiyor da değil.</span></p>
				<p class="normal"><span>– Ama şunu söyleyebilirsin pekâlâ; melodi üç şeyin karışımıdır: Söz, makam, ritim.</span></p>
				<p class="normal"><span>– Evet, bu kadarını söyleyebiliriz.</span></p>
				<p class="normal"><span>– Söz, düzenli sözler ve masallar üstüne demin söylediğimiz kurallara uyacak.</span></p>
				<p class="normal"><span>– Evet.</span></p>
				<p class="normal"><span>– Makam ve ritme gelince de, bunların sözlere uyması gerekmez mi?</span></p>
				<p class="normal"><span>– Gerekir.</span></p>
				<p class="normal"><span>– Söz konusunda, ağlamalara, sızlamalara yer vermemiştik.</span></p>
				<p class="normal"><span>– Doğru.</span></p>
				<p class="normal"><span>– Madem müzikten anlarsın, söyle bakalım, hüzünlü sözlere uyan makamlar hangileridir?</span></p>
				<p class="normal"><span>– Karışık Lydia, uzun Lydia makamları ve benzerleri.</span></p>
				<p class="normal"><span>– Bu makamları atmayalım mı? Değil erkeklere, aklı başında kadınlara bile zarar verir bu makamlar.</span></p>
				<p class="normal"><span>– Çok doğru.</span></p>
				<p class="normal"><span>– Biz bekçilerimizin sarhoş, gevşek, tembel olmalarını da istemiyoruz.</span></p>
				<p class="normal"><span>– Nasıl isteriz?</span></p>
				<p class="normal"><span>– Peki, makamlar arasında gevşek olanlar ve içki sofrasına yakışanlar hangileridir?</span></p>
				<p class="normal"><span>– Çözük denilen Ionia ve Lydia makamları.</span></p>
				<p class="normal"><span>– Bunlar, savaşacak insanların ağızlarına yakışır mı sence?</span></p>
				<p class="normal"><span>– Yakışmaz, olsa olsa Dor ve Phrygia makamlarını alabiliriz.</span></p>
				<p class="normal"><span>– Makamlardan anlamam, ama öyle bir makam alalım ki, savaşta, ya da zor karşısında kalan, yaralanan, yenilen, ölümle karşı karşıya gelen ve her türlü mutsuzluk içinde kaderine kafa tutabilen bir adamın yiğitçe davranışına uysun. Bize bir başka makam daha lazım ki, barış içindeki yaşayışımıza, giriştiğimiz işleri başarmak için, zor kullanmadan, serbestçe yaptıklarımıza uysun. Barışta ne yapar bu insan? Bir dostuna öğüt verir, Tanrıya yalvarır, birine yol gösterir, kızar, sitem eder; ya da kendisine bir başkası yalvarır, öğüt verir, yol gösterir, o da denileni yapar, sonunda giriştiği işi başarır. Başardığı zaman da gurura kapılmaz, ölçülü, akıllı ve uslu davranır. Olan biteni hoşgörür. İşte biri sert, öteki yumuşak bu iki makam, iyi günde olsun, kötü günde olsun, aklı başında ve yiğit insanların sesine uyacak olan bu iki makam bize yeter.</span></p>
				<p class="normal"><span>– Kalmasını istediğin makamlar, demin söylediğim makamlar.</span></p>
				<p class="normal"><span>– Böyle olunca, artık bütün makamları karşılayacak çoktelli bir sürü sazları aramayacağız.</span></p>
				<p class="normal"><span>– Evet.</span></p>
				<p class="normal"><span>– Öyleyse, devletimizde çeşitli harplar, çoktelli sazlar yapan ustaları beslemeyeceğiz.</span></p>
				<p class="normal"><span>– Öyle ya.</span></p>
				<p class="normal"><span>– Peki, flauta yapan ve çalanları toplumumuza katacak mıyız? Flauta en çok sesi olan, bütün makamları çalabilen bir sazdır. Telli sazlar da onun bir taklididir, değil mi?</span></p>
				<p class="normal"><span>– Öyledir.</span></p>
				<p class="normal"><span>– Öyleyse geriye lyra, kithara kalıyor. Bunlar şehrimize girebilir. Kırlarda da çobanlar kaval çalabilir.</span></p>
				<p class="normal"><span>– Evet, söyledikleriniz bizi buna götürüyor.</span></p>
				<p class="normal"><span>– A dostum, bunu yapmakla yeni bir şey yapmış da olmuyoruz. Apollon’a ve onun çalgılarına Marsyas’tan ve çalgılarından daha üstün bir yer vermiş oluyoruz.</span></p>
				<p class="normal"><span>– Zeus bilir ya, düşünmemiştim bunu, çok doğru.</span></p>
				<p class="normal"><span>– Tanrıları karıştırmayalım, ama bozulmuş, çürümüş sandığımız toplumu, şöyle böyle derken iyice temizlemiş olduk.</span></p>
				<p class="normal"><span>– Evet, yapılacak iş de buydu.</span></p>
				<p class="normal"><span>– Haydi öyleyse temizlemeye devam edelim. Makamlardan sonra, ritimlere geldi sıra. Onların da değişik, çok çeşitli olmasını istemiyoruz. Hem yiğitçe, hem de ölçülü bir hayata uygun olmaları gerekir. Böylesi ritimleri bulunca, ölçü de, melodi de söze uyacak. Söz, ölçü ve melodiye değil. Makamları bulduğun gibi, bu ritimlerin de hangileri olacağını söylemek sana düşer.</span></p>
				<p class="normal"><span>– Söyleyemem doğrusu, dedi Glaukon, bu işle uğraştığım için şu kadarını bilirim ki, söz ölçülerinin kuruluşunda nasıl üç çeşit ritim varsa, ses ölçülerinde de dört çeşit ritim vardır. Bütün makamlar da onlardan doğar. Ama bunlardan hangisinin şu veya bu hayata uygun geleceğini kestiremem.</span></p>
				<p class="normal"><span>– Öyleyse biz, Damon’la düşünür, hangi ölçülerin düşkünlüğe, taşkınlığa, deliliğe, başka kötülüklere, hangi ritimlerin de bunların tersi hallere uygun olduğunu buluruz. Pek emin değilim ama, onun bir katışık ritimden söz ettiğini duymuştum. Bilmem nasıl enhoplios (asker adımı), daktylos ve heroos’u (destan ritimleri) birleştiriyordu. Yükseliş ve alçalışları eşitleştiriyor, sonlarına da bir kısa, bir uzun ölçü koyuyordu. Bundan başka, iambos ve trokaios dediği iki ritim daha vardı. Bunlar da uzunlarla kısaları denkleştiriyordu. Yanılmıyorsam bu ritimlerin bazılarında her şeyi ayak vurmalara bağlıyor, ritmi de, ölçüyü de böyle düzenliyordu. Ama dediğim gibi, bu işi Damon’a bırakalım, çünkü bizim bir sonuca varmamız için uzun boylu tartışmamız gerekecek, değil mi?</span></p>
				<p class="normal"><span>– Öyle doğrusu.</span></p>
				<p class="normal"><span>– Ama hiç olmazsa şunu söyleyebilirsin: Bir biçimin güzelliği, ya da çirkinliği, ritmin yerinde olup olmamasına bağlıdır, değil mi?</span></p>
				<p class="normal"><span>– Evet.</span></p>
				<p class="normal"><span>– Ama ritimlilik, güzel söyleyişe bağlıdır, onunla karışır. Ritimsizlikse, tersine. Öyleyse demin makamlar için söylediğimiz gibi, ritimler de sözlere uyar, sözler onlara değil.</span></p>
				<p class="normal"><span>– Elbette öyle olacak.</span></p>
				<p class="normal"><span>– Peki ama, insanın sözü, söyleyişi neye uyar? İnsanın iyi ve kötü oluşuna değil mi?</span></p>
				<p class="normal"><span>– Doğru.</span></p>
				<p class="normal"><span>– Demek ki her şey, insanın anlatmak istediği şeyin emrindedir.</span></p>
				<p class="normal"><span>– Evet.</span></p>
				<p class="normal"><span>– Öyleyse, sözün, müziğin, şeklin güzelliği, ritmin yerindeliği, bütün bunlar insanın saflığına bağlıdır. Saflık, derken de, budalalık demek istemiyorum. İnsan tabiatını gerçekten iyilik ve güzellikle süsleyen bir düşünce olgunluğu demek istiyorum.</span></p>
				<p class="normal"><span>– Çok doğru söylüyorsun.</span></p>
				<p class="normal"><span>– Öyleyse, kendine düşen ödevi başarmak isteyen gençlik, her alanda bu ülküye ulaşmaya çabalamalı değil midir?</span></p>
				<p class="normal"><span>– Elbette.</span></p>
				<p class="normal"><span>– Bu ülkü, resimle benzeri bütün sanatlarda da görülür. Dokumacılıkta, nakışçılıkta, mimarlıkta ve her türlü eşya yapan sanatlarda, hatta canlıların ve öbür bitkilerin tabiatında da görülür. Çünkü hepsinde çirkinlik, ya da güzellik diye bir şey vardır. Biçim çirkinliği ki, buna ritimsizlik, ahenksizlik diyoruz, insanın özünün ve sözünün çirkinliğiyle kardeştir. Karşıtlarıysa, iyi öz ve sözün kardeşleri, benzerleridir.</span></p>
				<p class="normal"><span>– Doğru.</span></p>
				<p class="normal"><span>– Öyleyse yalnız şairleri mi göz altında bulunduracağız? Yalnız onları mı bizim iyi dediğimizin benzeri olmaya zorlayacağız? Öbür sanatlarda da aynı titizliği göstermeyecek miyiz? Onların da kötü huyları, ölçüsüzlükleri, bayağılığı, çirkinliği, canlı varlıkların resimlerinde olsun, yapılarda olsun, şu veya bu el işlerinde olsun, göstermelerine engel olmamalı mıyız? Olamazsak, iş görmelerini yasak etmeli değil miyiz? Bekçilerimiz kötülük tasvirleri içinde, tıpkı kötü yiyeceklerle beslenir gibi mi yetişsinler? Her gün farkında olmadan birçok zehirli bitkileri azar azar yiyerek zehirlensinler de, içlerine kötülük mü işlesin? Tersine, onları beden, öz ve biçim güzelliğine doğru götürecek sanat ustalarını aramamız gerekmez mi? Gençlerimiz, sağlam bir iklimin insanları gibi, çevrelerindeki her şeyden faydalansınlar, güzel ülkelerde bir meltemin kanadında gelen sağlık gibi, sanat eserleri de onların gözlerine, kulaklarına mutlu etkiler sağlayan birer kaynak olsun. Gençlerimiz, ta çocukluktan güzelliği sevmeye, güzele benzemeye, onunla bir olmaya, kaynaşmaya özensinler!</span></p>
				<p class="normal"><span>– İşte, eğitimlerin en güzeli bu olurdu.</span></p>
				<p class="normal"><span>– Onun için, Glaukon, dedim, müzik eğitimi, bundan ötürü eğitimlerin en iyisidir. Hiçbir şey insanın içine ritim ve düzen kadar işlemez. Müzik eğitimi gereği gibi yapıldı mı insanı yüceltir, özünü güzelleştirir. Kötü yapılınca da, bunun tersi olur. Gevşek ve bozuk düzen eserler, tabiattaki bozukluklar gibi, iyi yetişmiş insanın hemen gözüne batar, kızdırır onu. Kendini iyi bir insan olarak yetiştirmek isteyen, güzeli arar, güzeli över, ondan hoşlanır ve onunla beslenir. Daha düşünmeye başlamadığı çağda tiksinir çirkinden; düşünme çağına gelince de, kendini yetiştiren müziğin düşüncesiyle akrabalığını sezer, onu sevinçle karşılar.</span></p>
				<p class="normal"><span>– Bunun için de, eğitim bence müziğe dayanmalıdır, dedi Glaukon.</span></p>
				<p class="normal"><span>– Yazı öğreniminde de buna benzer bir yön görüyoruz. Harflerin bütün durumlarda belirli sayıda olduklarını, bunların hep tekrarlandığını öğrendiğimiz vakit, okumayı, yazmayı biliyoruz denebilir. Ondan sonra da, küçük yazılmış olsun, büyük yazılmış olsun hiçbir harfi, işe yaramaz diye atmayız. Tersine nerede olursa olsun, ayırmaya çalışırız. Çünkü biliriz ki, kişi bu duruma gelmeden, okuma yazma öğrenmiş sayılmaz.</span></p>
				<p class="normal"><span>– Doğru.</span></p>
				<p class="normal"><span>– Sonra harflerin kendilerini tanımadan, suda ya da aynadaki ters yansılarını görsek tanıyamayız değil mi? Çünkü her iki türlüsü de aynı bilgiye bağlıdır.</span></p>
				<p class="normal"><span>– Öyle ya!</span></p>
				<p class="normal"><span>– Onun için ben de şunu söylüyorum: Kendimiz de, yetiştirmek istediğimiz bekçiler de bilgeliği, yararlılığı, yiğitliği ve bunlara eş huyları, karşıtları olan kötü huylarla birlikte ve bütün durumlarda, büyük küçük her birini, her gördüğümüz yerde tanıyamazsak, iyi bir müzik eğitimi gördük diyemeyiz; çünkü bunların da hepsi aynı bilginin, aynı çalışmanın konusudur.</span></p>
				<p class="normal"><span>– Öyledir.</span></p>
				<p class="normal"><span>– Bir insanın içinde güzel huylar varsa, dış görünüşü de bu huylara uyuyorsa, gören göz için dünyada bundan daha güzel şey olur mu?</span></p>
				<p class="normal"><span>– Olamaz doğrusu!</span></p>
				<p class="normal"><span>– Peki, en güzel şey, en çok sevilen şey değil midir?</span></p>
				<p class="normal"><span>– Evet.</span></p>
				<p class="normal"><span>– İşte müzik eğitimi gören de, böylesine içi dışı birbirine uyan düzenli kişileri sevecek. Düzensiz insanları sevmeyecek.</span></p>
				<p class="normal"><span>– İçinde bir bozukluk olan insanı sevmeyecek, ama bedendeki bir eksikliğe katlanabilir.</span></p>
				<p class="normal"><span>– Anlıyorum, senin kusurlu bir sevgilin var, ya da oldu da ondan böyle söylüyorsun. Bir diyeceğim yok. Yalnız şunu söyle bana: İnsanın her şeyden aldığı zevk taşkın olursa bu bilgeliğe sığar mı?</span></p>
				<p class="normal"><span>– Sığmaz. Büyük acılar gibi, taşkın zevkler de insanı çileden çıkarır.</span></p>
				<p class="normal"><span>– Peki, zevk taşkınlığı başka değerlerle uzlaşabilir mi?</span></p>
				<p class="normal"><span>– Uzlaşmaz.</span></p>
				<p class="normal"><span>– Ya ölçüsüzlük, düzensizlikle?</span></p>
				<p class="normal"><span>– Onlarla uzlaşır.</span></p>
				<p class="normal"><span>– Söyle bana şimdi: Cinsel sevgiden daha yaman, daha azgın bir zevk biliyor musun?</span></p>
				<p class="normal"><span>– Ondan daha azgını olmasa gerek.</span></p>
				<p class="normal"><span>– Gerçek sevgininse, güzellik kadar düzenli, ölçülü olması gerekmez mi?</span></p>
				<p class="normal"><span>– Elbette.</span></p>
				<p class="normal"><span>– Çılgınlığa, düzensizliğe kaçan hiçbir şey gerçek sevgiye giremez değil mi?</span></p>
				<p class="normal"><span>– Giremez.</span></p>
				<p class="normal"><span>– Öyleyse, cinsel sevgi de giremez. Gerçek sevgide, seven de, sevilen de yanaşmaz ona.</span></p>
				<p class="normal"><span>– Evet yanaşmamalı.</span></p>
				<p class="normal"><span>– Bundan şu çıkıyor: Kurduğumuz devletin kanunlarına göre, seven insan, kendini sevdirebilirse, sevdiğini güzelliği için, oğluymuş gibi öpebilir, kucaklayabilir, konuşabilir onunla. Gönlünü kazanmaya çalıştığı gençle yakınlığını bundan ileriye götürmez. Yoksa ona müzikten, güzellikten de anlamayan bir adam gözüyle bakabiliriz.</span></p>
				<p class="normal"><span>– Doğru.</span></p>
				<p class="normal"><span>– Böylece müzik üstüne konuşmamız bir sonuca varmış oluyor. Bundan başka türlü bir sonuca varamazdı da galiba, çünkü müziğin insanı götüreceği yer, güzellik sevgisidir.</span></p>
				<p class="normal"><span>– Bence de öyle.</span></p>
				<p class="normal"><span>– Müzikten sonra, gençlerin yetişmesinde beden eğitimi gelir.</span></p>
				<p class="normal"><span>– Evet.</span></p>
				<p class="normal"><span>– Bu işte de, insanın çocukluktan başlayıp, ömrü boyunca uğraşması gerekir. Sen de düşün, ama bence şu yoldan gitmeli: Beden ne kadar iyi durumda olursa olsun, kendi iyiliğiyle, insanın içini iyi edemez. Tersine, insan, içi iyiyse, bedenini az çok iyileştirebilir, ne dersin?</span></p>
				<p class="normal"><span>– Bana da öyle geliyor.</span></p>
				<p class="normal"><span>– Öyleyse, kafalarını iyi yetiştirdiğimiz insanlara uzun uzadıya söz etmeden, beden eğitiminin ana ilkelerini göstermekle yetinebiliriz.</span></p>
				<p class="normal"><span>– Yetinebiliriz!</span></p>
				<p class="normal"><span>– Bekçilerimiz sarhoşluktan sakınmalıdır, demiştik. Bir bekçiye en az yaraşan, kendini bilmeyecek kadar sarhoş olmaktır.</span></p>
				<p class="normal"><span>– Öyle ya, gülünç şeydir, bir bekçinin başka bir bekçiye muhtaç olması.</span></p>
				<p class="normal"><span>– Şimdi yiyeceklerine gelelim. Onlar yarışların en büyüğüne girmiş insanlar olacak değil mi?</span></p>
				<p class="normal"><span>– Evet.</span></p>
				<p class="normal"><span>– Böylesi insanlara, şu bizim atletlerin yaşayışı uyar mı?</span></p>
				<p class="normal"><span>– Belki uyar!</span></p>
				<p class="normal"><span>– Ama atletlerin yaşayışları, uyuşturucu ve sağlık için tehlikelidir. Biliyorsun, hayatlarını uykuyla geçirir bu adamlar, verilen perhizi biraz bozacak olsalar, hemen yıkılırlar.</span></p>
				<p class="normal"><span>– Doğru.</span></p>
				<p class="normal"><span>– Bizim savaşçı atletlerimize, daha akıllıca bir yetişme yolu, bir yaşayış bulmalıyız. Onların köpekler gibi, hep uyanık olmaları, iyi görmeleri, iyi işitmeleri, seferde değişik yiyecek içeceğe, güneş çarpmalarına, karakışa, fırtınalara dayanmaları gerekir.</span></p>
				<p class="normal"><span>– Öyle.</span></p>
				<p class="normal"><span>– Öyleyse, en iyi beden eğitimi, müzik eğitiminin eşi olacak!</span></p>
				<p class="normal"><span>– Ne demek istiyorsun?</span></p>
				<p class="normal"><span>– Savaşa hazırlayacak, ölçülü, akıllıca bir beden eğitimi demek istiyorum.</span></p>
				<p class="normal"><span>– Nasıl sağlayacağız bu eğitimi?</span></p>
				<p class="normal"><span>– İnsan bunu Homeros’tan bile öğrenebilir. Homeros, Hellespontos kıyılarında bile, savaştaki yiğitlerinin sofrasına, ne balık kor, ne de haşlanmış et. Sadece kızarmış et verir. Çünkü, ateş yakmak, tencere taşımaktan kolaydır.</span></p>
				<p class="normal"><span>– Elbette.</span></p>
				<p class="normal"><span>– Bahar, biber gibi şeylerden de söz etmez sanırım Homeros. Atletler de zararlı diye bunları koymaz ağızlarına.</span></p>
				<p class="normal"><span>– Evet, böyle şeyleri koymazlar ağızlarına.</span></p>
				<p class="normal"><span>– Dediklerimiz doğruysa, ne Syrakusa’nın ne de Sicilya’nın binbir çeşit yemeklerini uygun görmezsin dostum?</span></p>
				<p class="normal"><span>– Görmem.</span></p>
				<p class="normal"><span>– Bedenlerinin sağlam kalmasını istiyorsak, erkeklerin Korinthos’lu sevgili edinmeleri de doğru olmaz.</span></p>
				<p class="normal"><span>– Olur mu hiç!</span></p>
				<p class="normal"><span>– Ne de Attika’nın dillere destan tatlılarına düşkün olmaları.</span></p>
				<p class="normal"><span>– Doğru.</span></p>
				<p class="normal"><span>– Bütün bu saydığımız çeşitli yiyecek içeceği, bütün makamları, ritimleri içine alan karmakarışık bir müziğe benzetebiliriz.</span></p>
				<p class="normal"><span>– Evet, benzer.</span></p>
				<p class="normal"><span>– Çeşitlilik insanın içinde düzensizliğe, bedeninde bozukluğa yol açar. Oysa ki müzikte sadelik, kişinin içine düzen, bedenine sağlık verir.</span></p>
				<p class="normal"><span>– Çok doğru.</span></p>
				<p class="normal"><span>– Bir şehirde düzensizlikler, hastalıklar çoğaldı mı, bir sürü mahkemeler, hastaneler açılır. Bir sürü hür insan da bu işlere hevesle atıldı mı, avukatlık ve hekimlik de o şehirde şanlı, şerefli meslekler haline gelir.</span></p>
				<p class="normal"><span>– Öyle ya.</span></p>
				<p class="normal"><span>– Şehirde, yalnız küçük insanların, işçilerin değil, aydın, yetkin olmakla övünen kimselerin bile hekimleri, yargıçları aramaları, o şehirde, eğitimin bozuk olduğuna en açık bir kanıt değil midir? İnsanın doğruyla eğriyi kendi kendine ayıramayıp, hakeme, yargıca başvurması, adaleti başkalarından beklemesi çirkin bir şey değil midir?</span></p>
				<p class="normal"><span>– Çok çirkin bir şeydir.</span></p>
				<p class="normal"><span>– Bundan daha çirkini de şu değil mi: İnsan, ömrü boyunca mahkemelerde davacı, ya da davalı olmakla kalmayıp, güzellikten anlamadığı için, haksızlık etmekte ustayım, her çeşit dolaba aklım erer, cezadan kurtulmak için dolambaçlı yollara başvurup bir yılan gibi işin içinden sıyrılmasını bilirim, diye böbürlenir; güzel bulur bunu. Hem de bütün bunları, ufacık, değersiz şeyler için yapar. Bu adam, yaşayışını, uykudan başı öne düşen bir yargıca muhtaç olmadan düzenlemenin ne kadar daha güzel, daha iyi olduğunu bilmez.</span></p>
				<p class="normal"><span>– Evet, bu daha çirkin.</span></p>
				<p class="normal"><span>– Hekimlere, yaralar, ya da geçici hastalıklar için başvurmakla kalmayıp, tembellik, veya az önce sözünü ettiğimiz çeşitli yiyecekler yüzünden hastalanarak, burnumuz akıyor, içimize yeller girdi diye, sivri akıllı Asklepios bilginlerini, dertlerimize bilmem şuydu, buydu diye adlar takmaya zorlamak, çirkin bir şey değil mi?</span></p>
				<p class="normal"><span>– Çok çirkin, bu acayip yeni hastalıklar da nereden çıktı!</span></p>
				<p class="normal"><span>– Böyleleri Asklepios zamanında yoktu sanırım. Bu da şundan belli ki, Troia önünde yaralanan Eurypios’a bir kadın, bol arpa unu ve rendelenmiş peynirle karışık Pramnos şarabı içirmiş. Bugün biz bu ilacın yarayı işlettiğini biliriz. Oysa ki, o zamanki hekimler buna karşı koymamışlar, hastaya bakan Patroklos’a bir şey dememişler.</span></p>
				<p class="normal"><span>– Yaralı bir adam için garip bir ilaç doğrusu.</span></p>
				<p class="normal"><span>– Hiç de garip değil, çünkü Asklepios hekimleri Herodikos’a kadar bugünkü hekimliği, yani hastalığın peşini bırakmama yolunu kullanmazlarmış. Herodikos bir beden eğitimcisiymiş. Hastalanınca da, beden eğitimiyle hekimliği karıştırmak istemiş. Bundan ilk zarar gören kendi olmuş, ondan sonra da birçokları.</span></p>
				<p class="normal"><span>– Ne zarar görmüş?</span></p>
				<p class="normal"><span>– Ölümünü geciktirmiş. Öldürücü hastalığının gidişini adım adım kollamış, ama kendini iyileştirmek de gelmemiş elinden, her şeyden elini eteğini çekmiş, ömrü boyunca kendine bakmış, alışık olduğu perhizi bozunca, içini yiyerek yaşamış. Bilgisi yüzünden de can çekişe çekişe kocamış.</span></p>
				<p class="normal"><span>– Bilgisi amma da işine yaramış! Belalı kazanç buna derler.</span></p>
				<p class="normal"><span>– Hak etmiş bu kazancı; çünkü, Asklepios’un hekimliğin bu çeşidini çıraklarına göstermemiş olmasını bilgisizliğine, görgüsüzlüğüne yormuş. Oysa ki tersine, iyi yönetilen bir toplumda, her adamın bir işi vardır; bu işi de görmek zorundadır. Kimsenin işini bırakıp uzun boylu hastalığını baktırmaya vakti yoktur. Asklepios bilirmiş böyle olduğunu. Ne gariptir ki, biz bu gerçeği, işçiler söz konusu olunca anlarız da, zenginlerle büyük adamlarda hiçe sayarız.</span></p>
				<p class="normal"><span>– Nasıl?</span></p>
				<p class="normal"><span>– Bir doğramacı hastalanınca ne ister hekimden? Derdini hemen giderecek bir çare; kusturucu, ya da içini temizleyecek bir ilaç. Olmazsa, dağlamak, ya da kesmek yolu. Ama hekim onu uzun bir bakıma alırsa, başına yünler sarar, daha bir sürü şeyler salık verirse, ne yapar o adam? “Benim hasta yatmaya vaktim yok, işimi gücümü bırakıp derdimle uğraşmak bana bir kâr sağlamaz, haydi güle güle” der hekime, günlük yaşayışına döner. İyileşirse ne âlâ, yok bedeni hastalığa karşı koyamaz da ölürse, kurtulmuş olur derdinden.</span></p>
				<p class="normal"><span>– Evet, bir doğramacı için bu doğrudur.</span></p>
				<p class="normal"><span>– Neden? Çünkü işi gücü varmış, yapmazsa ne diye yaşasın?</span></p>
				<p class="normal"><span>– Öyle.</span></p>
				<p class="normal"><span>– Ama zengine gelince, iş değişir. O işini bırakırsa, yaşayışında bir değişiklik olmaz.</span></p>
				<p class="normal"><span>– Doğru.</span></p>
				<p class="normal"><span>– Bir de, Phokylides’in şu sözünü bilmez misin: “</span><span>İnsan dünyalığını sağladı mı, üstün değerlerle uğraşmalı.</span><span>”</span></p>
				<p class="normal"><span>– Bence sağlamayı beklemeden, daha önceden de uğraşmalı.</span></p>
				<p class="normal"><span>– Şimdi Phokylides’le çatışmayalım da, biz şunu aydınlatmaya çalışalım: Zengin, üstün değerlerle uğraşmak zorunda mıdır? Bunlarsız da yaşayamaz mı? Doğramacı ve daha başkaları için, işine engel olan bu hastalığı besleme yolu, zengini de Phokylides’in istediğini yapmaktan alıkoymaz mı?</span></p>
				<p class="normal"><span>– Elbette, beden eğitimi sınırları içinde kalmayan bu aşırı sağlık kaygısı, insanın erdeme yükselmesine engel olur. Evde, seferde ve şehirdeki işinden alıkoyar.</span></p>
				<p class="normal"><span>– Ama en kötü yanı, öğrenme, düşünme ve derinleşmeye engel olmasıdır. Çünkü insan hep başım ağrıyacak, başım dönecek diye, korku içinde yaşar. Felsefenin bunlara sebep olacağını sanır. Bu yüzden de erdemin bütün yollarını kapar. Kendini hep hasta bilenin, gerçekten de bedeninde ağrılar hiç eksik olmaz.</span></p>
				<p class="normal"><span>– Doğrudur.</span></p>
				<p class="normal"><span>– İşte Asklepios bu gerçeği biliyordu. Onun için de, hekimliği yalnız bedenleri doğuştan sağlam olup da, geçici bir hastalığa tutulmuş insanlar için kullandı. Bu hastaları ilaçla, bıçakla iyi ederken, onları gündelik işlerinden, yaşayışlarından ayırmıyordu. İçini hastalık sarmış olan bedenleri kan alma, kusturma, içini temizleme gibi yollarla iyi edeceğim diye, kötü bir hayatı uzatmaya uğraşmazdı. Böylelerinin kendilerine benzeyecek çocuklar yapmalarını doğru bulmazdı. Tabiatın verdiği ömrü yaşamaya gücü yetmeyen adamı iyileştirmenin, ne o adama, ne de topluma fayda vereyeceğine inanıyordu.</span></p>
				<p class="normal"><span>– Asklepios’u bir devlet adamı yaptın gitti.</span></p>
				<p class="normal"><span>– Öyleydi ya! Asklepiosoğullarının, Troia önünde bir yandan mertçe savaşırken, bir yandan da nasıl hekimlik ettiklerini unutuyor musun? Pandaros’un attığı okla yaralanan Menelaos’a ne yaptılar? Yarasından kanı emdiler, üstüne ağrıyı dindiren tozlar serptiler; bundan sonra ne yiyecek, ne de içecek gibi öğütleri, <br class="calibre1"/>Eurypyos’a verdikleri gibi Menelaos’a da vermediler. Çünkü yaralanmadan önce sapasağlam olan insanlara, bir merhem yeter; bir içki bile onları iyi edebilir. Ama yaradılıştan hasta ve kötü yaşamış bir insanın ömrünün uzatılmasında hiçbir fayda görmüyorlar; bu insanlar, kral Midas’tan da zengin olsalar, hekimliğin bunlarla uğraşması gerekmez, diyorlardı.</span></p>
				<p class="normal"><span>– Sana göre pek yaman adamlarmış, bu Asklepiosoğulları!</span></p>
				<p class="normal"><span>– Elbette öyleydiler. Ama ne tragedya yazarları, ne Pindaros inanır buna. Onlara göre, Asklepios, Apollon’un oğlu, parayla kandırılarak ölmek üzere olan bir zengin adamı iyi etmeye razı olmuş, o anda da yıldırım düşmüş başına. Ama biz, bütün söylediklerimize uyarak, inanmayacağız bu sözlere, diyeceğiz ki: Asklepios bir Tanrı oğluysa, paraya düşkün olamaz. Paraya düşkünse, Tanrı oğlu olamaz.</span></p>
				<p class="normal"><span>– Dediklerin doğru ama, şuna ne dersin Sokrates: Devletimizde iyi hekimler olmasın mı? İyi hekim, hem sıhhatli, hem de çok hasta görmüş olandır. Tıpkı yargıçlar gibi; iyi yargıç da her çeşit insanla işi olmuş kimsedir.</span></p>
				<p class="normal"><span>– Elbette iyilerini isteriz; ama hangilerine iyi diyorum biliyor musun?</span></p>
				<p class="normal"><span>– Hayır, söyle de öğrenelim.</span></p>
				<p class="normal"><span>– Peki, bir deneyeyim. Ama sen bir soruda iki ayrı şey sordun.</span></p>
				<p class="normal"><span>– Nasıl?</span></p>
				<p class="normal"><span>– Hekimleri alalım: İyi hekim olabilmek için, sanatı da çocukluktan öğrenmeye başlamış, çok hasta görmüş, hatta kendileri de hastalık çekmiş ve çok sağlam doğmamış olmaları gerektir. İyi hekim, bedeni, bedeniyle iyi etmez. Öyle olsa, kendisinin hiç hastalık çekmemiş sağlam bir bedeni olması gerekirdi. Bence iyi hekim, bedeni kafasıyla iyi eder. Kafası kötüyse, ya da kötüleşmişse hastalığı iyi edemez.</span></p>
				<p class="normal"><span>– Doğru, iyi edemez.</span></p>
				<p class="normal"><span>– Yargıca gelince dostum, o kafayı kafa yoluyla yönetir. Oysa, insanın genç yaşında kötüler arasında büyümesi, onlarla düşüp kalkması ve başkalarının işledikleri kötülükleri kavrayabilmesi için, kendisinin de onları denemiş olması, hekimliktekinin tersine, doğru değildir. Eğriyi, doğrudan ayırarak bir yargıcın, gençliğinde kötülüklerden uzak ve temiz kalması gerekir. İşte onun için, iyi insanlar gençliklerinde saf olurlar, kötülere çabuk kanarlar, çünkü içlerinde kötülerin davranışlarını anlamayı kolaylaştıracak örnek yoktur.</span></p>
				<p class="normal"><span>– Evet, iyilerin başına gelen budur.</span></p>
				<p class="normal"><span>– İşte, gene bunun için iyi yargıcın genç değil, yaşlı olması gerektir. Eğriliği, kendinde değil, başkalarında göre göre öğrenecek; kendisine yabancı olan kötülüğün bilgisine geç varacaktır. Onu kendi üzerinde deneyerek değil, bilgi yoluyla tanıyacaktır.</span></p>
				<p class="normal"><span>– Böyle bir yargıç, görünüşte yaman bir yargıç olacağa benzer.</span></p>
				<p class="normal"><span>– Hem yaman bir yargıç, hem de iyi bir adam. Senin sorduğun da buydu; çünkü içi temiz olan iyi adamdır. Tersine, kötülüğü sezmekte usta olan, türlü haksızlıkları kendisi de işlemiş olduğu için, her çeşit yalan dolanı bilen adam, kendine benzer kişilerle karşılaştı mı onlardan korunmasını da bilir; içinde örnekler vardır. Ama böylesi, iyi insanlarla, hele yaşça ilerlemiş insanlarla karşılaştı mı, budalalığını kor ortaya; çünkü, yersizce kuşkulanır, kendinde olmadığı için iyiliği görmez başkasında. Ama, dünyada iyilerden çok kötülere rastlandığı için, bu gibileri kendi kendilerine de, başkalarına da bilgisiz değil, bilgili kişiler gibi görünür.</span></p>
				<p class="normal"><span>– Evet, söylediğin doğru.</span></p>
				<p class="normal"><span>– Öyleyse, aradığımız iyi ve bilgili adam bu değil, deminkidir; çünkü kötülük, hem kendi gibisini, hem de iyiliği tanıyamaz. İyilikse, eğitimle zenginleşerek, bilgi yoluyla hem kendi gibi olanı, hem de kötüyü tanır. Bilgili olmaksa, kötü adamın değil, iyi adamın harcıdır.</span></p>
				<p class="normal"><span>– Bence de öyle.</span></p>
				<p class="normal"><span>– İşte devletimizde böyle hekimler, böyle yargıçlar bulunacak. Bunlar yurttaşlar arasında, bedenleri ve içleri doğuştan iyi olanlara bakacak, iyi olmayanlara gelince, bedenleri bozuk olanları hekimler bırakacak ölsün. İçleri yaradılıştan kötü olanlara gelince, onları da yargıçlar öldürecek değil mi?</span></p>
				<p class="normal"><span>– Evet, galiba bu kötü olanlar için de, devlet için de en iyi yol.</span></p>
				<p class="normal"><span>– Gençlere gelince, demin söylediğimiz gibi, insanın düşüncesine düzen veren ölçülü, demin anlattığımız gibi, bir müzik eğitimiyle yetişmişlerse, onlar yargıçları aramazlar bile.</span></p>
				<p class="normal"><span>– Evet, ne diye başvursunlar yargıca?</span></p>
				<p class="normal"><span>– Müzik eğitimi kendine uygun bir beden eğitimi ararken, acaba geçici hastalıklar dışında hekimliği lüzumsuz kılacak bir eğitim yolu bulamaz mı dersin?</span></p>
				<p class="normal"><span>– Bulur bence.</span></p>
				<p class="normal"><span>– Gençlerimiz idmanlarında, çetin talimlerinde, beden gücünden çok içlerindeki coşkunluk gücüne dayanacaklar, onu geliştirmeye çalışacaklar. Yiyeceklerini, çalışmalarını düzenlerken, bildiğimiz atletler gibi, yalnız beden güçlerini gözetmeyecekler.</span></p>
				<p class="normal"><span>– Çok doğru.</span></p>
				<p class="normal"><span>– Peki öyleyse, Glaukon, müzikle jimnastiğe dayanan bir eğitim yolu kuranlar, birçoklarının sandığı gibi, biriyle sade bedenimizi, ötekiyle yalnız içimizi eğitmek amacını gütmezler değil mi?</span></p>
				<p class="normal"><span>– Hayır.</span></p>
				<p class="normal"><span>– Herhalde ikisinin de amacı, daha çok kafamızı yetiştirmektir.</span></p>
				<p class="normal"><span>– Peki ama nasıl?</span></p>
				<p class="normal"><span>– Ömürlerini jimnastikle geçirip, müzikle ilgileri olmamış, ya da tersine, müzikle ilgilenip bedenlerine bakmamış kimselerin ne hallere düştüklerini bilmez misin?</span></p>
				<p class="normal"><span>– Anlamadım, hangi hallere demek istiyorsun?</span></p>
				<p class="normal"><span>– Birileri kabalığa ve sertliğe, öbürleri yumuşaklığa ve gevşekliğe düşüyor, demek istiyorum.</span></p>
				<p class="normal"><span>– Doğru, yalnız bedenlerinin gelişmesiyle uğraşanlar gereğinden çok sert, yalnız müzikle uğraşanlarsa, kendilerine yakışmayacak kadar gevşek oluyorlar.</span></p>
				<p class="normal"><span>– Oysa ki, sertlik insanın içindeki coşkunluktan gelse bile, eğitim yoluyla yiğitliğe çevrilebilir. Ama bu sertlik aşırı bir hale gelirse, çekilmez bir kabalık doğurur.</span></p>
				<p class="normal"><span>– Bence de öyle.</span></p>
				<p class="normal"><span>– Yumuşaklıksa filozofça bir tabiata vergi değil midir? Ama o da, aşırı bir hal alırsa, gereğinden çok gevşeklik doğurur. Bu huy güzelce geliştirilirse, ölçülü bir yumuşaklığa götürür.</span></p>
				<p class="normal"><span>– Öyledir.</span></p>
				<p class="normal"><span>– Bekçilerimizde bu huyların ikisi de olsun istiyoruz.</span></p>
				<p class="normal"><span>– Evet, olmalı.</span></p>
				<p class="normal"><span>– Bunların birbirleriyle uzlaşması gerekmez mi?</span></p>
				<p class="normal"><span>– Gerekir elbet.</span></p>
				<p class="normal"><span>– Bu uzlaşmaya varan, hem akıllı, hem de yiğit olur.</span></p>
				<p class="normal"><span>– Doğru.</span></p>
				<p class="normal"><span>– Bu uzlaşmaya varamayansa, korkak ve kaba olur.</span></p>
				<p class="normal"><span>– Tabii.</span></p>
				<p class="normal"><span>– Dört bir yanımızdan zurna sesi gelirse, kulaklarımızdan içimize oluk oluk, yumuşak, tatlı, hüzünlü makamlar akıtılırsa, bütün ömrümüz türkü mırıldanmakla geçer. En büyük keyfi türkü söylemekte bulursak, içimizdeki sert coşkunluk, demirin ateşte yumuşadığı gibi yumuşar. İşe yaramaz, kaba bir şeyken yararlı bir hale gelir. Ama böyle sürüp giderse, bundan bıkacak yerde kendimizden geçersek, içimizdeki bu güç büsbütün yumuşar, erir. Sonunda yiğitliğimiz de yok olur. İçi bu derece gevşemiş bir insandan da sünepe bir savaşçı çıkar.</span></p>
				<p class="normal"><span>– Doğru.</span></p>
				<p class="normal"><span>– Hele insan doğuştan coşkun değilse, bu gevşeme daha da çabuk olur. Ama, doğuştan güçlüyse, duygularındaki coşkunluk gitgide azalır, olur olmaz yerde kırılır, gevşer, patlar, söner. İçindeki ateş acılığa, geçimsizliğe çevrilir.</span></p>
				<p class="normal"><span>– Böyle olur tabii.</span></p>
				<p class="normal"><span>– Peki, tersine, yalnız jimnastikle, iyi yemek içmekle uğraşır da, ne müziğin, ne de felsefenin semtine uğrarsa ne olur? Başlangıçta beden gücü güvenini artırıp, yürekli bir insan olur.</span></p>
				<p class="normal"><span>– Herhalde.</span></p>
				<p class="normal"><span>– Peki ama, bu insan jimnastikten başka bir şey yapmaz, hiçbir zaman bilim ve felsefeyle karşılaşmazsa ne olur? İçinde öğrenme isteği olsa bile, öğrenmenin tadına varamadığı, hiçbir araştırmaya merak sarmadığı, ne sanatla, ne de müzikle uğraşdığı için bu isteği zayıflar, körlenir, sonunda yok olur.</span></p>
				<p class="normal"><span>– Öyledir.</span></p>
				<p class="normal"><span>– Böyle bir insan, düşünceye ve söze düşman, müziğe yabancıdır. Sözle anlaşamaz. Bir hayvan gibi her şeyi zorla, kabalıkla elde etmek ister. Ömrünü, bilgisizlik ve budalalık içinde, ölçüden düzenden yoksun olarak geçirir.</span></p>
				<p class="normal"><span>– Haklısın.</span></p>
				<p class="normal"><span>– Demek ki, Tanrı insanlara müzikle jimnastiği ne sadece kafasını, ne de sadece bedenini eğitmek için değil, onlarda coşkun bir yürekle bilim sevgisi olsun diye vermiş olacak. İstemiş ki, insanın içindeki bu iki güç, iki tel gibi bir gerilip, bir gevşetilerek düzenlenebilsin.</span></p>
				<p class="normal"><span>– Öyle görünüyor.</span></p>
				<p class="normal"><span>– Müzikle jimnastiği en güzel şekilde uzlaştıran ve onları insana en ölçülü şekilde veren insan, işte asıl düzen ustası odur; yoksa, sazının tellerini iyi düzenleyen değil.</span></p>
				<p class="normal"><span>– Öyledir.</span></p>
				<p class="normal"><span>– Öyleyse, Glaukon, kuracağımız devlette gözetici olarak her zaman için böyle bir insanı bulundurmak gerekmez mi?</span></p>
				<p class="normal"><span>– Böyle bir insanı, hem de en iyisini ararız elbette.</span></p>
				<p class="normal"><span>– İşte eğitim ve öğretim ilkelerimiz bunlar olacak. Artık ayrıntılara girip, danslar, avlar, yarışlar, türlü oyunlar üzerinde durmaya lüzum var mı? Bunlar da aynı ilkelere uyacak.</span></p>
				<p class="normal"><span>– Evet, bundan ötesi kolay.</span></p>
				<p class="normal"><span>– Peki, şimdi ne kalıyor incelenecek? Devletimizde yönetenler ve yönetilenler kimler olacak, bu değil mi?</span></p>
				<p class="normal"><span>– Evet.</span></p>
				<p class="normal"><span>– Yönetenlerin yaşlılar, yönetilenlerin de gençler olması gerekir, diyemez miyiz?</span></p>
				<p class="normal"><span>– Diyebiliriz tabii.</span></p>
				<p class="normal"><span>– Yaşlılar arasında da en iyilerini seçeceğiz elbette.</span></p>
				<p class="normal"><span>– Öyle.</span></p>
				<p class="normal"><span>– Çiftçiler arasında en iyisi kimdir? Toprağı işlemesini en iyi bilen değil mi?</span></p>
				<p class="normal"><span>– Evet.</span></p>
				<p class="normal"><span>– Peki, yönetenlerimiz, koruyucularımızın en iyileri olacağına göre, bunların, devleti kurmasını en iyi bilenler arasından seçilmesi gerekmez mi?</span></p>
				<p class="normal"><span>– Gerekir.</span></p>
				<p class="normal"><span>– Bu iş için, akıllı, değerli, üstelik de toplumla ilgili insanlar bulmalıyız.</span></p>
				<p class="normal"><span>– Doğru.</span></p>
				<p class="normal"><span>– İnsan en çok sevdiği şeylerle ilgilenir değil mi?</span></p>
				<p class="normal"><span>– İster istemez.</span></p>
				<p class="normal"><span>– Peki ama, insan en çok kimi sever? Kiminle arasında çıkar birliği varsa, kimin rahatını kendi rahatı, kimin yoksulluğunu kendi yoksulluğu sayıyorsa en çok sevdiği odur.</span></p>
				<p class="normal"><span>– Doğru.</span></p>
				<p class="normal"><span>– Seçeceğimiz insanlar ömürleri boyunca yalnız toplumun yararına işler görmüş, zararına olan şeylerden de kaçınmış insanlar olmalı.</span></p>
				<p class="normal"><span>– Öyle olmaları gerekir.</span></p>
				<p class="normal"><span>– Onları her yaşta gözetleyip bu ilkeye uygun koruyucular olup olmadıklarına bakmalı, bu adamlar hiçbir büyü, hiçbir zorla şu inanıştan ayrılmış olmamalı: Yapılması gereken şey, devlet için en yararlı olan şeydir.</span></p>
				<p class="normal"><span>– İnanıştan ayrılmış olmakla ne demek istiyorsun?</span></p>
				<p class="normal"><span>– Söyleyeyim: Bir insan inandığı şeyden ya isteyerek, ya da istemeyerek uzaklaşabilir. İnsan inandığının yanlış olduğunu görürse, ondan isteğiyle vazgeçer, yoksa istemeyerek.</span></p>
				<p class="normal"><span>– İsteyerek vazgeçmeyi anlıyorum. Ama, istemeyerek vazgeçmeyi anlamadım.</span></p>
				<p class="normal"><span>– Canım şunu da anlamaz mısın? İnsanlar iyi şeylerden istemeyerek, kötü şeylerden de isteyerek ayrılırlar. Doğru dediğimiz şeyde yanılmak kötü, doğru yolda inandığımız şeyin gerçeğe uygun olması, iyi değil midir?</span></p>
				<p class="normal"><span>– Evet, anladım. Söylediğin doğru. İnsan doğru bir inanıştan ancak istemeyerek ayrılabilir.</span></p>
				<p class="normal"><span>– Ya aldatmalı, ya büyülemeli, ya da zorlamalı ki, ayrılsın insan.</span></p>
				<p class="normal"><span>– Şimdi gene karıştırdım.</span></p>
				<p class="normal"><span>– Korkarım tragedya şairleri gibi konuşuyorum! Aldanmak, dediğim, düşüncesini değiştirmek, ya da unutmaktır. Biri zamanla olur, ötekisi de bir başka düşünceye kanmakla olur. Anladın mı şimdi?</span></p>
				<p class="normal"><span>– Evet.</span></p>
				<p class="normal"><span>– Zorlamak dediğim, düşüncesini değiştirecek bir acıya, bir derde uğramaktır.</span></p>
				<p class="normal"><span>– Bunu da anladım.</span></p>
				<p class="normal"><span>– Büyülenmek ise, bir zevke sürüklenmek, ya da bir korkuya kapılmaktır.</span></p>
				<p class="normal"><span>– Gerçekten de, insan aldandığı zaman büyülenmiş gibi olur.</span></p>
				<p class="normal"><span>– Demek ki, demin söylediğim ilkeyi içlerinde taşıyan ve bu ilkeyi en iyi koruyanlar bizim bekçilerimiz olacak. Her fırsatta hem kendileri, hem de toplum için en iyi olanı bulup yapmayı ödev bilecekler. Bunun için de onları çocukluklarından bu yana gözetleyeceğiz. Onları, bu ilkeyi unutmalarına, ya da değiştirmelerine yol açabilecek durumlara sokacağız; hangilerinin, ödevlerini unutmadıklarını, kolay kolay aldanmadıklarını görürsek onları seçeceğiz, öyle değil mi?</span></p>
				<p class="normal"><span>– Evet.</span></p>
				<p class="normal"><span>– Onları zor işlerde, acılarda, savaşlarda deneyeceğiz.</span></p>
				<p class="normal"><span>– Öyle ya.</span></p>
				<p class="normal"><span>– Büyülere kapılıp kapılmadıklarını da denemeliyiz. Nasıl genç tayları gürültü patırtı içinden geçirip ürkek olup olmadıklarına bakarlarsa, biz de onları korkunç durumlarla karşılaştırmalı, ya da tersine, insanı sürükleyen zevkler içine salıvermeli, altını ateşte sınar gibi sınamalıyız. Bakalım, bütün bu durumlarda büyülenecek mi? Yoksa dayanıp tam bir bekçi olduğunu gösterecek, aldığı eğitime uyup ölçülü ve düzenli kalmasını, kısaca hem kendisi, hem de devlet için en yararlı olmasını bilecek mi? İşte böylece çocukluğunda, delikanlılığında, olgun çağında bu denemelerden başarıyla çıkanı devletin önderliğine getireceğiz. Onları ömürleri boyunca şanlı kılacağız. Öldükleri zaman da onlara anıtlar dikeceğiz; en büyük armağanları sunacağız onlara. Bu denemeleri başaramayanları da atacağız. İşte, Glaukon, önderlerin ve koruyucuların seçimleri kısaca böyle olacak.</span></p>
				<p class="normal"><span>– Bence de öyle.</span></p>
				<p class="normal"><span>– Devleti, dışarıdan düşmanlara karşı, içeriden dostlara karşı koruyan, yani dostlarımızın kötülük isteklerini, düşmanların da kötülük imkânlarını önleyen kimselere, asıl koruyucularımız diyeceğiz. Demin bekçi dediğimiz gençlerse, bu önderlerin koyduğu kuralları yerine getirecekler. Bunlara da yardımcı demek doğru olmaz mı?</span></p>
				<p class="normal"><span>– Doğrudur bence.</span></p>
				<p class="normal"><span>– Demin, gerekli bazı yalanlardan söz etmiştik. Böyle güzel bir yalan bulup, hem önderleri, hem de yurttaşları buna inandırabilir miyiz dersin?</span></p>
				<p class="normal"><span>– Nasıl bir yalan?</span></p>
				<p class="normal"><span>– Yeni bulunmuş bir şey değil, bir Fenike masalı; şairlerin dediklerine göre birçok yerlerde olmuş bir şey, ama bizde olmamış, belki de hiç olmayacağı için inandırılması güç. İnsan çok usta olmalı.</span></p>
				<p class="normal"><span>– Ne olduğunu söylemekten çekiniyorsun sanki, söylesene!</span></p>
				<p class="normal"><span>– Söylersem, çekinmekte haklı olduğumu anlarsın.</span></p>
				<p class="normal"><span>– Haydi çekinme, söyle.</span></p>
				<p class="normal"><span>– Peki söyleyeyim. Nasıl bir cüretle ve ne kelimelerle konuşacağımı bilmem, ama önce önderleri ve yardımcıları, sonra da bütün şehri şuna inandırmaya çalışacağım; kısaca diyeceğim ki: “Biz sizi bazı ilkelere göre yetiştirdik ya, bunlar bir çeşit rüyaydı. Gerçekte siz, silahlarınız, bütün eşyalarınızla birlikte yerin altında yetiştiniz, yoğruldunuz. Toprak, bir ana gibi, iyice büyüttükten sonra yeryüzüne çıkarttı sizi. Üstünde yaşadığımız bu toprak sizleri büyüten, emziren ananızdır. Ona saldıran olursa korumak boynunuzun borcudur. Yurttaşlarınız da aynı toprağın çocukları ve sizin kardeşlerinizdir.”</span></p>
				<p class="normal"><span>– Doğrusu boşuna çekinmemişsin, bu yalana başvururken!</span></p>
				<p class="normal"><span>– Evet! Evet ama sonunu dinle: “Bu toplumun birer parçası olan sizler, diyeceğim, birbirinizin kardeşisiniz. Ama, sizi yaratan Tanrı, aranızdan önder olarak yarattıklarının mayasına altın katmıştır. Onlar bunun için baş tacı olurlar. Yardımcı olarak yarattıklarının mayasına gümüş, çiftçiler ve öbür işçilerin mayasına da demir ve tunç katmıştır. Aramızda bir hamur birliği olduğuna göre sizden doğan çocuklar da herhalde size benzeyeceklerdir. Ama arada bir, altından gümüş, gümüşten de altın doğduğu olabilir. Bunun için Tanrı, her şeyden önce önderlere, doğan çocuklara iyi bekçilik etmelerini, içlerine bu madenlerden hangilerinin katılmış olduğunu dikkatle araştırmalarını buyurmuştur. Kendi çocukları tunçla, ya da demirle katışık doğmuşlarsa hiç acımayıp, hamurlarına uygun işlere koyacak onları; çiftçi, ya da işçi yapacak. Çiftçi ve işçi çocukları arasından mayaları altın ve gümüşle katışık doğanlar olursa, onları gözetecek, kimini önderliğe kimini bekçiliğe yükseltecek; çünkü mayasında demir, ya da tunç katışık olanların önderlik edeceği gün şehrin yok olacağını Tanrı buyurmuştur.” Şimdi, sen yurttaşları bu masala inandırmanın bir yolunu bulabilir misin, onu söyle!</span></p>
				<p class="normal"><span>– Kendilerini nasıl inandırırız bilmem, ama oğullarını, torunlarını inandırmanın bir yolu bulunabilir.</span></p>
				<p class="normal"><span>– Ne demek istediğini anlıyorum, ama bu kadarı bile onların devlete de, birbirlerine de daha yakından bağlanmalarını sağlar. Biz masalımızı söyleyip, yayılmasını kendi kaderine bırakalım. Toprağın çocuklarını silahlandırıp önderlerinin buyruğunda yürütelim. Şehre gelip oturacakları yeri seçsinler. Burası öyle bir yer olsun ki, oradan kanunlara karşı gelen yurttaşlarını dizginleyebilsinler. Dışarıdan bir kurt gibi sürüye saldıracak düşmanları da püskürtebilsinler. Bu yeri seçip, Tanrılara kurbanlarını da kestikten sonra yerleşsinler, tamam mı?</span></p>
				<p class="normal"><span>– Tamam!</span></p>
				<p class="normal"><span>– Barındıkları yerin onları kışın soğuğundan, yazın sıcağından koruması da gerektir.</span></p>
				<p class="normal"><span>– Tabii, evleri olsun demek istiyorsun?</span></p>
				<p class="normal"><span>– Evet, ama bu evler asker evleri olacak, tüccar evleri değil.</span></p>
				<p class="normal"><span>– Aralarında ne fark var sence?</span></p>
				<p class="normal"><span>– Dinle bak ne fark var: Bir çoban için en kötü, en tehlikeli şey nedir? Sürüleri korumakta kendine yardımcı olan köpeklerin kötü yetişmiş olması, açlık, ya da kötü huyları yüzünden sürüye saldırmaları, köpekken kurt olmaları değil mi?</span></p>
				<p class="normal"><span>– Evet, bundan büyük tehlike olamaz.</span></p>
				<p class="normal"><span>– Yardımcılarımızın yurttaşlara böyle davranmalarını, onlardan daha güçlü olunca, iyi niyetli koruyucular olacak yerde, amansız birer zorba kesilmelerini ne pahasına olursa olsun önlemeliyiz;</span></p>
				<p class="normal"><span>– Elbette.</span></p>
				<p class="normal"><span>– Peki, bunu önlemenin en iyi yolu, onlara gerçekten iyi bir eğitim vermek değil midir?</span></p>
				<p class="normal"><span>– Bu eğitimi vermiştik ya?</span></p>
				<p class="normal"><span>– Ama sevgili Glaukon, bu işte o kadar acele etmeye gelmez. Gördükleri eğitim ne olursa olsun, bu eğitimin ayrıca onların, hem kendi benzerlerine, hem de korudukları insanlara iyi davranmalarını da sağlaması gerekir.</span></p>
				<p class="normal"><span>– Doğru.</span></p>
				<p class="normal"><span>– Aklı başında bir adam, eğitime şunu da katar: Bekçileri öyle yerlerde, o şekilde yaşatır ki, en iyi koruyucu olarak kalırlar; azıtıp yurttaşlarına saldırmazlar.</span></p>
				<p class="normal"><span>– Evet, bu çok önemli bir şey.</span></p>
				<p class="normal"><span>– Şöyle yaşamalarına ne dersin? İlkin, kesin bir zorunluk olmadıkça, hiçbiri mal mülk edinmesin. Sonra oturdukları yer, yiyeceklerini sakladıkları ambar, her isteyenin girebileceği yerler olmalı. Yiyecekleri de ölçülü ve yiğit savaşçılara yaraşan cinsten olsun. Bekçiliklerine karşılık, yurttaşların kendilerine verecekleri, bir yıllık yiyeceklerinden ne çok, ne de az olsun. Yemeklerini birlikte yesinler, savaştaki askerler gibi hep bir arada yaşasınlar. Gümüş ve altına gelince, diyeceğiz ki onlara: İçlerinde Tanrının koyduğu altını, gümüşü saklayanların, insanların vereceği altında ve gümüşte gözü olmaz. Kendi altın yaradılışlarını dünyanın altınıyla kirletmek günahtır. Çünkü, dünya altını yüzünden türlü kötülükler işlenmiştir. Oysa ki, içlerindeki altın tertemizdir. Şehirde yaşayanlar arasında yalnız onlar için altına, gümüşe dokunmak, onu kullanmak, ona eşyasında, evinde yer vermek, onunla süslenmek, altın ya da gümüş kupalardan içmek yasaktır. Böylece hem kendilerini, hem de devleti korumuş olacaklardır. Ama, toprakları, evleri, paraları oldu mu, koruyucu olacak yerde kendileri de mal sahibi ve çiftçi, yurttaşlarının yardımcısıyken düşmanı, zorba efendisi olurlar. Ömürleri kötülemek ve kötülenmekle, tuzak kurmak ve tuzağa düşmekle geçer; dışarıdaki düşmanlardan çok içerideki düşmanlardan korkarlar. Kendilerini de, devleti de ölüme sürüklerler. İşte bunun için koruyucularımızın oturacakları yerleri ve yaşama yollarını önceden iyice belirtmek, bunu da kanunlaştırmak gerekmez mi?</span></p>
				<p class="normal"><span>– Elbette gerekir.</span></p>
				<p class="resim"><span class="siir">Üçüncü Kitabın Sonu</span></p>
				</div>
<div class="calibre2" id="calibre_pb_16"/></body>
</html>