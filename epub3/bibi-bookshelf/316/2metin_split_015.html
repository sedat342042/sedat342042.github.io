<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>2metin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_13"><span>Dokuzuncu Kitap</span></h1>
				<p class="normal"><span>– Şimdi, dedim, zorbanın kendini anlatmak kalıyor: Bu insan demokrasi insanından nasıl çıkar? Çıkınca ne olur, nasıl yaşar, mutlu mu olur, mutsuz mu?</span></p>
				<p class="normal"><span>– Evet, bu kaldı incelenecek.</span></p>
				<p class="normal"><span>– Ama biliyor musun ne eksiğimiz var?</span></p>
				<p class="normal"><span>– Nedir o?</span></p>
				<p class="normal"><span>– İstekler üstüne bir şey. İsteklerin özünü ve çeşitlerini yeterince aydınlatmak. Bu nokta karanlık kaldıkça yolumuzu iyi göremeyeceğiz.</span></p>
				<p class="normal"><span>– Şimdi aydınlatmaya çalışsak olmaz mı?</span></p>
				<p class="normal"><span>– Olur elbet. Üstünde durmak istediğim şu: Zorunlu olmayan istekler, zevkler arasında bir de bozuk diyeceğim istekler var. Doğuştan herkeste bulunur sanırım bu istekler; ama kanunlar, iyi istekler geri iter bunları; insan akıl yoluyla da bunları içinden söküp atabilir, ya da sayılarını, güçlerini azaltabilir. Ama herkes yapamaz bunu, birçoklarında bu bozuk istekler artar da, eksilmez.</span></p>
				<p class="normal"><span>– Evet ama nedir bu bozuk dediğin istekler?</span></p>
				<p class="normal"><span>– Biz uyurken uyanan istekler. Bizi dizginleyen, yumuşatan, düşündüren tarafımız uykuya daldı mı, tıka basa yiyip içmiş hayvan tarafımız silkinip kalkar ayağa, boş bulduğu meydanda at oynatmaya, dilediğini yapmaya yeltenir. Nelere el atmaz o zaman, bilirsin: Hiçbir hayâsı, ölçüsü kalmaz. Anasıyla yatmayı bile geçirir içinden: İnsan, Tanrı, hayvan, ne olursa olsun kirletmek ister. Dökmeyeceği kan, yemeyeceği halt kalmaz. Çılgınlığın, yüzsüzlüğün son kertesine varır kısacası.</span></p>
				<p class="normal"><span>– Çok doğru.</span></p>
				<p class="normal"><span>– Ama sağlığı, sağduyusu yerinde bir insan düşün; uyumadan önce aklını uyandırsın, güzel duygulara versin kendini. İsteklerini ne aç bıraksın, ne de tıka basa doyursun ki, uyusunlar; ne coştursun, ne de küstürsün onları ki, aklını karıştırmasınlar. Düşüncesi duyulardan sıyrılıp kendi kendini yoklasın; geçmişte, bugünde, gelecekte akıl erdiremediği şeyleri anlamaya çalışsın. Öfkesini tutmasını da bilen bu adam, kimseye çatmış olmadığı için, rahat yürekle uyur. İçindeki bu iki yanı yatıştırdıktan sonradır ki ferahlığa ulaşır ve istek ancak o zaman üçüncü yanını, bilgeliği bulur; ancak o zaman gerçeği en iyi görecek duruma gelir; korkunç rüyalara, kâbuslara en az sürüklenir.</span></p>
				<p class="normal"><span>– İnanırım buna.</span></p>
				<p class="normal"><span>– Sözü fazla uzattım bu konuda; kısaca şunu söyleyebiliriz: Hepimizin içinde korkunç, hayvanca, dizginsiz bir çeşit istekler vardır; aklı başında görünen sayılı insanlarda bile rastlanan bu istekler, rüyalarda yüze çıkar. Düşün bakalım, benden yana mısın bu dediğimde?</span></p>
				<p class="normal"><span>– Senden yanayım.</span></p>
				<p class="normal"><span>– Şimdi demokrasi insanı için söylediklerimizi hatırla. Tutumlu bir babanın elinde büyür demiştik. Bu baba yalnız zorunlu isteklere değer verir, zorunsuzlara, keyfe, süse kaçan isteklere kulak asmazdı, değil mi?</span></p>
				<p class="normal"><span>– Evet.</span></p>
				<p class="normal"><span>– Ama delikanlı bu ikinci isteklere düşkün, daha ince zevkli kimselerle düşüp kalkınca, o da dostları gibi yaşamaya başlamış, babasının cimriliğine bir tepki olarak her türlü aşırılıklara sürüklenmişti. Ahlakını bozanlardan yaradılışça daha iyi olduğu için büsbütün kendini bırakmıyor, bir babasından, bir dostlarından yana gide gele sonunda ikisi ortası bir yaşama yolu buluyor, kendine göre doğru bir ölçüyle biraz o uca, biraz bu uca kayıyor, ne pinti, ne de serseri denecek bir ömür sürüyordu. Oligarşi insanlığından demokrasi insanlığına böyle geçiyordu.</span></p>
				<p class="normal"><span>– Bu adam üstüne düşündüğümüz buydu, yine de bu.</span></p>
				<p class="normal"><span>– Şimdi diyelim ki bu adam da yaşlandı, o da oğlunu kendi alışkanlıkları içinde büyüttü.</span></p>
				<p class="normal"><span>– Diyelim.</span></p>
				<p class="normal"><span>– Babasının geçtiği yoldan oğlu da geçsin, o da yine dostlarının özgürlük adıyla süsledikleri başıboş bir hayata sürüklensin. Babası ve yakınları onu ölçülü isteklere çeksin, dostları da tam tersine. Bu zeki büyücüler, bu zorba yaratıcı dostlar, delikanlıyı bir türlü avuçları içine alamadıklarını görünce allem eder kallem eder bir sevgiye kaptırırlar gönlünü. Bu tutku, kocaman bir yabanarısı gibi, bütün boş, faydasız isteklerin başına geçer. Bu türlü delikanlılarda sevgi başka türlü olabilir mi?</span></p>
				<p class="normal"><span>– Hayır, o da yabanarısı olur, doğru.</span></p>
				<p class="normal"><span>– Sevgi başa geçince, öteki istekler başlar vızır vızır onun çevresinde dönmeye. Duman duman güzel kokular, çiçekler, şaraplar, türlü türlü keyifler, eğlenceler sevgiyi besledikçe besler, kıvamına getirirler; ona şehvet iğnesini de batırdılar mı tamamdır; o zaman sevgi, gönlün bu güzel sultanı, çılgınlıkla kol kola girip delikanlıyı çileden çıkarır. Biraz sağduyu, biraz ölçü, hayâ kalmışsa içinde, onu da öldürüp atar dışarı. Böylece boşalttığı gönlünü bir acayip delilikle doldurur.</span></p>
				<p class="normal"><span>– Zorba bir insanın doğuşunu anlatmış oluyorsun.</span></p>
				<p class="normal"><span>– İşte onun için sevgiyi, Eros’u öteden beri bir zorbaya benzetirler ya!</span></p>
				<p class="normal"><span>– Olabilir.</span></p>
				<p class="normal"><span>– Sarhoş insanda da zorbalığa kayan bir taraf yok mudur dostum?</span></p>
				<p class="normal"><span>– Vardır sahi.</span></p>
				<p class="normal"><span>– Azmış, kudurmuş bir adam başkalarına, hatta Tanrılara kumanda etmeye kalkmaz, kendini hepsinden üstün görmez mi?</span></p>
				<p class="normal"><span>– Görür elbet.</span></p>
				<p class="normal"><span>– Demek ki, sevgili dostum, bir insanı tabiatı, alışkanlıkları, ya da her ikisi birden, sarhoş, âşık, deli ettiler mi o insanın zorba olmak için hiçbir eksiği kalmamıştır artık.</span></p>
				<p class="normal"><span>– Öyledir doğrusu.</span></p>
				<p class="normal"><span>– Zorba huylu insanın oluşu budur diyelim; peki nasıl yaşar bu insan?</span></p>
				<p class="normal"><span>– Nasıl mı yaşar? Şimdi senin söyleyeceğin gibi.</span></p>
				<p class="normal"><span>– Peki, ben söyleyeyim. Zorba Eros’u gönlünün tahtına oturtan, her dilediğine boyun eğen insanın yapacağı nedir: Kadın, içki, çalgı âlemleri, eğlenceler, cümbüşler, değil mi?</span></p>
				<p class="normal"><span>– Elbette.</span></p>
				<p class="normal"><span>– O zaman Eros’un yanında her gün, her gece azgın, amansız bir sürü istek daha türemez mi?</span></p>
				<p class="normal"><span>– Bir sürü!</span></p>
				<p class="normal"><span>– Olanca geliri kısa zamanda harcanıp gitmez mi?</span></p>
				<p class="normal"><span>– Gider elbet.</span></p>
				<p class="normal"><span>– Borca girmez, malını mülkünü tüketmez mi?</span></p>
				<p class="normal"><span>– Tüketir.</span></p>
				<p class="normal"><span>– Nesi var, nesi yok gidince, içinde yuva yapmış azgın istekler bağrışmaya başlamaz mı? Kendisi de isteklerin ve hele hepsinin şahı Eros’un iğnesini yedikçe, deli gibi öteye beriye koşmaz, paralı kimseler arayıp zorla, ya da düzenle soymaya kalkmaz mı onları?</span></p>
				<p class="normal"><span>– Ona ne şüphe.</span></p>
				<p class="normal"><span>– Ya büyük acılar, korkunç sıkıntılar içinde kıvranacak, ya da öteden beriden para vuracak.</span></p>
				<p class="normal"><span>– Doğru.</span></p>
				<p class="normal"><span>– Yeni istekler, nasıl içinde eski isteklere baskın çıkmış, onları yerlerinden etmişse, o da genç yaşında anasını babasını alt etmeye, kendi payını yedikten sonra onların varını yoğunu da bol keseden harcamaya kalkacak.</span></p>
				<p class="normal"><span>– Yapacağı budur.</span></p>
				<p class="normal"><span>– Anası babası karşı korsa, önce onları aldatma, soyma yollarını arar, değil mi?</span></p>
				<p class="normal"><span>– Elbette.</span></p>
				<p class="normal"><span>– Bunu beceremezse mallarını zorla ellerinden almak istemez mi?</span></p>
				<p class="normal"><span>– İster sanırım.</span></p>
				<p class="normal"><span>– Peki, dostum, yaşlı anası babası diretir de zora karşı zor kullanırsa, bu adam onlara acır mı? İşi büsbütün zorbalığa dökmez mi dersin?</span></p>
				<p class="normal"><span>– Böyle bir adamın ana babasının vay haline derim.</span></p>
				<p class="normal"><span>– Zeus aşkına söyle, Adeimantos, bir yosmaya tutulsa bu adam; daha yeni tanıdığı, keyif için sevdiği bu kadın yüzünden anasına karşı nasıl davranır? Anası ki bunca yıldır onu sevmiş, dünyaya getirmiştir onu. Ya da bir güzel delikanlıya tutulsun, daha dün tanıdığı ve boşu boşuna sevdiği bir delikanlıya. Ne yapar o zaman babasına. Yaşını başını almış, tabiat gereği en candan, en eski dostu olmuş babasına. Bu yeni dostunu eve getirdiği zaman babasını bile hizmetine koşmaz, dayak bile atmaz mı ona?</span></p>
				<p class="normal"><span>– Atar mı atar.</span></p>
				<p class="normal"><span>– Öyleyse ne mutlu zorba bir oğul dünyaya getirenlere!</span></p>
				<p class="normal"><span>– Evet, ne mutlu!</span></p>
				<p class="normal"><span>– Anasının, babasının yenecek malı kalmasa, içindeki kör istekler de biriktikçe birikse, bu adam bir evin duvarını delmeye, gece yarısı evine dönen birinin sırtından kaftanını almaya, bir mabedi soymaya kalkmaz mı? Bu arada, çocukluğundan beri namus ve namussuzluk üstüne taşıdığı, herkesin de doğru saydığı eski düşünceler yıkılmaya ve yerlerini sevginin etrafında peydahlanan yeni düşüncelere bırakmaya başlar. Daha kanunları, babasını sayarken, gönlü demokrasiye bağlıyken bu yeni düşünceler ancak rüyalarında baş gösterebiliyordu; şimdiyse, Eros’un baskısı altında, uyurken yaptıklarını uyanıkken ve durmadan yapar olmuştur. Artık hiçbir suçu işlemekten, hiçbir haltı yemekten, hiçbir namussuzluktan kaçınmaz. İçindeki kargaşalık, düzensizlik ortasında Eros dizginlerini eline alır ve her istediğini yaptırır zavallıya. Bir zorba devleti nasıl yürütürse Eros da onu öyle yürütür. Hem kendini besletir ona, hem de peşinden gelen sürü sürü istekleri. Bu isteklerden kimi dışarıdan, kötü dostlardan gelmedir, kimi kendi içinde aynı sebeplerle doğmuş, zincirlerini koparıp başıboş gezer olmuştur. Buna dökülmez mi anlattığımız adamın hayatı?</span></p>
				<p class="normal"><span>– Buna dökülür.</span></p>
				<p class="normal"><span>– Bir devlette bu çeşit insanlar az çıkar ve geri kalanların da aklı başında olursa bunlar gider, bir başka zorbanın emrine girerler, yahut da savaşa girişmiş bir memlekete parayla iş görürler. Her yerde barış varsa kendi yurtlarında kalır, ufak tefek kötülüklerle yetinirler.</span></p>
				<p class="normal"><span>– Nedir bu kötülükler?</span></p>
				<p class="normal"><span>– Hırsızlık, yankesicilik eder, duvar deler, gelenin geçenin elbisesini alır sırtından; tapınakları soyar, özgür insanları köle diye satarlar. Çenesi kuvvetli olanlar para karşılığı namuslu insanları kötüler, yalancı tanıklık ederler; ellerinde bir yetki olanlar kendilerini satar, görevlerini kötüye kullanırlar.</span></p>
				<p class="normal"><span>– Ufak tefek dediğin kötülükler bunlar öyle mi? Böylesi insanların ufak bir azınlık olacağını düşünüyorsun herhalde.</span></p>
				<p class="normal"><span>– Küçük kötülük büyük kötülüğe göre küçüktür. Benim söylediğim bütün o kötülükler, zorbalığın bir devlete getireceği belalar, edebileceği işkenceler yanında devede kulaktır. Ama bu çeşit adamlar bir devlette çoğalır, bir sürü insanı da peşlerine takarlarsa, güçlerinin arttığını fark ederler. İşte halkın budalalığından faydalanarak zorbayı öne süren onlar olur. Aralarından seçtikleri bu zorba, içinde zorbaların en büyüğü, en sunturlusu olan tutkuyu taşıyandır.</span></p>
				<p class="normal"><span>– Tabii, zorbalığa en elverişli olan odur.</span></p>
				<p class="normal"><span>– Halk ya bile bile boyun eğer zorbaya, ya da karşı koyar. O zaman zorba, anasına, babasına el kaldırmaya alışmış olan zorba, onu yetiştiren yurduna karşı da var gücünü kullanır. Dışarıdan yeni yardakçılar getirir kendine. İlk zamanlar sevgilisi olan yurdunu, Giritlilerin anayurt, bizim baba yurt dediğimiz memleketini bu adamlara kul eder, kölelik içinde yaşatır. İçindeki tutku bunları da yaptırır o adama sonunda.</span></p>
				<p class="normal"><span>– Yaptırır.</span></p>
				<p class="normal"><span>– Peki, bu adamlar başa gelmeden önce kendi çevrelerinde nasıl yaşıyorlardı? Düşüp kalktıkları kimseler, ya onların her dediklerini yapmaya hazır dalkavuklar oluyordu, ya da birinden çıkarları olunca, kendileri ona yaltaklanıyor, yüzlerine gülüyor, dilediklerini elde eder etmez de ona sırtlarını dönüyorlardı değil mi?</span></p>
				<p class="normal"><span>– Çok doğru.</span></p>
				<p class="normal"><span>– Ömürleri boyunca kimsenin dostu olamaz bu adamlar; ya efendidirler, ya köle. Gerçek özgürlük, gerçek sevgi, zorba ruhlu bir insanın hiçbir zaman tadamayacağı bir mutluluktur.</span></p>
				<p class="normal"><span>– Buna şüphe yok.</span></p>
				<p class="normal"><span>– Öyleyse bunlara inançsız insanlar demek doğru olmaz mı?</span></p>
				<p class="normal"><span>– Olur.</span></p>
				<p class="normal"><span>– Demin doğruluk üzerinde anlaşırken aldanmamışsak, bu adamlar hiç doğru da olamazlar.</span></p>
				<p class="normal"><span>– Aldanmadık, olamazlar.</span></p>
				<p class="normal"><span>– Şimdi toparlayalım söylediklerimizi: En büyük haydut kimdi? Rüyasında yaptıklarını uyanıkken de yapan adam, değil mi?</span></p>
				<p class="normal"><span>– Evet.</span></p>
				<p class="normal"><span>– İşte, içinde zorbalık olan adam, devletin başına geçti mi böyle yapar. Zorbalık düzenini yürüttükçe de bu hali günden güne artar.</span></p>
				<p class="normal"><span>Glaukon söze karışarak:</span></p>
				<p class="normal"><span>– İster istemez, dedi.</span></p>
				<p class="normal"><span>– Peki ama, dedim, insanların açıkça en kötüsü, ister istemez en mutsuzu da değil midir? Zorbalığı en fazla sürdürmüş, sonuna vardırmış adam, en derin, en sürekli mutsuzluk içinde yaşamış adam olmuyor mu işin aslında? Ne dersiniz? Çokları başka türlü düşünür bunu.</span></p>
				<p class="normal"><span>– Başka türlü olamaz.</span></p>
				<p class="normal"><span>– Zorba dediğimiz adam zorbalık düzeninin örneği, demokrat adam demokrasinin örneği, ötekiler de kendi devletlerinin örneği değil midir?</span></p>
				<p class="normal"><span>– Öyledir.</span></p>
				<p class="normal"><span>– Doğruluk ve mutluluktan yana devletten devlete değişen durum, insandan insana da değişmez mi?</span></p>
				<p class="normal"><span>– Değişir elbet.</span></p>
				<p class="normal"><span>– Peki, doğruluk bakımından zorbalıkla, ilk anlattığımız krallık arasındaki ilinti nedir?</span></p>
				<p class="normal"><span>– İkisi birbirinin tam tersidir; bu bakımdan biri en iyisi, öteki en kötüsüdür.</span></p>
				<p class="normal"><span>– Hangisi en iyisi, hangisi en kötüsü diye sormayacağım, orası belli; ama mutluluk, mutsuzluk bakımından ne düşünüyorsun? Bir tek kişi olan zorbanın ve bir avuç gözdesinin parlak yaşayışına bakarsak gözlerimiz kamaşır, aldanırız. Memleketin içine girmek, toplumun bütününü ele almak, dört bir yanı gezip görmek, ondan sonra bir yargıya varmak gerek.</span></p>
				<p class="normal"><span>– Bunu sormakta haklısın, ama herkes açıkça bilir ki devletlerin en mutsuzu zorbalık, en mutlusu da krallıktır.</span></p>
				<p class="normal"><span>– Tek tek insanları yoklarken de, doğrusu aynı yoldan gitmektir. Bir insan üstüne yargıya varacak olan da, onun içine girmesini, gizli yönlerini görmesini bilmeli; bir çocuk gibi cafcaflara aldanmayıp, zorbanın kalabalıklara yutturduğu parlak görünüşün arkasındaki gerçeğe ulaşmalı. Şimdi bakın ne diyeceğim size: Kafası işleyen birini bulalım, bu adam zorbayla bir çatı altında yaşamış, gündelik hayatını, yakınlarıyla nasıl düşüp kalktığını, gösterişten en fazla sıyrıldığı zamanki halini görmüş, ayrıca memleketin geçirdiği tehlikeli anlarda da yanında bulunmuş olsun. Böyle bir adama, zorba başka insanlardan daha mı mutlu, daha mı mutsuz diye soracak olsam…</span></p>
				<p class="normal"><span>– Tam adamına sormuş olursun.</span></p>
				<p class="normal"><span>– Gelin kendimiz yapalım bu işi: Kafamız işleyen adamlarmışız, zorbayla da düşüp kalkmışız gibi davranalım; karşımızda sorularımıza cevap verecek biri olsun böylece.</span></p>
				<p class="normal"><span>– İyi olur.</span></p>
				<p class="normal"><span>– Haydi öyleyse! Araştıralım birlikte. Devletle insan birbirinin eşiydi değil mi? Şimdi her ikisi üstünde iyice düşün ve başlarına geleni söyle bana.</span></p>
				<p class="normal"><span>– Nedir başlarına gelen?</span></p>
				<p class="normal"><span>– Devletten başlayalım. Bir zorbanın yürüttüğü devlet özgür mü olur, köle mi?</span></p>
				<p class="normal"><span>– Köle olur, hem de nasıl!</span></p>
				<p class="normal"><span>– Evet ama, bu devlette efendiler, dilediğini yapan insanlar yok mudur?</span></p>
				<p class="normal"><span>– Vardır, ama çok az. Hemen hemen bütün yurttaşlar, hem de en iyileri boyunduruk altında yoksulluk içindedir.</span></p>
				<p class="normal"><span>– İnsan devlete benzediğine göre, onda da aynı şey olmaz mı? Onun içini de kölelik ve yoksulluk sarsmaz mı? Ruhunun en dürüst tarafları boyunduruk altına girmez mi? En kötü, en azgın tarafı –ki bir azınlıktır o da– dilediğini yapmaz mı içinde?</span></p>
				<p class="normal"><span>– İster istemez.</span></p>
				<p class="normal"><span>– Peki, bu hale düşen bir ruha ne dersin sen? Özgür mü, köle mi?</span></p>
				<p class="normal"><span>– Köle derim tabii.</span></p>
				<p class="normal"><span>– Ama bu zorbanın kölesi olan devlet, dilediği hiçbir şeyi yapamaz değil mi?</span></p>
				<p class="normal"><span>– Yapamaz.</span></p>
				<p class="normal"><span>– Öyleyse zorbanın ruhu da, bütün ruhu demek istiyorum, dilediğini yapamaz. Kendisini boyuna dürten tutkunun sürdüğü yere gider, zorla; tasalar, üzüntüler eksik olmaz içinden.</span></p>
				<p class="normal"><span>– Olmaz elbette.</span></p>
				<p class="normal"><span>– Peki, bir zorbanın emrindeki toplum zengin midir, fakir mi?</span></p>
				<p class="normal"><span>– Fakir.</span></p>
				<p class="normal"><span>– Bir zorbanın emrindeki ruh da ister istemez yoksul ve açtır öyleyse!</span></p>
				<p class="normal"><span>– Doğru.</span></p>
				<p class="normal"><span>– Böyle bir devlet ve böyle bir ruh hep korku içinde yaşamaz mı?</span></p>
				<p class="normal"><span>– Çaresiz.</span></p>
				<p class="normal"><span>– Hiçbir toplumda oradaki kadar ağlama, sızlama, inilti, söylenti duyulur mu?</span></p>
				<p class="normal"><span>– Duyulmaz.</span></p>
				<p class="normal"><span>– İnsan olarak da bunlar en çok zorbada, azgın tutkulara ve sevgiye kapılmış adamda görülmez mi?</span></p>
				<p class="normal"><span>– Onda görülür elbet.</span></p>
				<p class="normal"><span>– Peki, hangi toplumun daha mutsuz olduğunu bunlara bakarak kestirmiyor muyduk?</span></p>
				<p class="normal"><span>– Hakkımız da yok muydu?</span></p>
				<p class="normal"><span>– Vardı tabii, ama bu halleri zorba insanda görünce ne dersin?</span></p>
				<p class="normal"><span>– Bütün insanların en mutsuzu odur derim.</span></p>
				<p class="normal"><span>– Bunda o kadar haklı değilsin.</span></p>
				<p class="normal"><span>– Nasıl olur?</span></p>
				<p class="normal"><span>– Bence mutsuzluğun son kertesine varan o değildir.</span></p>
				<p class="normal"><span>– Ya kimdir?</span></p>
				<p class="normal"><span>– Şimdi anlatacağım adama belki daha mutsuz diyeceksin.</span></p>
				<p class="normal"><span>– Kimmiş o?</span></p>
				<p class="normal"><span>– Zorba doğmuş bir insan düşün ki, ömrünü kendi köşesinde geçirmiyor da, kaderin kötü bir oyunuyla bir topluluğun baş zorbası olmak durumuna geçiyor; böylesi daha mutsuz değil midir?</span></p>
				<p class="normal"><span>– Önce söylediklerimize göre haklı olabilirsin.</span></p>
				<p class="normal"><span>– Evet, ama böyle bir konuda haklı olabilirsin deyip geçmek olmaz. Meseleyi akıl yoluyla iyice aydınlatmamız gerekir. Kolay değil, mutluluk, mutsuzluk gibi hayatımızın en önemli işini konuşuyoruz.</span></p>
				<p class="normal"><span>– Orası doğru.</span></p>
				<p class="normal"><span>– Öyleyse, haklı mıyım, değil miyim, iyi düşün de söyle. Bence bu zorbanın durumunu bir örnekle aydınlatmak daha doğru olacak.</span></p>
				<p class="normal"><span>– Nasıl bir örnekle?</span></p>
				<p class="normal"><span>– Bazı toplumlarda bir sürü kölesi olan zenginler vardır ya, bunlardan birini alalım. Birçok insanı elinde tutmak bakımından bu zengin, devlet başındaki zorbaya benzer. Aradaki fark, kölelerin sayısıdır.</span></p>
				<p class="normal"><span>– Doğru.</span></p>
				<p class="normal"><span>– Bu türlü zenginler kaygısızca yaşar, bilirsin; kölelerinden yana bir korkuları yoktur.</span></p>
				<p class="normal"><span>– Ne korkuları olsun?</span></p>
				<p class="normal"><span>– Evet, ama niçin yoktur, söyleyebilir misin?</span></p>
				<p class="normal"><span>– Bu zenginleri bütün devlet korur da ondan.</span></p>
				<p class="normal"><span>– İyi söyledin. Ama, elliden fazla kölesi olan bir zengini Tanrılardan biri kaldırdı, çoluğu, çocuğu, malı, mülkü, köleleriyle birlikte ıssız bir yere kondurdu diyelim. Hiçbir hür insandan yardım göremeyecek olan bu adamın her an ne korkular, ne kâbuslar içinde yaşayacağını düşün; köleleri kendini, çoluğunu, çocuğunu ha öldürdü, ha öldürecek diye.</span></p>
				<p class="normal"><span>– Gerçekten yamandır hali.</span></p>
				<p class="normal"><span>– Korkudan bazı kölelerine yaranmak, türlü sözler vermek, gereğinde azat etmek, kısacası kölelerinin dalkavuğu olmak zorunda kalmaz mı?</span></p>
				<p class="normal"><span>– Kalır ister istemez; canını kurtaracak.</span></p>
				<p class="normal"><span>– Üstelik Tanrı bu zenginin yurdu çevresine birçok komşular yerleştirir, bu komşular da insanın insanı köle etmesini hoşgörmez; böyle yapanı yakalayınca asıp keseceklerini söylerse?</span></p>
				<p class="normal"><span>– O zaman büsbütün berbattır hali; dört bir yanı düşman gözlerle çevrili demektir.</span></p>
				<p class="normal"><span>– Peki, zorba da buna benzer bir zindanda zincire vurulmuş yaşamıyor muydu, türlü türlü tutkular, korkular, istekler ortasında? İstediği kadar gezme, görme merakı olsun bu adamın, hiçbir yere kıpırdayamaz; yurttaşlar arasında yalnız o serbestçe gezmek, herkesin merak ettiği şeyleri görmek keyfinden yoksundur. Çoğu zamanını bir kadın gibi evine kapanmış olarak geçirir, dışarılara çıkıp dolaşan, hoş bir şeyler gören kimseleri kıskanır.</span></p>
				<p class="normal"><span>– Evet, tam budur olacağı.</span></p>
				<p class="normal"><span>– İşte kendi içini zor dizginleyen adamın bunlar da gelir başına. Senin en mutsuz saydığın zorba ruhlu adam, kendi hayatını yaşayacak yerde, kaderin sürüklemesiyle bir topluluğun zorbası olursa, kendi içine söz geçirmeyen bu adam başkalarını yönetmeye kalkarsa böyle olur. Bir hasta, eli ayağı tutmayan bir hasta düşün ki, evinde yatacak yerde, ömrü boyunca atlet yarışlarına gitmek zorunda kalsın.</span></p>
				<p class="normal"><span>– Bu benzetme çok yerinde Sokrates.</span></p>
				<p class="normal"><span>– En büyük mutsuzluk budur işte, sevgili Glaukon; başa geçen zorba senin en mutsuz dediğinden daha da mutsuz olmuyor mu böylece?</span></p>
				<p class="normal"><span>– Oluyor, doğru.</span></p>
				<p class="normal"><span>– Demek ki, kim ne derse desin, insan ne kadar zorbaysa o kadar da köledir. En kötü insanlara yaranmak isteyen, aşağının bayağısı, kötünün kötüsü olmaz mı? İsteklerini biraz olsun doyuramaz bu adam. Her zaman birçok eksiği vardır; içini toptan gören bir göz için aslında fakirin fakiridir, ömrü boyunca da korkular, kaygılar içinde kıvranır. Zorbanın hali böylece, ezdiği insanların haline benzemiyor mu?</span></p>
				<p class="normal"><span>– Benziyor.</span></p>
				<p class="normal"><span>– Bu dertlere demin sözünü ettiğimiz kötülükleri de katmak gerekmez mi? Hani o içinde olup da başa geçince büsbütün gelişen kötülükleri; kıskançlığı, ikiyüzlülüğü, haksızlığı, dostsuzluğu, imansızlığı, besleyip büyüttüğü daha nice illetleri. Bütün bunlar yüzünden zorba insanların en mutsuzu olmaz ve yanına yaklaşanları da mutsuz etmez mi?</span></p>
				<p class="normal"><span>– Aklı başında hiç kimse buna hayır demez.</span></p>
				<p class="normal"><span>– Öyleyse şimdi artık sen tiyatro yarışmalarındaki başyargıç ol ve yargını söyle: Mutluluk bakımından birinciliği kime, ikinciliği kime veriyorsun? Krallığı, timokrasiyi, oligarşiyi, demokrasiyi, zorbalığı nasıl bir değer sırasına koyuyorsun?</span></p>
				<p class="normal"><span>– Yargı kolay: Korolar gibi sahneye giriş sırasıyla dizerim onları. İyilikle kötülük, mutlulukla mutsuzluk derecelerine göre girecekleri sıra budur.</span></p>
				<p class="normal"><span>– İster misin şimdi gür sesli birine para verip seyircilere bağırtalım; yahut da ben bağırayım, diyeyim ki: Ariston oğlu Glaukon’un verdiği yargıya göre en iyi ve doğru insan en mutlu insandır, bu adam da içinde en fazla krallık olan, kendi kendini en iyi dizginleyen adamdır. Buna karşılık en kötü, en haksız adam, en mutsuz adamdır; bu adam da, içinde en fazla zorbalık olan, kendini ve devleti en koyu zorbalığa düşürendir.</span></p>
				<p class="normal"><span>– Bağırabilirsin bunu.</span></p>
				<p class="normal"><span>– Şunu da ekleyebilir miyim: İnsanlar ve Tanrılar onları oldukları gibi tanısa da, tanımasa da durum değişmez.</span></p>
				<p class="normal"><span>– Bunu da ekle.</span></p>
				<p class="normal"><span>– Oldu, dedim; ilk kanıtlama bitti böylece. İkincisi geliyor şimdi; ona ne diyeceksin bakalım.</span></p>
				<p class="normal"><span>– Hangisi?</span></p>
				<p class="normal"><span>– Devletin içinde olduğu gibi, her insanın içinde de üç bölüm varsa, bundan yeni bir sonuç daha çıkarabiliriz gibi geliyor bana.</span></p>
				<p class="normal"><span>– Nasıl?</span></p>
				<p class="normal"><span>– Şöyle: İnsanın üç ayrı yanı olduğuna göre, bunların her birine özgü üç ayrı zevk, üç ayrı istek, üç ayrı buyruk vardır.</span></p>
				<p class="normal"><span>– Ne demek istiyorsun bununla?</span></p>
				<p class="normal"><span>– İnsan bir yanıyla bilgi edinir, bir yanıyla öfkelenir demiştik. Üçüncü yanına gelince, değişik şekilleri olduğu için belli bir ad verememiştik ona; en önemli, en başta gelen özelliğiyle anlatmıştık onu: İsteyen, acıkan yanımız demiştik hani. Açlık, susuzluk, cinsel sevgi ve bunlara benzer istekler bu yanımıza giriyordu. Parayı da bu yanımızla seviyorduk; çünkü bu çeşit isteklerimizi daha çok parayla doyurabiliyorduk.</span></p>
				<p class="normal"><span>– Haklıydık böyle düşünmekte.</span></p>
				<p class="normal"><span>– Bu yanımızın hoşlandığı, sevdiği şey kazançtır dersek, onu bir bakımdan daha iyi anlatmış oluruz. İçimizdeki bu bölümden söz ederken, para ve kazançsever yanımız dersek, hem ne demek istediğimizi daha iyi anlatmış, hem de ona yakışan bir ad bulmuş oluruz, değil mi?</span></p>
				<p class="normal"><span>– Bence öyle.</span></p>
				<p class="normal"><span>– Kızan, coşan yanımızın var gücüyle özlediği nedir? Başa geçmek, zafer kazanmak, ün salmak değil mi?</span></p>
				<p class="normal"><span>– Evet.</span></p>
				<p class="normal"><span>– Buna da şan, şerefsever yanımız dersek doğru olur mu?</span></p>
				<p class="normal"><span>– Çok yerinde olur.</span></p>
				<p class="normal"><span>– Bilgi edinen yanımıza gelince, herkes de bilir ki bu yanımız hiç durmadan gerçeği olduğu gibi yakalamak peşindedir, yalnız buna verir kendini; üç yanımızdan paraya ve şerefe en az değer vereni odur.</span></p>
				<p class="normal"><span>– Ona şüphe yok.</span></p>
				<p class="normal"><span>– Ona bilim ve düşüncesever yanımız demek uygun düşer mi?</span></p>
				<p class="normal"><span>– Düşer elbet.</span></p>
				<p class="normal"><span>– Peki, insanın içine buyruk veren hangi yanıdır? Kimi insanda bu, bilgi edinen yan, kimi insanda da sırasına göre diğer iki yan değil midir? Kiminde biri, kiminde öteki başa geçmez mi bunların?</span></p>
				<p class="normal"><span>– Öyle olur.</span></p>
				<p class="normal"><span>– İşte onun için başlıca üç çeşit insan vardır deriz: Bilgisever, ünsever ve parasever insan.</span></p>
				<p class="normal"><span>– Doğru.</span></p>
				<p class="normal"><span>– Bu üç ayrı insana göre de üç ayrı çeşit zevk vardır.</span></p>
				<p class="normal"><span>– O da doğru.</span></p>
				<p class="normal"><span>– Bu üç insanın her birine sor, hangisinin hayatı en hoştur, diye: Her birinin kendi hayatını beğeneceğinden emin olabilirsin. Parasever adam diyecektir ki, bilim, şan şeref karın doyurmaz, bunların verdiği zevk para kazanmanın verdiği zevk yanında hiç kalır.</span></p>
				<p class="normal"><span>– Öyle der tabii.</span></p>
				<p class="normal"><span>– Ünsever, para biriktirme zevkini kaba bulur; bilme zevkini de, insana ün sağlamadıkça, boş, manasız bir heves sayar.</span></p>
				<p class="normal"><span>– Öyledir.</span></p>
				<p class="normal"><span>– Bilgisevere, filozofa gelince, gerçeği olduğu gibi tanıma, durmadan yeni şeyler öğrenmenin keyfi yanında öteki zevkler için ne der? Bunları asıl istenecek şeyin çok uzağında görmez mi? Zoraki istekler der bunlara ve bunu kelimenin tam anlamıyla söyler; hayat insanı zorlamasa bunlardan vazgeçilebilir demek ister, değil mi?</span></p>
				<p class="normal"><span>– Çok doğru.</span></p>
				<p class="normal"><span>– Şimdi, dedim, madem üç ayrı zevkten ve yaşayıştan konuşuyoruz, hangisi daha doğru, daha eğri, hangisi daha iyi, daha kötü diye düşünmeyelim de, hangisinin daha hoş, daha mutlu olduğunu araştıralım. Acaba biz bu üç insandan hangisine hak vereceğiz bu bakımdan?</span></p>
				<p class="normal"><span>– Buna cevap vermek zor geliyor bana.</span></p>
				<p class="normal"><span>– Peki, şu yoldan gidelim: İnsanın, yargısında aldanmaması için neler gerektir? Görme, anlama ve düşünme, değil mi? Bunlardan başka neyle daha iyi yargıya varılabilir?</span></p>
				<p class="normal"><span>– Hiçbir şeyle.</span></p>
				<p class="normal"><span>– Peki, düşünelim; bizim üç insandan hangisi, sözünü ettiğimiz bütün zevkler üstüne daha fazla görgü edinmiştir? Parasever adam gerçeğin ne olduğunu bilmeye kalksa, filozoftan daha iyi görgü edinebilir mi? Kazanç zevkinin ne olduğunu filozofun görebileceğinden fazla, bilim zevkinin ne olduğunu görebilir mi?</span></p>
				<p class="normal"><span>– Ondan çok geride kalır; çünkü bilimsever, daha çocukluğundan başlayarak diğer iki insanın zevklerini tatmak zorundadır; paraseverse, her şeyin aslını öğrenmek istese bile, bunun zevkini tatmak, görgüsünü edinmek zorunda değildir. Hem diyebilirim ki, bu görgüyü edinmeye ne kadar gayret de etse, onun için zor iştir bu.</span></p>
				<p class="normal"><span>– Demek bilimseverde, her iki türlü zevkin bilgisi paraseverden daha fazladır?</span></p>
				<p class="normal"><span>– Hem de ne kadar.</span></p>
				<p class="normal"><span>– Peki, ünseverle karşılaştırırsak, şan, şerefin verdiği zevki filozofun bildiği kadar, şeref peşinde koşan da felsefenin verdiği zevki bilebilir mi?</span></p>
				<p class="normal"><span>– Hayır; çünkü şeref, amacına erişen herkesin tattığı bir şeydir; zengin, kahraman ve bilge, halkın alkışladığı insanlardır, her üçü de ün kazanmanın ne olduğunu bilirler, ama gerçeğin ne olduğu üzerinde düşünmenin zevkini yalnız filozof tadabilir.</span></p>
				<p class="normal"><span>– Demek, görgü, bilgi bakımından en iyi yargıya varacak olan bilimseverdir?</span></p>
				<p class="normal"><span>– Öyledir.</span></p>
				<p class="normal"><span>– Bilgiye anlamayı katmak da yalnız onun harcıdır diyebiliriz.</span></p>
				<p class="normal"><span>– Buna kimse hayır demez.</span></p>
				<p class="normal"><span>– İyi anlamanın aracı bakımından da aynı şey değil mi? Paraseverden, şerefseverden çok onu da filozof kullanır.</span></p>
				<p class="normal"><span>– Nedir bu araç?</span></p>
				<p class="normal"><span>– Düşünme. İnsan onsuz yargıya varamaz dememiş miydik?</span></p>
				<p class="normal"><span>– Demiştik.</span></p>
				<p class="normal"><span>– Düşünme, akıl yürütme asıl filozofun kullandığı araç değil midir?</span></p>
				<p class="normal"><span>– Şüphesiz.</span></p>
				<p class="normal"><span>– Zenginlik ve kazanç, düşünmenin en iyi yolu olsaydı, paraseverin övdüğü, ya da yerdiği, övülmeyi veya yerilmeyi en fazla hak eden şey olurdu.</span></p>
				<p class="normal"><span>– Elbette.</span></p>
				<p class="normal"><span>– Şeref, zafer, yiğitlik en doğru düşünmenin yolu olsaydı, bunları sevenin iyi dediği iyi, kötü dediği kötü olurdu.</span></p>
				<p class="normal"><span>– Öyle ya!</span></p>
				<p class="normal"><span>– Peki, insan iyiyi kötüden neyle ayırıyordu? Görme, anlama ve düşünmeyle değil mi?</span></p>
				<p class="normal"><span>– Bilmeyi, anlamayı, düşünmeyi sevenin verdiği yargı elbette en doğrusu olacak.</span></p>
				<p class="normal"><span>– Demek oluyor ki, sözünü ettiğimiz üç çeşit zevkin en hoşu, bilgi edinen tarafımızın zevkidir ve bu tarafı başta gelen adam en hoş hayatı sürer.</span></p>
				<p class="normal"><span>– Başka türlü olmaz; çünkü en iyi yargıç filozoftur, onun beğendiği hayat da kendi sürdüğü hayattır.</span></p>
				<p class="normal"><span>– Bizim yargıç ikinciliği hangi zevke, hangi hayata verecek?</span></p>
				<p class="normal"><span>– Ünseverinkine verecek, besbelli; çünkü onun zevki kendininkine paraseverin zevkinden daha yakındır.</span></p>
				<p class="normal"><span>– Böylece zevklerin en aşağılığı para zevki oluyor.</span></p>
				<p class="normal"><span>– Ona ne şüphe.</span></p>
				<p class="normal"><span>– İkinci kanıtlama da burada bitiyor. Doğru eğriye karşı iki zafer kazanmış oldu. Üçüncü zafer için biz de Olympiat atletleri gibi Olympos’un kurtarıcı Tanrısı Zeus’a başvuralım. İyi düşünürsek, bilgelik zevki yanında öteki zevkler ne gerçektir, ne de duru. Bir bilgenin bunlara zevkin gölgeleri dediğini duymuştum galiba. Bu da doğruysa, eğri insanı iyice yıktık, sırtını yere getirdik demektir.</span></p>
				<p class="normal"><span>– Evet, ama anlat ne demek istediğini.</span></p>
				<p class="normal"><span>– Cevaplarınla bana yardım edersen anlatayım.</span></p>
				<p class="normal"><span>– Sor öyleyse.</span></p>
				<p class="normal"><span>– Sen de cevap ver: Acı duymak, zevk duymanın karşıtı değil midir?</span></p>
				<p class="normal"><span>– Öyledir tabii.</span></p>
				<p class="normal"><span>– İnsanın ne zevk, ne acı, ne sevinç, ne üzüntü duyduğu bir hal de vardır diyemez miyiz?</span></p>
				<p class="normal"><span>– Diyebiliriz.</span></p>
				<p class="normal"><span>– Bu iki karşıt duygunun tam ortasında, ruhumuzun, her ikisinden de yorulup dinlendiği bir yer vardır sanki. Öyle gelmiyor mu sana da?</span></p>
				<p class="normal"><span>– Evet.</span></p>
				<p class="normal"><span>– Hastalar acı çekerken ne söyler bilirsin.</span></p>
				<p class="normal"><span>– Ne söyler?</span></p>
				<p class="normal"><span>– Sağlıktan daha tatlı bir şey yoktur derler, ama hasta olmadan önce hiç de öyle düşünmezlerdi herhalde?</span></p>
				<p class="normal"><span>– Öyledir, bilirim.</span></p>
				<p class="normal"><span>– Dayanılmaz bir ağrı içinde kıvrananlar da, bu ağrı bir dursa bundan büyük keyif olmaz derler, bunu da duymuşluğun vardır.</span></p>
				<p class="normal"><span>– Vardır.</span></p>
				<p class="normal"><span>– Daha birçok haller de görmüşsündür ki, insanlar acı duyarken en hoş buldukları şey zevk değil, acının dinmesidir.</span></p>
				<p class="normal"><span>– Böyle anlarda ağrının dinivermesi gerçekten hoş, tatlı bir şeydir.</span></p>
				<p class="normal"><span>– Buna karşılık, zevkin bittiği an hiç de hoş değildir, bir acılık gelir ondan sonra.</span></p>
				<p class="normal"><span>– Gelebilir.</span></p>
				<p class="normal"><span>– Öyleyse zevk duymayla acı duyma arasındaki demin sözünü ettiğimiz dinlenme hem acı, hem tatlı bir an olacak.</span></p>
				<p class="normal"><span>– Öyle görünüyor.</span></p>
				<p class="normal"><span>– Peki ama, bir şey ne odur, ne bu, hem odur, hem bu, diyebilir miyiz?</span></p>
				<p class="normal"><span>– Diyemeyiz sanırım.</span></p>
				<p class="normal"><span>– Öte yandan insan zevk veya acı duyarken içi bir çeşit hareket halindedir değil mi?</span></p>
				<p class="normal"><span>– Evet.</span></p>
				<p class="normal"><span>– Bizse demin, ne zevk, ne de acı duyduğumuz anın ikisi ortasında bir dinlenme, bir durgunluk anı olduğunu söylemedik mi?</span></p>
				<p class="normal"><span>– Söyledik sahi.</span></p>
				<p class="normal"><span>– Öyleyse, acının yokluğuna zevk, zevkin yokluğuna acı dememizi akıl alır mı?</span></p>
				<p class="normal"><span>– Almaz.</span></p>
				<p class="normal"><span>– Demek o hal zevk değil, acının yanında zevk, acı değil, zevkin yanında acı gibi gelir bize. Gerçek zevk bakımından sağlam bir yanı yoktur bu halin; bir kuruntu, bir aldanmadır sadece.</span></p>
				<p class="normal"><span>– Herhalde akıl böyle olmasını istiyor.</span></p>
				<p class="normal"><span>– Şimdi acılardan sonra gelmeyen zevkleri bir düşün, göreceksin ki zevk acının durması, acı zevkin durması değildir her zaman.</span></p>
				<p class="normal"><span>– Hangi zamanı, hangi zevkleri demek istiyorsun?</span></p>
				<p class="normal"><span>– Çoktur böyleleri; ama koku almanın verdiği zevkleri alalım istersen en başta. Bu zevkler bir acıdan sonra gelmez, içimizi birden ve derinden sarar ve hiçbir acı bırakmadan kesilirler.</span></p>
				<p class="normal"><span>– Sahi öyledir.</span></p>
				<p class="normal"><span>– Öyleyse acının kesilmesi düpedüz zevk, zevkin kesilmesi de gerçekten acıdır, demeyelim; aldatmayalım kendimizi.</span></p>
				<p class="normal"><span>– Evet, kaçınmalı bundan.</span></p>
				<p class="normal"><span>– Ama böylesi haller yok da değil. Bedenden ruha geçen, zevk adını verdiğimiz birçok duygular acının kesilmesinden gelir. Böyleleri hem ötekilerden fazla, hem daha zorludur.</span></p>
				<p class="normal"><span>– Bu da doğru.</span></p>
				<p class="normal"><span>– Birçok acıları ve zevkleri de önceden, olacağı beklerken duyarız; onlar da böylesi duygulardır, değil mi?</span></p>
				<p class="normal"><span>– Onlar da öyledir, doğru.</span></p>
				<p class="normal"><span>– Bu türlü zevklerin özü nedir, en çok neye benzer bunlar, bilir misin?</span></p>
				<p class="normal"><span>– Neye benzer?</span></p>
				<p class="normal"><span>– Tabiatta bir yüksek, bir alçak, bir de orta vardır değil mi sence?</span></p>
				<p class="normal"><span>– Evet.</span></p>
				<p class="normal"><span>– İnsan alçaktan ortaya geçerken yükseliyormuş gibi gelmez mi kendisine? Ortaya varıp da geldiği yere bakınca çaresiz yüksekte görür kendini, asıl yükseği daha görmemiştir çünkü.</span></p>
				<p class="normal"><span>– Zeus bilir ya, yükseği bilmeyen başka türlü düşünemez!</span></p>
				<p class="normal"><span>– Ortadan aşağı inen de haklı olarak, yüksekten düşünüyorum sanır.</span></p>
				<p class="normal"><span>– Şüphesiz.</span></p>
				<p class="normal"><span>– İnsanın bu türlü aldanmaları nereden gelir? Yükseğin, ortanın, alçağın ne olduğunu bilmemesinden, değil mi?</span></p>
				<p class="normal"><span>– Öyle ya!</span></p>
				<p class="normal"><span>– O zaman ne diye şaşmalı gerçeği bilmeyenlerin birçok şeyler üstüne, bu arada acıyla tatlı ve ikisinin ortası üstüne yanlış düşünceler kurmasına? Zevkten acıya geçtikleri zaman bunun acı olduğuna inanmakta haklıdır, çünkü acı duyarlar gerçekten. Acıdan da ikisi ortası hale geçtikleri zaman zevkin ta kendisine vardıklarını sanırlar elbet. Beyazı bilmeyenlerin bozla karayı birbirinin tersi sandıkları gibi, onlar da asıl zevkin ne olduğunu bilmedikleri için acısızlığı acının karşıtı sanıp aldanırlar.</span></p>
				<p class="normal"><span>– Buna hiç de şaşmam doğrusu, başka türlü düşünseler o zaman istekler bedenimizdeki bir çeşit yokluklar değil midir?</span></p>
				<p class="normal"><span>– Öyleyse şunu düşün şimdi: Açlık, susuzluk ve onlara benzer istekler bedenimizdeki bir çeşit yokluklar değil midir?</span></p>
				<p class="normal"><span>– Öyledir.</span></p>
				<p class="normal"><span>– Bilgisizlik, akılsızlık da ruhumuzdaki yokluklar?</span></p>
				<p class="normal"><span>– Evet.</span></p>
				<p class="normal"><span>– Bu boşlukları yiyecek, içecekle olsun, bilgi ve düşünceyle olsun, dolduramaz mıyız?</span></p>
				<p class="normal"><span>– Doldurabiliriz elbet.</span></p>
				<p class="normal"><span>– Ama en gerçek dolgunluk neyle olur? Gerçekliği az olan şeyle mi, çok olan şeyle mi?</span></p>
				<p class="normal"><span>– Gerçekliği çok olan şeyle tabii.</span></p>
				<p class="normal"><span>– Peki sence bu iki çeşit şeyden hangisi gerçek varlığa, öz varlığa daha yakındır? Ekmek, içki, et cinsinden doyurucu şeyler mi, yoksa sağduyu, bilim, düşünce gibi değerler mi? Şöyle de sorabiliriz: Değişmez, ölmez, aldatmaz varlıktan gelen, o varlığa benzeyen ve o varlığa benzer bir insanda kendini gösteren şeyde mi daha çok gerçeklik vardır, yoksa değişen, ölen, aldatan varlıktan gelen, o varlığa benzeyen, ona benzer bir insanda kendini gösteren şeyde mi?</span></p>
				<p class="normal"><span>– Değişmez varlık cinsinden olanda daha çok gerçeklik vardır.</span></p>
				<p class="normal"><span>– Durmadan değişen şeyin gerçekliği bilimden daha mı yakındır varlığa?</span></p>
				<p class="normal"><span>– Hayır.</span></p>
				<p class="normal"><span>– Doğruluğa?</span></p>
				<p class="normal"><span>– Hayır.</span></p>
				<p class="normal"><span>– Doğrulukla ilgisi az olan şeyin varlıkla ilgisi de az olmaz mı?</span></p>
				<p class="normal"><span>– İster istemez.</span></p>
				<p class="normal"><span>– Öyleyse bedeni doyurmaya yarayan şeyler, toptan, öz gerçeğe, öz varlığa, ruhu doyuran şeylerden daha uzaktır.</span></p>
				<p class="normal"><span>– Çok daha uzak.</span></p>
				<p class="normal"><span>– Ya bedenin kendisi öz varlığa ruhtan daha uzak değil midir?</span></p>
				<p class="normal"><span>– Elbette.</span></p>
				<p class="normal"><span>– Demek ki daha gerçek şeylerle dolan, kendisi de daha gerçek olan; daha az gerçek şeylerle dolan, kendisi de daha az gerçek olandan daha gerçek olarak dolar.</span></p>
				<p class="normal"><span>– Öyle ya.</span></p>
				<p class="normal"><span>– İnsanın yaradılışına uygun şeylerle dolması bir zevk olduğuna göre, daha gerçekten ve daha gerçek şeylerle dolan yanımız zevklerin en gerçeğini, en gerçek olarak tadar. Daha az gerçek şeylerle dolan yanımızsa daha aldatıcı, daha belirsiz olarak dolar, duyduğu zevk de daha aldatıcı, daha bulanıktır.</span></p>
				<p class="normal"><span>– İster istemez böyle olacak.</span></p>
				<p class="normal"><span>– İşte bu yüzden, bilgeliğe, ruh üstünlüğüne ermeyen, beden zevklerini doyurmakla kalanlar sanki hep alçağa düşüp sonra ortaya kadar çıkar, ömürleri boyunca bu ikisi arasında mekik dokurlar. Bu sınırı aşamazlar bir türlü. Gerçek yükseğe ne gözlerini kaldırmış, ne de gitmişlerdir ona doğru. İçleri hiçbir zaman varlıkla dolmamış, sağlam, yalın bir zevk tadamamışlardır. Gözleri hayvanlarınki gibi hep yerde, aşağıda sofradadır. Yarış eder gibi karın doyururlar, sen çok yedin, ben az yedim diye itişir kakışırlar, boynuzları, nallarıyla birbirlerini iter, kakar, yine de doyuramazlar aç gözlerini. Neden? Çünkü gerçek yiyecek değildir yedikleri, doyurdukları yanları da asıl var olan, yediğini saklayabilen yanları değildir.</span></p>
				<p class="normal"><span>– Sokrates, diye haykırdı Glaukon, bir Tanrı sözcüsü gibi konuştun: Birçok insanların hayatı budur gerçekten!</span></p>
				<p class="normal"><span>– Elbette acıyla karışık olacak bu adamların zevkleri. Duydukları, zevkin kendisi değil, gölgeleri, renksiz taslaklarıdır; acıyla yan yana konmadıkça anlamı olmayan taslaklar. Bu yüzden doymaz bir azgınlıkla, çılgınca sevişirler, sevdikleri için cenkleşirler; Stesikhoros’un anlattığı gibi Troya’da, aslını bilmedikleri Helene’in hayali uğruna birbirlerini öldürürler.</span></p>
				<p class="normal"><span>– Böyle olur çaresiz.</span></p>
				<p class="normal"><span>– İnsanın içindeki kızma gücü de böyle doyurmaz mı kendini? Yükselme tutkusunun azdırdığı kıskançlık, savaşın azdırdığı şeref düşkünlüğü, insanları körü körüne, akılsızca, oburca şan, zafer kazanmaya, öç almaya sürüklemez mi?</span></p>
				<p class="normal"><span>– Evet, kızma gücü de bu yola dökülür</span></p>
				<p class="normal"><span>– Peki, ama şunu söyleyemez miyiz çekinmeden: İnsanın kazanç ve şerefle ilgili istekleri, bilimin ve aklın emrine girer de, onların gösterdiği zevkleri arar, bulursa, o zaman tadabilecekleri en gerçek zevkleri tadarlar. Çünkü doğrunun ardından gitmişlerdir; çünkü buldukları zevkler kendilerine özgü zevklerdir. Bir insan için en iyi olan şey kendine en uygun olan şey değil midir?</span></p>
				<p class="normal"><span>– En iyi şey kendimize özgü olanı bulmaktır gerçekten.</span></p>
				<p class="normal"><span>– İnsan ruhunu var gücüyle bilim ve düşünce sevgisine bağlar, içindeki değişik güçlerden hiçbiri ona başkaldırmazsa, o zaman, her şeyden önce, bu güçlerin her biri kendi görevlerinin sınırları içinde kalır, birbirlerinin hakkını yemezler, sonra da her biri kendine özgü zevkleri tadar; işte en katıksız, en gerçek zevkler de bunlardır.</span></p>
				<p class="normal"><span>– Ona şüphe yok.</span></p>
				<p class="normal"><span>– Ama içimiz bu güçlerden birinin emrine girerse, ilkin o güç kendine özgü zevki bulamaz, sonra da ötekileri kendilerine aykırı, aldatıcı zevklere sürükler.</span></p>
				<p class="normal"><span>– Doğru.</span></p>
				<p class="normal"><span>– Bir şey bilimden, akıldan ne kadar uzaklaşırsa, bu hale düşmesi de o kadar kolay olur.</span></p>
				<p class="normal"><span>– Elbette.</span></p>
				<p class="normal"><span>– Peki, akıldan en çok ayrılan, kanundan, düzenden de en çok ayrılan değil midir?</span></p>
				<p class="normal"><span>– Öyledir.</span></p>
				<p class="normal"><span>– Akıldan en çok ayrılan neydi demiştik? Azgın sevgiye, zorbalığa kaçan istekler değil mi?</span></p>
				<p class="normal"><span>– Evet.</span></p>
				<p class="normal"><span>– En az ayrılan neydi? Ölçülü, başın buyruğuna bağlı istekler.</span></p>
				<p class="normal"><span>– Evet.</span></p>
				<p class="normal"><span>– Öyleyse en gerçek, insana en uygun, zevklerden en uzak olan zorba, onlara en yakın olan da baş, yani kraldır.</span></p>
				<p class="normal"><span>– İster istemez.</span></p>
				<p class="normal"><span>– Bundan şu çıkar: En tatsız hayat zorbanınki, en tatlı hayat da kralınkidir.</span></p>
				<p class="normal"><span>– Bu çıkar, doğru.</span></p>
				<p class="normal"><span>– Peki, zorba kraldan kaç derece daha kötü yaşar, bilir misin?</span></p>
				<p class="normal"><span>– Söyle de bileyim.</span></p>
				<p class="normal"><span>– İnsanın üç zevki varsa, bunun biri kanuna, düzene uygun, ikisi piçtir. Piç zevklerin sınırını aşıp akıldan ve kanundan kaçan zorba öyle aşağılık zevkler içinde yaşar ki, kraldan ne kadar aşağıda olduğunu kestirmek zordur. Olsa olsa bir tek çaresi vardır bunun.</span></p>
				<p class="normal"><span>– Hangi çare?</span></p>
				<p class="normal"><span>– Oligarşi adamını ele alacak olursak, zorba ondan üç derece aşağıdır, çünkü arada demokrasi adamı da var.</span></p>
				<p class="normal"><span>– Evet.</span></p>
				<p class="normal"><span>– Demek ki zorbanın tattığı zevkimsi şey, oligarşi adamının tattığı zevkimsi şeye göre üç derece daha uzaktır gerçek zevkten, demin söylediklerimiz doğruysa.</span></p>
				<p class="normal"><span>– Öyle.</span></p>
				<p class="normal"><span>– Seçkin insanla krallık insanını bir sayarsak, oligarşi insanı da kralık insanından çok derece daha aşağıdadır.</span></p>
				<p class="normal"><span>– Öyle ya, üç derece daha!</span></p>
				<p class="normal"><span>– Demek ki, zorba, gerçek zevkten üç çarpı üç kat daha uzaktır.</span></p>
				<p class="normal"><span>– Doğru.</span></p>
				<p class="normal"><span>– Zorbanın tattığı zevk gölgesini uzunlamasına ölçecek olursak, bir tamsayıya varabiliriz gibi geliyor bana.</span></p>
				<p class="normal"><span>– Olabilir.</span></p>
				<p class="normal"><span>– Üçün önce karesini, sonra kübünü aldık mı, kralla arasındaki uzay ortaya çıkar.</span></p>
				<p class="normal"><span>– Hesabı kuvvetli olan için kolay.</span></p>
				<p class="normal"><span>– Zevk gerçekliği bakımından kralın zorbadan uzaklığını da anlamak istersek bu hesabı yapar ve görürüz ki, kral yedi yüz yirmi dokuz kere daha mutlu, zorba da o ölçüde mutsuzdur.</span></p>
				<p class="normal"><span>– Bizim iki adamı, doğruyla eğriyi, zevk ve acı bakımından ayırmış oldun, hem de yaman bir sayıyla doğrusu!</span></p>
				<p class="normal"><span>– Sayı yaman ama yanlış değil. Ömürlerinin her yılında da tam bu kadar gündüz ve gece vardır, hesabımız tamamsa.</span></p>
				<p class="normal"><span>– Evet, hesap tamam.</span></p>
				<p class="normal"><span>– İyi ve doğru adam, zevk bakımından kötü ve eğri adamı bu kadar aşarsa, dirlik, düzen, değer bakımından aralarındaki ölçülmez uzaklığı düşün.</span></p>
				<p class="normal"><span>– Ölçülmez gerçekten.</span></p>
				<p class="normal"><span>– Böylece bir sorunu aydınlatmış olduk. Konuşmamızın burasında, nereden kalkıp buraya nasıl geldiğimizi toparlayalım. Ne demiştik: Bir insan kötülüğü sonuna kadar götürür, kendini doğru adam göstermenin yolunu bulursa, eğrilik onun için kârlı bir şeydir. Buydu söylenen, aldanmıyorsam.</span></p>
				<p class="normal"><span>– Tam buydu.</span></p>
				<p class="normal"><span>– Doğru ve eğri davranışların sonuçları üstünde anlaştığımıza göre, şimdi bunu söyleyenle kozumuzu paylaşalım.</span></p>
				<p class="normal"><span>– Nasıl yapalım bunu?</span></p>
				<p class="normal"><span>– İnsan ruhunu gözle görülen bir varlık olarak düşünelim ki, eğriliği savunan, sözlerinin nereye vardığını anlasın.</span></p>
				<p class="normal"><span>– Nasıl bir varlık?</span></p>
				<p class="normal"><span>– Masalların anlattığı o eski canavarlara benzer bir varlık: Khymaira, Skylla, Kerberos gibi; bir bedende türlü türlü biçimleri birleştiren garip varlıklar gibi.</span></p>
				<p class="normal"><span>– Evet, masallarda vardır böyle varlıklar.</span></p>
				<p class="normal"><span>– Böyle değişik biçimli bir canavar düşün: Bir sürü kafası olsun, çepeçevre dizilmiş, kimi uysal, kimi yırtıcı hayvan kafaları. Bu canavar, kendiliğinden, dilediği biçimlere de girebilsin.</span></p>
				<p class="normal"><span>– Böyle bir varlığı ancak usta bir heykelci canlandırabilir. Ama insan düşüncesi balmumundan daha yumuşak, türlü biçimlere girmeye her şeyden daha yatkındır. Oldu, düşündüm böyle bir varlık.</span></p>
				<p class="normal"><span>– Şimdi bir de aslan tasarla, sonra da bir insan. Ama bu üçünden en büyüğü birinci olsun, sonra ikinci, sonra üçüncü gelsin.</span></p>
				<p class="normal"><span>– Bu daha kolay.</span></p>
				<p class="normal"><span>– Sonunda her üçünü bir tek varlıkta topla; bir bütün yap hepsiyle.</span></p>
				<p class="normal"><span>– Yaptım.</span></p>
				<p class="normal"><span>– Şimdi bu bütüne dıştan bir tek biçim ver, bu da insan biçimi olsun; öyle ki, içini görmeyen onu bir tek varlık gibi görsün dışarıdan, bir insan gibi.</span></p>
				<p class="normal"><span>– Dış kalıp da tamam.</span></p>
				<p class="normal"><span>– Şimdi bu adam eğrilikten fayda görür, doğru olmak bir işine yaramaz diyene biz de şöyle diyelim: Sana göre kârlı olan, içimizdeki çok başlı canavarı ve aslanı iyice besleyip kuvvetlendirmek, insanı aç bırakıp zayıflatmaktır. Böyle yapmalıyız ki ötekiler insanı diledikleri yere zorla sürüklesinler, üçü uzlaşıp birlikte yaşamaya alışacakları yerde çatışsın, birbirini ısırsın, kemirsinler.</span></p>
				<p class="normal"><span>– Eğriliği övmek bunu istemek olur.</span></p>
				<p class="normal"><span>– Doğru olmak kârlıdır dersek, sadece içimizdeki insanın bütün insanı mümkün olduğu kadar dizginlemesini istiyoruz demektir: O, çok kafalı canavara yem verecek, göz kulak olacak; çiftçi nasıl ehlî hayvanları besler, vahşi hayvanların çoğalmasına engel olursa, o da öyle yapacak. Onu bir çocuk, bir öğrenci gibi yetiştirirken aslanı kendine yardımcı olarak alacak. Hiçbirinden dikkatini esirgemeyecek, hepsinin hem aralarında, hem de kendisiyle iyi geçinmesini sağlayacak.</span></p>
				<p class="normal"><span>– Doğruluğu savunma da bunu istemek olur.</span></p>
				<p class="normal"><span>– Demek ki her bakımdan, doğruluğu öven haklı, eğriliği öven haksızdır. İster zevk, ister şeref, ister fayda düşünelim, doğruluktan yana olan aldanmaz, doğruluğu kötüleyense çürük tahtaya basar, neyi kötülediğini de bilmez.</span></p>
				<p class="normal"><span>– Bilmez bence de.</span></p>
				<p class="normal"><span>– Onu tatlılıkla caydırmaya bakalım öyleyse; çünkü bu yanlışa bile bile düşmüş değildir. Soralım ona: A mübarek adam, diyelim; dürüst olanla olmayanı en iyi nasıl ayırt ederiz? Dürüst olmak içimizde hayvanlığı, insanlık, daha da doğrusu Tanrılık yanımızın emrine vermek değil midir? Dürüst olmayanın yaptığıysa nedir? Uysal yanımızı azgın yanımıza köle etmek değil mi? Bunu doğru bulur mu acaba? Yoksa ne der?</span></p>
				<p class="normal"><span>– Doğru bulur bana sorarsan!</span></p>
				<p class="normal"><span>– Böyle olunca, haksız para kazanmanın kime ne faydası olur? Bunu yapmakla insan en iyi yanını en kötü yanının emrine vermiş olmuyor mu? Bir insan para için oğlunu, kızını azgın ve kötü bir efendiye köle diye verirse, aldığı para ne kadar çok olursa olsun, kârlı bir iş yapmış sayılmaz değil mi? Öyleyse en Tanrısal yanını hiç acımadan, en aşağılık, en kirli yanına köle eden adam nasıl mutlu olabilir? Parayla ruhunu satan bu adam, kocasını bir gerdanlığa satan Eriphyle gibi en büyük kötülüğü yapmış olmaz mı kendine?</span></p>
				<p class="normal"><span>– En büyük kötülüğü yapmış olur; ben onun yerine cevap vereyim sana.</span></p>
				<p class="normal"><span>– İnsanlar oburluğu neden kötülemiştir her zaman? Obur insan, içindeki çok başlı canavarın dizginlerini fazla gevşek bırakır da ondan, değil mi?</span></p>
				<p class="normal"><span>– Ondan.</span></p>
				<p class="normal"><span>– Dik kafalılığı, hırçınlığı kötü görürüz; çünkü bu hallerde içimizdeki aslan ve yılan biçimli hayvan ölçüyü bozacak kadar büyümüş, gelişmiştir.</span></p>
				<p class="normal"><span>– Öyledir.</span></p>
				<p class="normal"><span>– Süs düşkünlüğünü, tembelliği de beğenmeyiz; çünkü bunlar aynı hayvanı şımartır, gevşetir, sonunda korkaklığa götürürler insanı.</span></p>
				<p class="normal"><span>– Herhalde.</span></p>
				<p class="normal"><span>– Dalkavukluğu, alçaklığı niçin kötüleriz? Bunlar da içimizdeki aslanın öteki hayvana köle olmasıdır, o obur canavar doymak bilmez, iştahı, para hırsıyla aslanı küçültür, maymuna çevirir.</span></p>
				<p class="normal"><span>– Doğru.</span></p>
				<p class="normal"><span>– Yalnız elleri, ayaklarıyla çalışabilen işçileri sence neden hor görürüz az çok? Şundan başka ne olabilir bunun sebebi: Bu işçilerde en iyi yan o kadar zayıftır ki, içindeki hayvanları dizginleyemez, tersine, baş eğer onlara, küçülüp ayaklarına düşmekten başka şey yapamaz.</span></p>
				<p class="normal"><span>– Bundan olacak herhalde.</span></p>
				<p class="normal"><span>– Böyle bir insanın üstün insandaki dizginleyici güce kavuşmasını istersek ne yaparız? Bu üstün adama, içinde Tanrısal yan baş olmuş adama köle olmasını isteriz ondan. Ama biz bununla kölenin zarar görmesini, ezilmesini istemiyoruz, Thrasymakhos gibi; tersine, biz herkes için, Tanrısal ve bilge bir varlığın buyruğu altına girmenin çok daha kârlı olduğuna inanıyoruz; bu varlık ister kendi içimizde olsun –en iyisi bu tabii–, ister dışarıdan yönetsin bizi. Böylelikle hep aynı düzen içinde yaşar, birbirimizin mümkün olduğu kadar benzeri ve dostu oluruz.</span></p>
				<p class="normal"><span>– Diyecek yok buna.</span></p>
				<p class="normal"><span>– Kanunların yaptığı da bu değil mi zaten? Onlar da toplumun bütün teklerine yol göstermiyorlar mı? Çocukları yönetirken de aynı şeyi yapıyoruz; kendi işlerinde, devlette olduğu gibi bir düzen kuruluncaya kadar onları buyruğumuz altında tutuyoruz. Bizim en iyi yanımızı kullanıp onların en kötü yanını geliştiriyor, içlerine bize benzer bir bekçi, bir baş yerleştirdikten sonra serbest bırakıyoruz onu.</span></p>
				<p class="normal"><span>– Çok doğru.</span></p>
				<p class="normal"><span>– Peki, Glaukon haksız, yolsuz, çirkin bir iş yapmak, paramızı ve gücümüzü artırsa bile, bizi olduğumuzdan daha kötü ettiğine göre ne bakımdan bir iyilik getirebilir bize?</span></p>
				<p class="normal"><span>– Hiçbir bakımdan.</span></p>
				<p class="normal"><span>– Suç meydana çıkmaz, cezasını görmezse suçlu bu işte kârlı çıkar diyebiliriz miyiz? Suçlu gözden kaçmakla daha az mı kötüleşir? Tersine, yakalanıp cezasını görürse, içindeki hayvan yumuşar, siner; iyi yanları baskıdan kurtulur; ölçüye, doğruluğa, bilgeliğe çevrilen bütün varlığı yeniden en iyi düzene girer. Bundan kazancı, bedence kazanabileceği güçten, güzellikten çok daha değerli, ruhla beden arasındaki fark kadar büyüktür.</span></p>
				<p class="normal"><span>– Elbette öyledir.</span></p>
				<p class="normal"><span>– Öyleyse, aklı başında olan var gücüyle bu duruma varmaya çalışır. Önce ruhun bilim yoluyla yükseleceğine inanır, ondan ötesini küçümser.</span></p>
				<p class="normal"><span>– Tabii.</span></p>
				<p class="normal"><span>– Sonra bedenini iyi tutmak ve beslemek için kendini ölçüsüz, hayvanca zevklere kaptırmaz, aklını, fikrini buna vermez. Daha da ileri giderek, ruh sağlığına yaramadığı sürece, beden sağlığına, güçlü kuvvetli, yakışıklı olmaya önem vermez, beden düzenini her zaman ruh düzenine göre ayarlar.</span></p>
				<p class="normal"><span>– Gerçekten düzenli olmak istiyorsa böyle yapar.</span></p>
				<p class="normal"><span>– Buna erişmek için para kazanmada da ölçülü, düzenli olmaz mı? Yoksa herkesin mutluluk saydığı şeylere kapılarak durmadan kese doldurmaya, bu yüzden de başını bir sürü derde sokmaya mı çalışır?</span></p>
				<p class="normal"><span>– Çalışmaz herhalde.</span></p>
				<p class="normal"><span>– İçine düzen vermeyi her şeyden üstün tutarak, kazancının bunu bozacak kadar artmasını veya eksilmesini istemez; hep bu kurala uyarak gücüne göre kazanır ve harcar.</span></p>
				<p class="normal"><span>– Çok doğru.</span></p>
				<p class="normal"><span>– Şanı, şerefi de bu gözle görür; daha iyi bir insan olmasına yarayacak şerefleri benimser, sever; ama iç düzenini bozabilecek şereflerden kaçar, ister kendi işlerinde olsun, ister devlet işlerinde.</span></p>
				<p class="normal"><span>– Böyle düşünürse devlet işlerini hiç almaz üstüne.</span></p>
				<p class="normal"><span>– Yoo! Kendi devletinde alır, hem de seve seve! Ama başkalarında kendi isteğiyle almaz, kader almasını isterse o başka.</span></p>
				<p class="normal"><span>– Anlıyorum, bizim düşündüğümüz ve yalnız bu konuşmalarımızda yaşayan devlette demek istiyorsun; çünkü dünyanın hiçbir yerinde böyle bir devlet olduğunu sanmıyorum.</span></p>
				<p class="normal"><span>– Ama isteyen için gökte bir örneği bulunabilir, ona bakar ve kendini ona göre bir düzene sokar. Böyle bir devlet ister bir yere kurulmuş, ister daha kurulmamış olsun, onun yapacağı yalnız bu devletin kanunlarına uymaktır, başkalarının kanunlarına değil.</span></p>
				<p class="normal"><span>– Doğru, dedi.</span></p>
				<p class="resim"><span class="siir">Dokuzuncu Kitabın Sonu</span></p>
				</div>
<div class="calibre2" id="calibre_pb_28"/></body>
</html>