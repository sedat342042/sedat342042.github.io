<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>2metin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_11"><span>Yedinci Kitap</span></h1>
				<p class="normal"><span>– Şimdi, dedim, insan denen yaratığı eğitimle aydınlanmış ve aydınlanmamış olarak düşün. Bunu şöyle bir benzetmeyle anlatayım: Yeraltında mağaramsı bir yer, içinde insanlar. Önde boydan boya ışığa açılan bir giriş… İnsanlar çocukluklarından beri ayaklarından, boyunlarından zincire vurulmuş, bu mağarada yaşıyorlar. Ne kımıldanabiliyor, ne de burunlarının ucundan başka bir yer görebiliyorlar. Öyle sıkı sıkıya bağlanmışlar ki, kafalarını bile oynatamıyorlar. Yüksek bir yerde yakılmış bir ateş parıldıyor arkalarında. Mahpuslarla ateş arasında dimdik bir yol var. Bu yol boyunca alçak bir duvar, hani şu kukla oynatanların seyircilerle kendi arasına koydukları ve üstünde marifetlerini gösterdikleri bölme var ya, onun gibi bir duvar. Böyle bir yeri getirebiliyor musun gözünün önüne?</span></p>
				<p class="normal"><span>– Getiriyorum.</span></p>
				<p class="normal"><span>– Bu alçak duvar arkasında insanlar düşün. Ellerinde türlü türlü araçlar, taştan, tahtadan yapılmış, insana, hayvana ve daha başka şeylere benzer kuklalar taşıyorlar. Bu taşıdıkları şeyler, bölmenin üstünde görülüyor. Gelip geçen insanların kimi konuşuyor, kimi susuyor.</span></p>
				<p class="normal"><span>– Garip bir sahne doğrusu ve garip mahpuslar!</span></p>
				<p class="normal"><span>– Ama tıpkı bizler gibi! Bu durumdaki insanlar kendilerini ve yanlarındakileri nasıl görürler. Ancak arkalarındaki ateşin aydınlığıyla mağarada karşılarına vuran gölgeleri görebilirler, değil mi?</span></p>
				<p class="normal"><span>– Ömürleri boyunca başlarını oynatamadıklarına göre, başka türlü olamaz.</span></p>
				<p class="normal"><span>– Bölmenin üstünden gelip geçen bütün nesneleri de öyle görürler.</span></p>
				<p class="normal"><span>– Şüphesiz.</span></p>
				<p class="normal"><span>– Şimdi bu adamlar aralarında konuşacak olurlarsa, gölgelere verdikleri adlarla gerçek nesneleri anlattıklarını sanırlar, değil mi?</span></p>
				<p class="normal"><span>– Öyle ya.</span></p>
				<p class="normal"><span>– Bu zindanın içinde bir de yankı düşün. Geçenlerden biri her konuştukça, mahpuslar bu sesi karşılarındaki gölgenin sesi sanmazlar mı?</span></p>
				<p class="normal"><span>– Sanırlar tabii.</span></p>
				<p class="normal"><span>– Bu adamların gözünde gerçek, yapma nesnelerin gölgelerinden başka bir şey olamaz ister istemez, değil mi?</span></p>
				<p class="normal"><span>– İster istemez.</span></p>
				<p class="normal"><span>– Şimdi düşün: Bu adamların zincirlerini çözer, bilgisizliklerine son verirsen, her şeyi olduğu gibi görürlerse, ne yaparlar? Mahpuslardan birini kurtaralım; zorla ayağa kaldıralım; başını çevirelim, yürütelim onu; gözlerini ışığa kaldırsın. Bütün bu hareketler ona acı verecek. Gölgelerini gördüğü nesnelere gözü kamaşarak bakacak. Ona demin gördüğün şeyler sadece boş gölgelerdi, şimdiyse gerçeğe daha yakınsın, gerçek nesnelere daha çevriksin, daha doğru görüyorsun, dersek; önünden geçen her şeyi birer birer ona gösterir, bunların ne olduğunu sorarsak ne der? Şaşırakalmaz mı? Demin gördüğü şeyler, ona şimdikilerden daha gerçek gibi gelmez mi?</span></p>
				<p class="normal"><span>– Daha gerçek gelir.</span></p>
				<p class="normal"><span>– Ya onu aydınlığın ta kendisine bakmaya zorlasak? Gözlerine ağrı girmez mi? Boyuna başını bakabildiği şeylere çevirmez mi? Kendi gördüğü şeyleri, sizin gösterdiklerinizden daha açık, daha seçik bulmaz mı?</span></p>
				<p class="normal"><span>– Öyle sanırım.</span></p>
				<p class="normal"><span>– Onu zorla alıp götürsek, dik ve sarp yokuştan çıkarıp, dışarıya, gün ışığına sürüklesek, canı yanmaz, karşı koymaz mı bize? Gün ışığında gözleri kamaşıp bizim şimdi gerçek dediğimiz nesnelerin hiçbirini göremeyecek hale gelmez mi?</span></p>
				<p class="normal"><span>– İlkin bir şey göremez herhalde.</span></p>
				<p class="normal"><span>– Yukarı dünyayı görmek isterse, buna alışması gerekir. Rahatça görebildiği ilk şeyler gölgeler olacak. Sonra, insanların ve nesnelerin sudaki yansıları, sonra da kendileri. Daha sonra da, gözlerini yukarı kaldırıp, güneşten önce yıldızları, ayı, gökyüzünü seyredecek.</span></p>
				<p class="normal"><span>– Herhalde.</span></p>
				<p class="normal"><span>– En sonunda da, güneşi; ama artık sularda, ya da başka şeylerdeki yansılarıyla değil, olduğu yerde, olduğu gibi.</span></p>
				<p class="normal"><span>– Öyle olsa gerek.</span></p>
				<p class="normal"><span>– İşte ancak o zaman anlayabilir ki, mevsimleri, yılları yapan güneştir. Bütün görülen dünyayı güneş düzenler. Mağarada onun ve arkadaşlarının gördükleri her şeyin asıl kaynağı güneştir.</span></p>
				<p class="normal"><span>– Bu değişik görgülerden sonra, varacağı sonuç bu olur elbet.</span></p>
				<p class="normal"><span>– O zaman ilk yaşadığı yeri, orada bildiklerini, zindan arkadaşlarını hatırlayınca, haline şükretmez, orada kalanlara acımaz mı?</span></p>
				<p class="normal"><span>– Elbette.</span></p>
				<p class="normal"><span>– Ya orada birbirlerine verdikleri değerler, ünler? Gelip geçen şeyleri en iyi gören, ilk veya son geçenleri, ya da hepsini en iyi aklında tutup, gelecek şeylerin ne olabileceğini en doğru kestirenin elde ettiği kazançlar? Mağaradan kurtulan adam artık onlara imrenir mi? O ünleri, o kazançları sağlayanları kıskanır mı? O boş hayallere dönmekten, eskiden yaşadığı gibi yaşamaktansa, Homeros’taki Akhilleus gibi, “</span><span>fakir bir çitfçinin hizmetinde uşak olmayı</span><span>”, dünyanın bütün dertlerine katlanmaktan bin kere daha iyi bulmaz mı?</span></p>
				<p class="normal"><span>– Bence bulur; her mihneti kabul eder de bir daha dönmez o hayata.</span></p>
				<p class="normal"><span>– Bir de şunu düşün: Bu dediğimiz adam yeniden mağaraya dönüp eski yerini alsa; gün ışığından ayrılan gözleri karanlıklara dayanabilir mi?</span></p>
				<p class="normal"><span>– Dayanamaz.</span></p>
				<p class="normal"><span>– Daha gözleri karanlıklara alışmadan, ki kolay kolay da alışamaz, yeniden bu karanlıklar içinde düşünmek, zincirlerinden hiç kurtulmamış mahpuslarla gördükleri üzerinde tartışmak zorunda kalsa, herkes gülmez mi ona? Yukarıya boşu boşuna çıkmış, üstelik de gözlerini bozup dönmüş demezler mi? Bu adam onları çözmeye, yukarıya götürmeye kalkışınca, ellerinden gelse, öldürmezler mi onu?</span></p>
				<p class="normal"><span>– Hiç şaşmaz, öldürürler.</span></p>
				<p class="normal"><span>– Şimdi, sevgili Glaukon, bu benzetmeyi demin söylediklerimize uyduralım. Görünen dünya mağara zindanı olsun. Mağarayı aydınlatan ateş de güneşin yeryüzüne vuran ışığı. Üst dünyaya çıkan yokuş ve yukarıda seyredilen güzellikler de, ruhun düşünceler dünyasına yükselişi olsun. Benim nereye varmak istediğimi merak ediyordun ya, işte bu benzetmeyle onu iyice anlamış olursun. Doğru mu, yanlış mı, orasını Tanrı bilir. Herhalde benim düşünceme göre kavranan dünyanın sınırlarında “iyi” ideası vardır. İnsan onu kolay kolay göremez. Görebilmek için de, dünyada iyi ve güzel ne varsa, hepsinin ondan geldiğini anlamış olması gerekir. Görülen dünyada ışığı yaratan ve dağıtan odur. Kavranan dünyada da doğruluk ve kavrayış ondan gelir. İnsan ancak onu gördükten sonra iç ve dış hayatında bilgece davranabilir.</span></p>
				<p class="normal"><span>– Anladığım kadarıyla ben de senin gibi düşünüyorum.</span></p>
				<p class="normal"><span>– Peki, şunu da benim gibi düşün öyleyse: İyiye yükselmiş olanların insan işlerini ele almaya istekli olmamaları, hep o yüksek yerlerde kalmaya can atmaları, hiç de şaşılacak şey değildir. Benzetmemizi de düşünecek olursak, böyle olması gerekir.</span></p>
				<p class="normal"><span>– Gerçekten öyle.</span></p>
				<p class="normal"><span>– Şuna da şaşmamalı: Tanrısal dünyaları seyretmiş bir kimse, insan hayatının düşkün gerçeklerine inince, şaşkın ve gülünç bir hale düşer. Karanlıklara alışmadığı, ilkin her şeyi bulanık gördüğü için, mahkemelerde, şurada burada doğrunun gölgeleri, ya da bu gölgelerin yansıları üzerine tartışmalara girip de, doğruluğun kendisini hiçbir zaman görmemiş olanların yorumlarını çürütmek zorunda kalırsa, herkes yadırgar onu, değil mi?</span></p>
				<p class="normal"><span>– Buna da hiç şaşmam.</span></p>
				<p class="normal"><span>– Ama aklı başında olan bilir ki, insanın gözü iki karşıt sebepten, iki türlü bulanır. Biri aydınlıktan karanlığa geçişte olur, öbürü de karanlıktan aydınlığa geçişte. Onun gibi düşünce de bir şeyi açık seçik göremeyince, buna gülecek yerde düşünmeli: Acaba daha ışıklı bir dünyadan gelip karanlıklara alışamadığı için mi, yoksa bilgisizlikten aydınlığa varıp aşırı bir parlaklıkla kamaştığı için mi bulanık görüyor göz? Birincisi, övülecek, ikincisi acınacak bir haldir. Karanlığa alışamayan göz, ışıklı bir dünyadan geliyor demektir. Ona gülersek, gülünç oluruz. Ötekineyse hakkımızdır gülmek.</span></p>
				<p class="normal"><span>– Bu ayırma pek yerinde.</span></p>
				<p class="normal"><span>– Bütün bu söylediklerimiz doğruysa, onlardan şu sonucu çıkarabiliriz: Eğitim birçoklarının sandığı şey değildir. Onlara göre eğitim, bilgiden yoksun bir ruha bilgi koymaktır. Kör gözlere görme gücü vermek gibi…</span></p>
				<p class="normal"><span>– Öyle derler gerçekten.</span></p>
				<p class="normal"><span>– Oysa ki, bizim konuşmalarımız da şunu gösteriyor: Her ruhta bir öğrenme gücü ve bu işe yarayan bir örgen vardır. Gözün karanlıktan aydınlığa çevrilmesi için nasıl bütün bedenin birden dönmesi lazımsa, bu örgenin de bütün ruhla birlikte geçici şeylere sırtını dönüp varlığa bakabilmesi, varlığın en ışıklı yönüne, “iyi” dediğimiz yönüne çevrilebilmesi gerekir, değil mi?</span></p>
				<p class="normal"><span>– Evet.</span></p>
				<p class="normal"><span>– Eğitim, ruhun bu gücünü “iyi”den yana çevirme ve bunun için en kolay, en şaşmaz yolu bulma sanatıdır. Yoksa ruha görme gücünü vermek değil; çünkü güç, onda kendiliğinden vardır; ama kötü yöne çevriktir. Bakılmayacak yana bakmaktadır. Eğitim onu yalnız iyi yana yöneltir.</span></p>
				<p class="normal"><span>– Bana da öyle geliyor.</span></p>
				<p class="normal"><span>– Şimdi ruhun öteki güçlerini beden güçlerine eş sayabiliriz; çünkü bu güçler ilkin eksik de olsa, çalışmayla, alışmayla elde edilebilir. Ama, düşünme gücü bir başka türlü güçtür. Tanrısal bir şeyler vardır onda. Bu güç hiçbir zaman yok olmaz; ancak, ona verilen yöne göre ya yararlı ve kârlı olur, ya da yararsız ve zararlı. Belalı dediğimiz haydutlara dikkat etmişsindir. Kafaları ne kadar iyi işler; ardına düştükleri şeyleri ne kadar iyi görürler. Görüşleri keskindir ama, kötülüğün emrine girmiştir. Onun için de ne kadar keskin görüşlü olurlarsa, kötülükleri de o kadar büyük olur.</span></p>
				<p class="normal"><span>– Doğru.</span></p>
				<p class="normal"><span>– Şimdi diyelim ki, tabiatın böyle yarattığı bir ruhu daha çocukluktayken değiştiriyoruz. Zevklerin, keyiflerin, heveslerin, türlü isteklerin ruha sardığı, zamanla geliştirdiği ağırlıkları kesip atıyoruz. Bunlardan kurtulan ruhu doğrudan yana çeviriyoruz. O zaman bu ruh kimde olursa olsun, eğrilikleri gördüğü açıklıkla doğruluğu da görecektir.</span></p>
				<p class="normal"><span>– Haklısın.</span></p>
				<p class="normal"><span>– Şunda da haklı değil miyim: Bütün bu söylediklerimize göre, ne eğitimsiz, bilgisiz insanlar, ne de ömürlerini bilgi yoluna koyanlar devleti yürütmeye elverişlidir. Birinciler yaptıkları işlere yön verecek bir ülküleri olmadığı için, ikinciler de devlet işlerine karışmak istemeyecekleri için; çünkü onlar, dünyada bulabilecekleri mutlu ülkeyi bulmuş sayarlar kendilerini.</span></p>
				<p class="normal"><span>– Doğru.</span></p>
				<p class="normal"><span>– Öyleyse, seçkin insanları en yüksek saydığımız şeyin bilgisine doğru yöneltmek, onları karanlıklardan ışığa çıkarmak, devletin kurucuları olan bizlere düşer. Ama o yüce kata yükselip de iyiyi doyasıya seyretmiş kimseleri bugünkü gibi kendi hallerine bırakmayalım.</span></p>
				<p class="normal"><span>– Ne demek istiyorsun?</span></p>
				<p class="normal"><span>– Yukarıda durakalmasınlar, mağaradaki mahpuslar arasına dönsünler, onların işlerini üzerlerine alıp, verecekleri mevkileri, şerefleri küçümsemesinler.</span></p>
				<p class="normal"><span>– Ama bunu yapmakla, haklarını çiğnemiş, onları düşkün bir hayat sürmeye zorlamış, daha mutlu bir durumdan ayırmış olmaz mıyız?</span></p>
				<p class="normal"><span>– Unutuyorsun ki, dostum, kanunların kaygısı birtakım yurttaşlara ötekilerden üstün bir mutluluk sağlamak değil, yurttaşları ya inandırarak, ya zorlayarak birleştirmek, her birine toplum içinde görebileceği iş payını aldırmak, böylece bütün toplumu birden mutluluğa götürmektir. Devlet seçkin yurttaşlar yetiştirmeye uğraşıyorsa, bu onların keyiflerince yaşayıp, dilediklerini yapmaları için değil, devlet düzenini sağlamlaştırmaya yardım etmeleri içindir.</span></p>
				<p class="normal"><span>– Doğru, bunu unutmuştum.</span></p>
				<p class="normal"><span>– Şunu da unutma ki, Glaukon, biz de kendi yetiştirdiğimiz filozoflara karşı haksız davranmayacağız; durumlarını değiştirip, başkalarına bekçilik etmelerini isterken, haklı sebepler göstereceğiz onlara. Şöyle diyeceğiz: Öteki devletlerde filozofluğa yükselen kişilerin politika gürültülerine karışmamaları anlaşılır; çünkü onlar, devletlerinin isteğine aykırı olarak kendi kendilerini yetiştirmişlerdir. İnsan kendi kendini yetiştirip de ekmeğini kimseye borçlu olmadı mı, hiç kimseye de hesap vermek zorunda değildir. Ama, biz sizi kendi yararınız için olduğu kadar, devletin de yararı için, arı kovanlarındaki beyler gibi olmanız için yetiştirdik. Size öteki filozoflardan daha geniş, daha olgun bir eğitim verdik. Sizi, felsefeyi devlet işleriyle uzlaştırabilecek bir hale getirdik. Siz de sırası gelince, başkalarının oturduğu yere inmek, karanlık köşelere gözlerinizi alıştırmak zorundasınız. Karanlığa alışınca, siz onlardan bin defa daha iyi göreceksiniz. Çünkü, güzelin, doğrunun, iyinin gerçek örneklerini görmüş olduğunuz için, karşınıza çıkan her yansının aslını bileceksiniz! Böylece bizim devlet düzenimiz sizin için de, bizim için de gerçek bir varlık olacak; bugünkü devletlerin çoğunda olduğu gibi, bir rüya değil. Bu devletlerin başındakiler, gölgeler üstüne birbirleriyle cenkleşmede, sanki başa geçmek büyük bir nimetmiş gibi, kim başa geçecek diye birbirlerini yemektedirler. Doğru olansa şudur: Bir devlette başa geçenler, başa geçmeyi en az isteyenler oldu mu, dirliğin de, düzenin de en iyisi olarak var demektir. Baştakilerin böyle olmadığı yerdeyse, tam tersine, ne dirlik vardır, ne düzen.</span></p>
				<p class="normal"><span>– Çok doğru!</span></p>
				<p class="normal"><span>– Yetiştireceğimiz gençler bu düşüncelerimizi haklı bulmazlar mı dersin? Bir yandan zamanlarının çoğunu aralarında, yüksek düşünceler dünyasında geçirirken, bir yandan da sırası gelince, devlet işleriyle uğraşmaya razı olmazlar mı?</span></p>
				<p class="normal"><span>– Olmaları gerekir, çünkü onlar hakbilir kimseler olacaktır. Biz de onlardan haklı bir şey istiyoruz. Ama bugünkü devletlerin başına geçenlerin tersine, onlar bu işi yalnız bir ödev olarak üzerlerine alacaklar.</span></p>
				<p class="normal"><span>– Evet dostum, böyle olması gerekir. Başa geçecekler, baş olmaktan daha üstün bir değere yükselmişler mi? Yükselmişlerse, bil ki, o devlet iyi yönetilen bir devlettir. Çünkü böyle bir devletin başındakiler gerçekten zengin kişilerdir. Altın zengini değil, akıl ve erdem zengini. İnsanları mutluluğa ulaştıracak da zenginliğin bu türlüsüdür. Kendi yararlarına düşkün, açgözlü kimseler başa geçer ve başta olmayı keselerini doldurmak için bir yol sayarlarsa, orada artık iyi bir düzen arama. Çünkü herkes başa geçmek için birbirini ezecek ve bu iç kavgada hem kendilerinin, hem de devletin başını yiyeceklerdir.</span></p>
				<p class="normal"><span>– Ona ne şüphe.</span></p>
				<p class="normal"><span>– Peki, başa geçmeyi küçümseyecek kişi, gerçek filozoftan başka kim olabilir?</span></p>
				<p class="normal"><span>– Hiç kimse doğrusu.</span></p>
				<p class="normal"><span>– Başa geçme, bir tutku olmamalı insanda. Tutku olan yerde ister istemez kıskançlıklar ve kavgalar olur.</span></p>
				<p class="normal"><span>– Öyle ya.</span></p>
				<p class="normal"><span>– Öyleyse, kime yükleyeceksin devlet işlerini? En iyi düzeni kurmanın yollarını bilen ve devlet başına geçmekten daha üstün, daha şerefli bir hayatı olan insanlardan başka kimden isteyebilirsin bu işi?</span></p>
				<p class="normal"><span>– Evet, onlardan iyisi olamaz.</span></p>
				<p class="normal">– Şimdi ister misin bu çeşit insanları nasıl yetiştireceğimizi, onları Hades’ten Tanrılar arasına çıkan kahramanlar gibi nasıl ışığa çıkaracağımızı düşünelim?</p>
				<p class="normal"><span>– İstemez olur muyum?</span></p>
				<p class="normal">– Ama, kabuk oyununda* akla karayı bulmaya benzemez bu iş. Ruhu karanlıktan aydınlığa çevirme, yani gerçek varlığa yükseltme işi bu. Bizim gerçek felsefe dediğimiz de budur işte.</p>
				<p class="normal"><span>– Güzel!</span></p>
				<p class="normal"><span>– Bilimler arasında hangisinin böyle bir gücü olduğunu aramamız gerek.</span></p>
				<p class="normal"><span>– Doğru.</span></p>
				<p class="normal"><span>– Sence, Glaukon, ruhu değişen varlıktan gerçek varlığa çeviren bilim hangisidir? Ama konuşurken bir şey daha geldi aklıma: Bizim filozoflar gençliklerinde savaşçı atletler olacak dememiş miydik?</span></p>
				<p class="normal"><span>– Demiştik.</span></p>
				<p class="normal"><span>– Aradığımız bilimin bir başka değeri daha olması gerekiyor öyleyse.</span></p>
				<p class="normal"><span>– Nedir o?</span></p>
				<p class="normal"><span>– Savaşçıların da işine yarayacak bir bilim olacak bu.</span></p>
				<p class="normal"><span>– Öyle olabilirse, elbette daha iyi.</span></p>
				<p class="normal"><span>– Bizim eğitimi müzik ve jimnastikle başlatmıştık değil mi?</span></p>
				<p class="normal"><span>– Evet.</span></p>
				<p class="normal"><span>– Jimnastik, doğan ve ölen varlıkla uğraşır; bedenin oluş ve çöküşlerine bakar yalnız.</span></p>
				<p class="normal"><span>– Doğru.</span></p>
				<p class="normal"><span>– Bizim aradığımız bilim o değil öyleyse.</span></p>
				<p class="normal"><span>– Değil.</span></p>
				<p class="normal"><span>– Sakın bu bilim, şu bizim üstünde durduğumuz müzik olmasın?</span></p>
				<p class="normal"><span>– Ama hatırlarsın, biz müziği jimnastiğin tam karşıtı saymıştık. Bekçilerimize bilgi değil, iyi alışkanlıklar kazandıracaktı. Armoni ve ritim yoluyla uyumlu ve düzenli olmayı öğrenecekler, gerçeği de, masalı da gereğince söylemeye alışacaklardı. Ama bu öğretimin, senin şimdi söylediğin yüksek amaca ulaştıran bir yönü yoktu.</span></p>
				<p class="normal"><span>– Söylediklerimizi çok iyi hatırlattın bana. Gerçekten böyle bir amacı yoktu müzik öğretmenimizin. Peki ama, sevgili Glaukon, neyle yapabiliriz bunu? Sanatlarla mı? Biliyorsun ki, onlarda da yüksek hiçbir taraf görmemiştik.</span></p>
				<p class="normal"><span>– Şüphesiz; ama müziği, jimnastiği bir yana bırakacak olursak, hangi bilim kalıyor?</span></p>
				<p class="normal"><span>– Bunların dışında bir şey bulamıyorsak, hepsini birden içine alan bilimlerden birini seçelim.</span></p>
				<p class="normal"><span>– Hangisini?</span></p>
				<p class="normal"><span>– Örneğin, bütün sanatlarda, bütün kafa çalışmalarında, bütün bilimlerde ortak olan ve herkesin ilk öğreneceği şeyler arasında yer alan bilimi!</span></p>
				<p class="normal"><span>– Nedir o bilim?</span></p>
				<p class="normal"><span>– Şu herkesin bildiği bayağı şey: Bir, iki, üç bilgisi. Sayı ve hesap. Her bilim, her sanat ona başvurmak zorunda değil midir?</span></p>
				<p class="normal"><span>– Öyledir.</span></p>
				<p class="normal"><span>– Savaş sanatı bile, değil mi?</span></p>
				<p class="normal"><span>– Onsuz savaş da olmaz, doğru!</span></p>
				<p class="normal"><span>– Öyleyse, Palamedes tragedyasında bizim şairler, Agamemnon’u pek gülünç bir komutan olarak göstermişler. Bu tragedyada Palamedes, aritmetiği bulan adam olduğu için Troya önünde orduları yerlerine dağıtanın, gemileri, her şeyi sayanın kendisi olduğunu ileri sürüyor. Sanki ondan önce hiçbir şey sayılmamış gibi. Sanki Agamemnon saymasını bilmediği için kaç ayağı olduğunu da bilmezmiş gibi. Komutanın böylesine ne dersin?</span></p>
				<p class="normal"><span>– Tuhaf bir komutan derim.</span></p>
				<p class="normal"><span>– Bir savaş adamının bileceği şeyler arasına hesap ve sayı bilgisini katmak zorunda değil miyiz?</span></p>
				<p class="normal"><span>– Bunsuz hiçbir şey yapamaz. Ordunun düzeninden anlamaz, hatta adam olamaz.</span></p>
				<p class="normal"><span>– Bu bilimi sen de benim anladığım gibi mi anlıyorsun?</span></p>
				<p class="normal"><span>– Nasıl?</span></p>
				<p class="normal"><span>– Bu bilim, insanı kendiliğinden varlığın özüne götürecek bilimlerden biri olabilir. Ama onu gereğince kullanmıyoruz.</span></p>
				<p class="normal"><span>– Ne demek istiyorsun?</span></p>
				<p class="normal"><span>– Düşüncemi açmaya çalışayım sana: Ben bir yandan amacımıza ulaştıracak ve ulaştırmayacak şeyleri ayırt edeyim, sen de diyeceklerim üstüne düşünceni söyle. Bakalım bu iş benim düşündüğüm gibi mi, değil mi?</span></p>
				<p class="normal"><span>– Söyle düşündüklerini.</span></p>
				<p class="normal"><span>– Dikkat edecek olursan, duyularımıza çarpan nesnelerden bazıları insanı düşünmeye götürmez. Duyularımız onların ne olduğunu anlamaya yeter. Bazılarıysa incelenmek ister. Çünkü bize verdikleri duyuş açık değildir.</span></p>
				<p class="normal"><span>– Uzaktan görülen şeyleri, gözü aldatan resimleri söylemek istiyorsun herhalde.</span></p>
				<p class="normal"><span>– Hiç kavrayamadın ne demek istediğimi!</span></p>
				<p class="normal"><span>– Ne demek istiyorsun, söyle.</span></p>
				<p class="normal"><span>– Düşünceyi gerektirmeyen nesneler, insanda aynı zamanda iki karşıt duyuş uyandırmayan nesnelerdir. Uyandıranlarsa, düşünceyi gerektirir. Uzaktan olsun, yakından olsun gördüğümüz bir şeyin şu mu, bu mu olduğunu kestiremediğimiz zaman düşünürüz. Bir örnek verirsem daha iyi kavrarsın belki. Şu üç parmağa bak: Başparmak, işaretparmağı ve ortaparmak.</span></p>
				<p class="normal"><span>– Peki.</span></p>
				<p class="normal"><span>– Şimdi onlara yakından baktığımıza göre düşün ve şunu gör!</span></p>
				<p class="normal"><span>– Neyi?</span></p>
				<p class="normal"><span>– Her biri bir parmak olarak görünüyor, ister yanda olsun, ister ortada, ister ak olsun, ister kara, ister kaba olsun, ister ince, ister daha başka türlü. Çünkü insanların çoğunda düşünce, parmağın ne olduğunu aramak zorunda değildir. Göz, bir parmağı parmaktan başka bir şey olarak görmez de ondan.</span></p>
				<p class="normal"><span>– Görmez, evet.</span></p>
				<p class="normal"><span>– Demek ki, böyle bir duyuşun insanı düşünmeye zorlamaması tabiidir.</span></p>
				<p class="normal"><span>– Tabiidir.</span></p>
				<p class="normal"><span>– Ama parmakları büyüklük, küçüklük bakımından ele alacak olursak, göz bunu yeterince görebilir mi? Parmağın ortada, ya da yanlarda olması hiçbir şeyi değiştirmez mi? Onun gibi, dokunmakla da kalınlığı, inceliği, katılığı, yumuşaklığı tam kestirebilir miyiz? Duyular genel olarak bu çeşit özellikleri kavramaya yeter mi? Hep şöyle olmaz mı duyularda: Önce katı olanı kestirecek duyu, yumuşak olanı da kestirmek zorundadır. Katılığı ve yumuşaklığı bir arada duyurur bize.</span></p>
				<p class="normal"><span>– Öyledir.</span></p>
				<p class="normal"><span>– Öyle olunca, insan duraklamaz mı? Hem katılık, hem yumuşaklık bildiren bu duyuşun ne olduğunu sormaz mı kendi kendine? Ağırlık hafiflik için de öyle. Duyu bize ağırı hafif, hafifi ağır gösterince, neye ağır, neye hafif diyeceğiz?</span></p>
				<p class="normal"><span>– Evet, bu bildirmelerin bir tuhaflığı var. İnsan, incelemeden bir şey diyemez.</span></p>
				<p class="normal"><span>– Bu duraklamada, insanın hesaplama ve düşünme gücünü yardıma çağırması, bildirilen şeylerin bir tek şeyle mi, iki şeyle mi ilgili olduğunu kavramaya çalışması tabiidir öyleyse?</span></p>
				<p class="normal"><span>– Şüphesiz.</span></p>
				<p class="normal"><span>– İki şey olduğu sonucuna varırsa, bunlardan her biri ona ötekinden ayrı bir tek şey olarak görünür, değil mi?</span></p>
				<p class="normal"><span>– Evet.</span></p>
				<p class="normal"><span>– Her bir tek, yan yana gelince de iki olduğuna göre, ruh onları ayrı ayrı kavrar. Öyle olmasa ikisini hiç ayırmaz, bir tek şey olarak görürdü.</span></p>
				<p class="normal"><span>– Doğru.</span></p>
				<p class="normal"><span>– Oysa iki göz, büyüklüğü, küçüklüğü ayırmadan, birbirine karışmış olarak görür demiştik, değil mi?</span></p>
				<p class="normal"><span>– Evet.</span></p>
				<p class="normal"><span>– Bu karışıklığı gidermek için düşünce, büyüklüğü, küçüklüğü, gözün tersine, birbirinden ayrı olarak görmek zorundadır.</span></p>
				<p class="normal"><span>– Doğru.</span></p>
				<p class="normal"><span>– İşte büyüklüğün ve küçüklüğün ne olduğunu aramak düşüncesi de bundan doğar.</span></p>
				<p class="normal"><span>– Doğru.</span></p>
				<p class="normal"><span>– Kavrananla görüneni de böylece ayırt etmiş değil miydik?</span></p>
				<p class="normal"><span>– Doğrusu da buydu.</span></p>
				<p class="normal"><span>– İşte demin, bazı nesneler düşünmeyi gerektirir, bazıları gerektirmez derken ve duyulara dokunup da iki ters izlem bırakanları birinciler arasına, tek izlem bırakanlarıysa ikinciler arasına koyarken anlatmak istediğim buydu.</span></p>
				<p class="normal"><span>– Şimdi anlıyorum ve doğru geliyor düşüncen bana.</span></p>
				<p class="normal"><span>– Peki, ya çokluk ve tekliği ne yana koyuyorsun?</span></p>
				<p class="normal"><span>– Ne diyeyim? Bilmiyorum.</span></p>
				<p class="normal"><span>– Söylediklerimize göre düşün. Gözler, ya da başka bir duyu, tekliği olduğu gibi görürse, bu bizi varlığın özüne götüremez. Demin örnek aldığımız parmağın götüremediği gibi… Ama, teklikte herhangi bir çelişme olur da, çokluk gibi görünecek olursa, bir yargıca başvurmamız gerekir. O zaman ruh, ister istemez duraksar… Düşünceyi dürtükleyip uyandırır, araştırmalar yapmak zorunda kalır. Tekliğin ne olabileceğini kendi kendine sorar. Bu tekliği kavrama çabası, ruhu, varlığın özüyle karşı karşıya getirir.</span></p>
				<p class="normal"><span>– Evet, tekliği görmede bu özellik vardır gerçekten. Aynı şeyi hem tek, hem de alabildiğine çok olarak görebiliriz.</span></p>
				<p class="normal"><span>– Ama tek için doğru olan, bütün sayılar için de doğru olmaz mı?</span></p>
				<p class="normal"><span>– Olur elbet.</span></p>
				<p class="normal"><span>– Hesap ve aritmetik baştan başa sayılar üstünde dönmez mi?</span></p>
				<p class="normal"><span>– Evet.</span></p>
				<p class="normal"><span>– Demek insanı gerçek varlığa götürecek bilimler bunlardır!</span></p>
				<p class="normal"><span>– Evet, diyecek yok buna.</span></p>
				<p class="normal"><span>– Öyleyse, bizim de aradığımız bilimler bunlardır. Savaş adamı, ordusunu düzenlemek için onlara başvurduğu kadar, filozof da türeyip çoğalmalar dünyasından sıyrılıp öz varlığa ulaşabilmek için onlara başvurur… Yoksa hiçbir zaman düşüncelerine bir düzen veremez.</span></p>
				<p class="normal"><span>– Doğru.</span></p>
				<p class="normal"><span>– Bizim bekçimizin de hem savaşçı, hem filozof olması gerekti.</span></p>
				<p class="normal"><span>– Şüphesiz.</span></p>
				<p class="normal"><span>– Öyleyse Glaukon, bu bilimin öğretimini zorunlu kılacağız… Devletin en yüksek işlerini görecek kimselere, bu bilimi niçin edinmeleri gerektiğini anlatacağız. Edinecekleri bilgi üstünkörü de olmayacaktır… Salt bir kavrayışla sayıların özüne varacaktır. Ama sayıları, tüccarların, satıcıların, alım satım işlerindeki gibi kullanmayacaklar… Sayıları, savaş işlerine uygulayacaklar. Ruh onlarla görülen dünyanın, gerçeğin özüne daha kolay geçecek.</span></p>
				<p class="normal"><span>– Güzel anlattın.</span></p>
				<p class="normal"><span>– Doğrusu, sizinle bu sayılar bilimi üstüne konuşurken, onun ne kadar güzel olduğunu, bizim işimize ne kadar yarayacağını daha açık gördüm. Ama sayılarla, alım satım için değil, bilim uğruna uğraşmak şartıyla.</span></p>
				<p class="normal"><span>– Peki, ne işimize yarayacak bu bilim?</span></p>
				<p class="normal"><span>– Dediğim gibi, insana yükseklere atılma gücünü kazandıracak ve düşüncelerine görülür, elle tutulur nesneleri katmadan, sayıların kendileri üzerine düşünmesini öğretecek. Bu bilimlerle uğraşanların davranışlarını bilirsin. Kendileriyle tartışırken tam bir bütün olan birimi bölmeye kalktınız mı, sizinle alay eder, böyle şey olmaz derler. Siz ne kadar bölerseniz, onlar bölüneni çarpma yoluyla bütünlerler. Çünkü birimin artık birim olmaktan çıkıp birçok parçaların birleşimi gibi görülmesinden korkarlar.</span></p>
				<p class="normal"><span>– Çok doğru.</span></p>
				<p class="normal"><span>– Peki, onlara şunu sorsak ne dersin, Glaukon: “Ey yüce bilginler, sizin üstünde tartıştığınız hangi sayılardır? Sizin anlattığınız gibi birbirine tam eş ve parçalara ayrılmaz birimler nerede bulunur?” Buna verecekleri karşılık ne olabilir, sence?</span></p>
				<p class="normal"><span>– Bunlar, yalnız düşünceyle kavranan ve başka hiçbir türlü ele alınamayan sayılardır, derler, sanırım.</span></p>
				<p class="normal"><span>– Görüyorsun ki bu bilim, gerçekten vazgeçemeyeceğimiz bir bilim. Çünkü insanı öz varlığa erdirmek için salt kavramları kullanmaya zorluyor.</span></p>
				<p class="normal"><span>– Evet, buna zorluyor.</span></p>
				<p class="normal"><span>– Şunu da fark etmişsindir, herhalde: Doğuştan sayı bilgisine yatkın olanlar, öteki bütün bilimleri çabuk kavrarlar. Kalın kafalılar da zar zor bu bilgiyi edindikleri zaman, başka yararları olmasa bile, düşünme güçlerini artırmış olurlar.</span></p>
				<p class="normal"><span>– Orası öyle.</span></p>
				<p class="normal"><span>– Sonra, sayılar kadar insana kafa işlettiren bilim de az bulunur.</span></p>
				<p class="normal"><span>– Doğru.</span></p>
				<p class="normal"><span>– Bütün bu sebeplerle, sayılar biliminden vazgeçemeyiz, tersine en iyi kafaları onunla besleyeceğiz.</span></p>
				<p class="normal"><span>– Seninle beraberim.</span></p>
				<p class="normal"><span>– Demek ki öğretimimizde ilk kullanacağımız bilimi bulduk. Ona bağlı bir bilim daha var. Bakalım o nasıl işimize yarayabilir?</span></p>
				<p class="normal"><span>– Hangi bilim, geometriyi mi demek istiyorsun?</span></p>
				<p class="normal"><span>– Ta kendisi.</span></p>
				<p class="normal"><span>– Savaşla ilgisi bakımından işimize yarayacağı su götürmez. Bir orduyu yerleştirmede, kaleleri elde etmede, orduyu yayma ve toparlamada, çatışmalarda olsun, yürüyüşlerde olsun, orduyu gerekli düzenlere sokmada, bir komutan ne kadar geometri bilirse o ölçüde ustadır.</span></p>
				<p class="normal"><span>– Doğrusunu istersen, bu işler için birazcık geometri ve hesap bilmek yeter. Acaba bu bilimi daha derinlere götürmek bize başka kazançlar sağlar mı? Onunla iyi ideasını daha kolay görebilir miyiz? Bunu düşünmemiz gerekir. Bizim asıl aradığımız, ruhun en mutlu varlığın bulunduğu yere yönelmesi, değil mi?</span></p>
				<p class="normal"><span>– Haklısın.</span></p>
				<p class="normal"><span>– Geometri, bizi öz varlıkla karşılaşmaya zorluyorsa, yarar işimize. Yok, yalnız doğup ölen şeylerle yetiniyorsa, işimize gelmez.</span></p>
				<p class="normal"><span>– Öyle ya.</span></p>
				<p class="normal"><span>– Geometriyle az çok uğraşmış insanların şuna karşı bir diyecekleri olamaz: Bu bilimin konusu onu kullananların sandıklarından çok ayrı bir şeydir.</span></p>
				<p class="normal"><span>– Nasıl bir şey?</span></p>
				<p class="normal"><span>– Bu adamlar hep gülünç, bayağı terimlerle konuşurlar. Çünkü, geometriyi hep gördükleri iş bakımından ele alırlar. Yapı işlerinde “dörtgen taban”, “uzunlama”, “katımlama”… gibi sözler ederler. Oysa ki, bu bilim yalnız insanın bilgisini artırma içindir.</span></p>
				<p class="normal"><span>– Ben de öyle derim.</span></p>
				<p class="normal"><span>– Şunda anlaşmamız gerekmez mi?</span></p>
				<p class="normal"><span>– Nede?</span></p>
				<p class="normal"><span>– Geometri her zaman için var olanı bilmeye yarar; doğup öleni bilmeye değil.</span></p>
				<p class="normal"><span>– Bunda anlaşırız elbet; çünkü, geometri, değişmeyenin bilgisidir.</span></p>
				<p class="normal"><span>– Öyleyse, sevgili dostum, o da ruhumuzu öz gerçeğe yükseltmeye, bizde bilim sevgisini doğurmaya yarar. Gözlerimizi aşağılara değil, yukarılara çevirir.</span></p>
				<p class="normal"><span>– Bunu yapar gerçekten.</span></p>
				<p class="normal"><span>– Öyleyse, bizim güzel devletimizin yurttaşlarına geometriyi yabana atmamalarını, var gücümüzle öğütleyeceğiz. Hem sonra, geometrinin hiç de küçümsenmeyecek daha başka yararları da var.</span></p>
				<p class="normal"><span>– Nedir onlar?</span></p>
				<p class="normal"><span>– Demin senin söylediklerin: Savaşla ilgili yararlar. Üstelik öteki bilimleri daha iyi anlamaya da yarar. Bu bakımdan geometri bilenle bilmeyenler arasında uçurumlar vardır.</span></p>
				<p class="normal"><span>– Zeus hakkı için doğru!</span></p>
				<p class="normal"><span>– Demek, gençliğe vereceğimiz ikinci bilim de bu olacak?</span></p>
				<p class="normal"><span>– Olsun.</span></p>
				<p class="normal"><span>– Üçüncü bilim olarak da astronomiyi verelim mi dersin?</span></p>
				<p class="normal"><span>– Verelim; çünkü çiftçi ve denizci gibi ordu komutanı da yılın, ayın, mevsimlerin hangi anında olduğunu iyice bilmek zorundadır.</span></p>
				<p class="normal"><span>– Ömürsün, dostum! Halkın bize, işe yaramaz çalışmalarla uğraşıyorlar, demesinden korkar gibisin. Oysa ki, bizim seçtiğimiz bilimlerin, bir bakışta görülmeyen, ama hiç de yabana atılmayacak bir faydası vardır. O da, bu bilimlerin ruhun gözünü açması, ışıklandırması, onu körleştiren, bozan türlü kaygıları silmesidir. Ruhun gözüyse, bedenin yüzlerce gözünden çok daha değerlidir bizim için; çünkü, gerçek varlığı yalnız onunla görürüz. Bu düşüncede olanlar istediğimiz bilimleri pazarlıksız kabul ederler. Ama olmayanlar, onlarla uğraşmayı manasız bulurlar. Bilimlerin gündelik işlere yararlılıkları dışında değerli hiçbir tarafını görmezler de ondan. Onun için, daha ileri gitmeden önce, şunu sor kendine: Sen, bu iki çeşit insandan birincileriyle mi konuşursun, ikincileriyle mi? Yoksa hiçbirini hesaba katmadan, isteyen düşüncelerinden yararlansın diyerek, kendi kendin için mi düşünürsün?</span></p>
				<p class="normal"><span>– Bu son dediğinden yanayım. Her şeyden önce kendim için konuşurum. Kendim için sorar, kendim için karşılık veririm.</span></p>
				<p class="normal"><span>– Öyleyse, geriye dön şimdi, çünkü biraz önce geometriden sonra gelen bilimi ele almadık.</span></p>
				<p class="normal"><span>– Hangi bilimi ele almadık?</span></p>
				<p class="normal"><span>– Düzeylerden sonra gezegen-katılara geçtik. Ama katıların kendi üstünde durmadık. Oysa ki, ikinci boyuttan sonra hemen üçüncü boyutu yani küpleri ve derinliği olan nesneleri ele almak gerekir.</span></p>
				<p class="normal"><span>– Doğru ama, Sokrates, böyle bir bilim daha bulunmuş değil ki…</span></p>
				<p class="normal"><span>– İki sebebi var bulunmamış olmasının: Birincisi, hiçbir devletin bu çalışmalara değer vermemesi, konunun güçlüğünden ötürü çalışmaların ileri götürülmemiş olması. İkincisi de, araştırıcıların bir yol gösterenden yoksun olması. Onsuz bütün çabalar boşunadır. Yol göstereni bulunmazsa çok güç! Bulunsa bile bugünkü durumda araştırıcılar onu dinlemeyecek kadar kendilerini beğenmiştir. Ama bütün bir devlet yol gösterenle işbirliği eder, bu çalışmalara da değer verirse, araştırıcılar dinler onu… Araştırmalar da sürekli ve düzenli bir yola girince ardından buluşlar gelir… Daha şimdiden bu araştırmalar herkesçe küçümsendiği, kötülendiği, yararını bilmeyenlerce yapıldığı halde, bütün engelleri aşıp gelişiyor. O kadar çekici bir yanı var ki bu işin, gittikçe daha çok tutunmasına şaşmamalı!</span></p>
				<p class="normal"><span>– Çekici bir yanı var şüphesiz, hem de ne türlü! Ama demin söylediğini daha iyi anlat. İlkin düzeyler bilimi, geometriyi alıyordun, değil mi?</span></p>
				<p class="normal"><span>– Evet.</span></p>
				<p class="normal"><span>– Hemen sonra da astronomi geliyordu. Derken geriye döndün.</span></p>
				<p class="normal"><span>– Döndüm, çünkü bütün bilimleri gözden geçirmede o kadar acele ettim ki, ilerleyecek yerde geriledim. Geometriden hemen sonra, derinlik boyutunu inceleyen bilim gelir. Bu yoldaki araştırmalar kötü bir durumda olduğu için astronomiye geçtim. Astronomiyse üç boyutluların dolaşımlarını inceler.</span></p>
				<p class="normal"><span>– Doğru.</span></p>
				<p class="normal"><span>– Öyleyse, astronomiye dördüncü yeri verelim. Üç boyutlular geometrisini devlet ele alıncaya kadar bir yana bırakalım. Bu ancak o zaman bağımsız bir bilim olabilir.</span></p>
				<p class="normal"><span>– Olabilir. Demin astronomiyi kabaca övdüğüm için bana çatmıştın, Sokrates; şimdi onu senin görüşlerine uyarak öveceğim. Herkes de bilir ki, astronomi insanı yukarılara bakmaya, aşağıda olup bitenden gökte olup bitenlere geçmeye zorlar.</span></p>
				<p class="normal"><span>– Herkesçe öyledir belki, ama bence öyle değil; çünkü ben senin dediğin gibi düşünmüyorum.</span></p>
				<p class="normal"><span>– Nasıl düşünüyorsun sen?</span></p>
				<p class="normal"><span>– Bugün filozof geçinenler astronomiyi o türlü ele alıyorlar ki, bu bilim bakışları büsbütün aşağıya çeviriyor.</span></p>
				<p class="normal"><span>– Ne demek istiyorsun?</span></p>
				<p class="normal"><span>– Senin yukarıyla ilgili çalışmalar üstüne görüşün bir tuhaf doğrusu. Öyle sanıyorum ki, bir adam başını kaldırıp da bir tavanın süslerine bakıp yarım yamalak bir şeyler gördü mü, bedeninin gözlerini değil, ruhunun gözlerini kullanmış olur. Belki sen haklısın da, ben bir budalayım! Ama bence ruhu yukarıya baktıracak tek bilim, konusu gerçek varlık ve kavranan dünya olan bilimdir. İncelemek istediğimiz, görülen bir şey oldu mu, ister ağzımız açık yukarı bakalım, ister ağzımız kapalı aşağıya, gerçek bilgiye varamayız derim. Çünkü bilimin işi görülenle değildir. Görülen dünyada ruh, yukarı değil, aşağıya bakar. İster sırt üstü yatsın baksın, ister karada olsun, ister denizde!</span></p>
				<p class="normal"><span>– Ne kadar çatsan bana, yeridir. Hak ettim. Ama sen astronominin ne türlü yapılmasını istiyorsun? Bugünkü yolu nasıl değiştirmeli ki, astronomi bizim işimize yarar bir bilim olsun?</span></p>
				<p class="normal"><span>– Şöyle: Gök kubbeyi süsleyen değişik yıldız kümeleri görülen dünyanın malıdır. Gerçi bu dünyanın en güzel, en düzenli şeyleri onlardır, ama gerçek yıldızların yanında sönük kalır onlar. O yıldızlar ki, gerçek çabukluğa, gerçek yavaşlığa, gerçek sayıya, gerçek biçimlere, hem birbirlerine, hem kendi içindekilere uygun olarak dönerler. Onlar, yalnız akıl ve düşünce yoluyla kavranır, gözümüzle değil. Sence öyle değil mi yoksa?</span></p>
				<p class="normal"><span>– Bence de öyle.</span></p>
				<p class="normal"><span>– Öyleyse, gökteki binbir çeşit nakışları, kavranan, dünya bilgisine ulaşmak için örnekler diye almalı. Sanki Daidalos’un, ya da başka bir heykelci, ya da ressamın yaman bir ustalıkla çizdiği pürüzsüz nakışlar karşısındaymışız gibi. Bir geometri bilgini buna, nakışlardaki işçiliğe hayran olur. Ama, eşitlik, iki katlılık ve daha başka oranları bütün kesinliği ve gerçekliğiyle nakışlarda ciddi olarak araştırmaya kalkışması gülünç olur.</span></p>
				<p class="normal"><span>– Gülünç olur şüphesiz.</span></p>
				<p class="normal"><span>– Gerçek astronomi bilgini de yıldız dolaşımlarına bakarken, öyle davranmaz mı? Göğün ve yıldızların ustası onları konabilecek en güzel düzene komuş der. Ama gündüzün geceyle, gece ve gündüzün aylarla, ayların yılla; yıldızların güneşle, ayla ve kendi kendileriyle ilintileri konusunda astronomi bilgini, bu ilintilerin görülen şeyler olmasına rağmen, hiçbir değişikliğe uğramadıklarına, hep aynı kaldıklarına inanmayı ve gerçek varlığı bunlar içinde kavramaya çalışmayı saçma bulmaz mı?</span></p>
				<p class="normal"><span>– Seni dinledikten sonra, saçma bulur derim ben de.</span></p>
				<p class="normal"><span>– Öyleyse, geometride olduğu gibi astronomide de kendi koyacağımız problemlerle çalışacağız. Gökte olup bitenler üstünde durmayacağız. Asıl istediğimiz bu çalışmalarla ruhumuzun kavrayan yönünü geliştirmek, onu yararsızken yararlı hale getirmektir.</span></p>
				<p class="normal"><span>– Astronomiyle uğraşanlara şimdikinden çok daha karışık bir iş veriyorsun.</span></p>
				<p class="normal"><span>– Gerçek kanun koyucular olmak istiyorsak, öteki bilimlerde de aynı yollardan gidilmesini isteyeceğiz. Şimdi sen bana, bizim işimize yarayacak başka bir bilim daha sayabilir misin?</span></p>
				<p class="normal"><span>– Öyle şıp diye söyleyemem.</span></p>
				<p class="normal"><span>– Hareket dediğimiz şey bir çeşit olmaz. Birkaç çeşidi vardır aldanmıyorsam. Bir bilgin hepsini sayabilir belki, ama bizim bildiğimiz ikidir.</span></p>
				<p class="normal"><span>– Nedir onlar?</span></p>
				<p class="normal"><span>– Biri demin sözünü ettiğimiz yıldızların hareketi, öteki bunun karşılığı olan hareket.</span></p>
				<p class="normal"><span>– Hangi hareket?</span></p>
				<p class="normal"><span>– Astronomide nasıl gözün gördüğü bir hareket varsa, armonide de kulak yoluyla duyulan bir hareket vardır. Bu bakımdan armoniyle astronomi kardeş sayılır. Pythagoras’çılar öyle der. Biz de öyle diyoruz. Glaukon, yoksa sen başka düşüncede misin?</span></p>
				<p class="normal"><span>– Hayır, ben de öyle derim.</span></p>
				<p class="normal"><span>– Bu önemli bir konu olduğu için, onlara da, gerekirse başkalarına da danışalım. Ama kendi ilkemizden de şaşmayalım.</span></p>
				<p class="normal"><span>– Hangi ilkemizden?</span></p>
				<p class="normal"><span>– Öğrencilerimiz, bu bilimleri yarı yolda bırakmasın; bütün bilimlerin varacağı yere götürsünler onları da. Demin astronomi için söylediklerimiz gibi, armoni üstünde çalışmaların da astronomidekinden daha ileride olmadığını bilirsin. Kulağın seçtiği düzenler ve sesleri ölçüp biçmekle kalıyorlar. Böylece de astronomideki gibi boşuna uğraşıyorlar.</span></p>
				<p class="normal"><span>– Gülünç de oluyorlar doğrusu… Bizim müzik adamları bilmem hangi diatonik gamlardan dem vururlar. Kimi yanlarındakinin gizli bir sözünü duymak ister gibi kulak kabartır, kimi iki sesin arasında bir başka ses bulduğunu, bunun en küçük aralık olduğunu, bu bakımdan da ölçünün ona uyması gerektiğini ileri sürer. Kimi de bunun, öteki seslerden ayrı olmadığını söyler. Ama hepsi için kulak kafadan önce gelir.</span></p>
				<p class="normal"><span>– Anladım, şu telleri inleten, kulaklarını çekip onlara türlü eziyetler eden müzik ustalarını söylemek istiyorsun. Dileklerini daha da ileri götürebilirim. Tellere vurdukları yaylar, tezeneler, teller ses vermedi, ya da çok ses verdi diye zavallıları suçlu bulmalar… Bırakıyorum bütün bunları, benim sözünü etmek istediğim insanlar bunlar değil. Armoni üstüne düşüncelerini soracağımız kimseleri demek istiyorum ben. Astronomiyle uğraşanların yaptığını yapan onlardır çünkü: Kulağa vuran ses birleşimlerinde sayıları ararlar. Ama daha yüksek meselelere yükselip, düzenli sayılar hangileridir, hangileri değildir, aralarındaki ayrılık nereden gelir diye sormazlar.</span></p>
				<p class="normal"><span>– İnsan gücünü aşan bir çalışma istiyorsun onlardan.</span></p>
				<p class="normal"><span>– Güzeli ve iyiyi arayan için yararlı, başka şey arayan için de yararsız bir çalışma.</span></p>
				<p class="normal"><span>– Olabilir.</span></p>
				<p class="normal"><span>– Öyle sanıyorum ki, bütün bu saydığımız bilimlerle uğraşırken, aralarındaki ilinti ve yakınlığı bulur, birbiriyle nasıl bağlandıklarını ortaya koyabilirsek, amacımıza ulaşır, boşuna çalışmış olmayız.</span></p>
				<p class="normal"><span>– Dediğin gibi olacak, Sokrates, ama bu çalışmanın da sonu gelmez!</span></p>
				<p class="normal"><span>– Bu daha çalışmanın başı. Çalışacağımız kanunun tellerini düzenliyoruz. Yoksa sen bu çalışmalarla herkesin dialektikacı olabileceğini mi sandın?</span></p>
				<p class="normal"><span>– Yoo, nerede! Dialektikaya varmış pek az adama rastladım.</span></p>
				<p class="normal"><span>– Bir tartışmayı yürütmesini, düşüncelerini savunmasını beceremeyenler, varılması gereken bilgiye varabilirler mi hiç?</span></p>
				<p class="normal"><span>– Varamaz derim ben de.</span></p>
				<p class="normal"><span>– Peki, Glaukon, dialektika değil mi bizim kanunda çalacağımız asıl hava? Bu hava yalnız kafayla kavranan bir şeydir. Görme gücümüzün de yaptığı ona benzer. Demin söylediğimiz gibi, o da önce canlı varlıklara, sonra yıldızlara ve sonunda güneşin ta kendisine bakar. İnsan dialektikayla duyuların hiçbirine başvurmadan, yalnız aklı kullanarak her şeyin özüne varmayı ve iyinin özüne varmadıkça durmamayı denediği zaman, görülen dünyanın da sonuna varır, kavranan dünyanın da.</span></p>
				<p class="normal"><span>– Çok doğru.</span></p>
				<p class="normal"><span>– İşte “dialektika yürüyüşü” dediğimiz de bu değil midir?</span></p>
				<p class="normal"><span>– Budur.</span></p>
				<p class="normal"><span>– Mağara insanını hatırla şimdi. Zincirlerinden kurtulmuş, gölgelerden kuklalara ve ışığa dönüyor; sonra dışarı, gün ışığına çıkıyor. Orada da henüz canlıları, bitkileri değil, onların sudaki yansılarını, gerçek varlıkların gölgelerini görmektedir. Daha önce gördükleriyse, güneşin benzeri olan bir ışığın yarattığı gölgelerdi sadece. Bizim gözden geçirdiğimiz bilimlerin varacağı sonuç da budur. Bu bilimler içimizin en üstün yanını, bütün varlıkların en üstün yanlarını seyre götürür, tıpkı bedenin en keskin örgeni olan gözün, görülen madde dünyasının en parlak, en ışıklı varlığını seyre yükselmesi gibi.</span></p>
				<p class="normal"><span>– Ben de öyle düşünüyorum, ama bunu kabul etmek bir hayli güç. Öte yandan, dediklerini çürütmek de kolay değil. Bununla birlikte bu konuyu bugün konuşup bitiremeyeceğimize, sık sık üstüne döneceğimize göre, şimdilik böyledir diyelim ve kanunda çalacağımız havanın kendisine gelelim. Havadan önce yaptığımız hazırlıktaki gibi her şeyi ayrıntılarıyla görelim. Önce şunu söyle bize: Dialektika gücünün aslı nedir? Dialektika kaç çeşittir ve hangi yollardan gider? Varacağımız yere bu yollarla varmak üzereyiz artık; mola yerine varmak üzere olan yolcular gibi…</span></p>
				<p class="normal"><span>– Ben kendi hesabıma, daha ileri gitmek için elimden geleni yapacağım, sevgili Glaukon. Ama sen ardımdan gelebilir misin, bilmem. Şimdi artık göreceğim, iyinin benzeri değil, düpedüz kendisi olacak. Hiç değilse benim gördüğüm gibisi. İyi, gerçekten böyle midir, değil midir; bunu ortaya koyacak durumda değiliz, ama buna yakın bir şeydir diyebiliriz değil mi?</span></p>
				<p class="normal"><span>– Şüphesiz.</span></p>
				<p class="normal"><span>– Demin saydığımız bilimlerle uğraşmış bir kafa, ancak dialektika yoluyla varabilir buna. Başka hiçbir yol bizi götüremez aradığımıza.</span></p>
				<p class="normal"><span>– Bunu da ileri sürebiliriz.</span></p>
				<p class="normal"><span>– Şuna kimse bir şey diyemez herhalde: Hangi konuda olursa olsun, her şeyin özünü metotla kavramayı deneyen bir başka bilim yoktur. Genel olarak sanatlar, insanların inanışları ve zevkleri üzerinde duramazlar. Yalnız tabii ve yapma nesneleri üretme, çoğaltma ve kullanmayla yetinirler. Bilimlerse, dediğimiz gibi, gerçek varlığın bir yanını yakalarlar sadece, geometri ve benzerleri gibi. Onların edindiği varlık bilgisi, bir düşe benzer. Varlığı bütün aydınlığı içinde göremezler, birtakım varsayımlara dayanır ve kanıtlayamadıkları için dokunmazlar onlara. Oysa ki, bilmediğimiz bir şeyi ilke olarak aldığımız zaman, ondan çıkaracağımız sonuçlar, yargılar, bilinmeyenle örülü olacak. Bunları ne kadar düzene soksak, hiçbir zaman tam bir bilime varmış olamayız.</span></p>
				<p class="normal"><span>– Olamayız.</span></p>
				<p class="normal"><span>– Yalnız dialektika metodu, varsayımları birer birer atarak, ilkenin ta kendisine yükselir. Orada da kendini sağlama bağlar. Yalnız o, ruhun gözünü, gömülü olduğu dünyanın çamurundan kurtarır ve saydığımız bilimleri kullanarak yüceltir onu. Dil alışkanlığıyla biz bunlara çok defa bilim dedik. Oysa ki, onlara, sanıdan daha aydınlık, bilimden daha karanlık anlamına gelen bir ad bulmalı. Bir aralık onlara, (akıl yoluyla bilme anlamına) çıkarma demiştik. Ama şimdi ad üstünde durmayalım. Konuşacak daha önemli meselelerimiz var.</span></p>
				<p class="normal"><span>– Doğru, dedi, vereceğimiz ad düşüncemizi anlatsın yeter.</span></p>
				<p class="normal"><span>– Şöyle yapalım öyleyse: Önceki gibi, bilginin ilk bölümüne </span><span>bilme</span><span> diyelim, ikincisine </span><span>çıkarma</span><span>, üçüncüsüne </span><span>inanma</span><span>, dördüncüsüne </span><span>varsayma</span><span>, ilk iki bölüme birden </span><span>kavrama</span><span>, son ikisine de </span><span>sanma</span><span> diyelim. Değişen varlık karşısında öz varlık neyse, </span><span>sanma</span><span> karşısında </span><span>inanma, çıkarma</span><span> karşısında da </span><span>varsayma</span><span> odur. Bu ayırmaların dayandığı nesneler arasındaki ilintilere, davranan ve sanılan şeylerin bölünmelerine gelince, bu meseleleri bırakalım. Yoksa sözlerimizi yüz kere daha uzatmış oluruz.</span></p>
				<p class="normal"><span>– Ben, söylediklerine katılıyorum, hiç değilse anladığım kadarıyla.</span></p>
				<p class="normal"><span>– Her şeyin özünün bilgisine ulaşana da dialektikacı der misin? Ulaşamayanınsa, her şeyi hem daha az anladığını, hem de daha az anlatabildiğini kabul eder misin?</span></p>
				<p class="normal"><span>– Nasıl etmem?</span></p>
				<p class="normal"><span>– İyi için de böyledir. Bir insan iyi ideeasını başka her şeyden ayırt edip anlatamazsa, savaştaki bir kahraman gibi bütün engellerden sıyrılarak kanıtlarını görünene değil, olana dayayarak, düşüncesini aydınlığa çıkaramazsa, yanılmaz bir akıl yoluyla bütün bu zorlukların hakkından gelemezse, böyle bir adam iyinin özüne varabilir mi? İyinin hiçbir türlüsüne varamaz böylesi! İyinin bir gölgesini bile yakalasa bunu bilimle değil, sanıyla yapabilir ancak. Yaşadığı hayat bir düş, bir uyuklamadır bu dünyada! Öldüğü zaman da daha derin bir uykuya dalar gider.</span></p>
				<p class="normal"><span>– Elbette, ben de senden yanayım.</span></p>
				<p class="normal"><span>– Bugün hayal gücüyle yetiştirdiğin çocukları günün birinde gerçekten yetiştirme durumunda kalsan, onların matematikteki bazı çizgiler gibi aklın dışında kalarak, devletin başına geçmelerine, en önemli meselelerde yargıç olmalarına razı olur musun?</span></p>
				<p class="normal"><span>– Olmam tabii.</span></p>
				<p class="normal"><span>– Onlara öyle bir eğitim vereceksin ki, sonunda en akıllıca soruları sormasını ve cevap vermesini bilecekler, değil mi?</span></p>
				<p class="normal"><span>– Öyle olması gerek.</span></p>
				<p class="normal"><span>– Demek ki, sence dialektika bilimlerin doruğu, tacıdır. Onun üstüne koyabileceğimiz başka hiçbir şey yoktur. Böylece öğreteceğimiz bilimleri tüketmiş oluyoruz değil mi?</span></p>
				<p class="normal"><span>– Evet.</span></p>
				<p class="normal"><span>– Şimdi, bu bilimleri kimlere vereceğiz, nasıl vereceğiz, sıra buna geldi.</span></p>
				<p class="normal"><span>– Öyle ya.</span></p>
				<p class="normal"><span>– İlkin nasıl bir seçme yaptığımızı hatırlıyor musun? Kimleri başa getiriyorduk?</span></p>
				<p class="normal"><span>– Hatırlıyorum.</span></p>
				<p class="normal"><span>– İşte seçeceklerimiz tıpkı onlar gibi olacak. Yani en dayanıklı, en yiğit ve mümkünse en güzellerini seçeceğiz. Ayrıca yalnız iyi huylu, aklı başında olmalarına değil, vereceğimiz eğitime elverişli bir yaradılışta olmalarına da bakacağız.</span></p>
				<p class="normal"><span>– Bu yaradılıştan neyi anlıyorsun?</span></p>
				<p class="normal"><span>– Anlayış gücü ve öğrenme kolaylığı demek istiyorum, sevgili dostum. İnsan kafa eğitiminden beden eğitiminden daha çok yılar. Çünkü, bu çalışmada kafa yalnızdır. Beden onun çabasına katılmaz.</span></p>
				<p class="normal"><span>– Doğru.</span></p>
				<p class="normal"><span>– Bellediklerini unutmayacaklar, yorgunluk nedir bilmeyecekler, işin her türlüsünü sevecekler. Yoksa bunca beden ve kafa çalışmalarına katlanmaya razı olurlar mı?</span></p>
				<p class="normal"><span>– Doğuştan dediğin gibi değillerse, olmazlar.</span></p>
				<p class="normal"><span>– Herhalde bugün yapılan yanlıştır. Felsefenin gözden düşmesi, onunla uğraşanların ona layık olmamaları yüzündendir. Felsefeye girecekler onun piçleri değil, öz evlatları olmalı.</span></p>
				<p class="normal"><span>– Ne demek istiyorsun bununla?</span></p>
				<p class="normal"><span>– Felsefeye girecek olan, çalışmada topallamayacak, yani kimi işte çalışkan, kimi işte tembel olmayacak demek istiyorum. Öyle insan vardır ki, jimnastiği, avı, her çeşit beden çalışmalarını seve seve yapar da, dersten, konuşmadan, araştırmadan hoşlanmaz. Her türlü kafa işinden kaçar. Bunun tersi olan da gene topal sayılır.</span></p>
				<p class="normal"><span>– Çok doğru.</span></p>
				<p class="normal"><span>– Doğruluk karşısında topal sayacağımız insan da ne yapar? Bile bile yalan söylemekten iğrenir. Ne kendinde, ne başkalarında bunu hoşgörmez; ama bilmeden yalan söylemeye kolayca katlanır. Bilgisizlikten iğrenmez, çamura yatan domuz gibi, bilgisizliği içinde keyif çatar.</span></p>
				<p class="normal"><span>– Öyledir.</span></p>
				<p class="normal"><span>– Ölçü, yiğitlik, büyüklük gibi öteki bütün değerler karşısında da doğuştan bozuk olanla olmayanı ayırt etmeliyiz. Yoksa insanlar da, devletler de değerleri ararken kendilerini körü körüne topalların, piçlerin, kötü dostların, kötü devlet adamlarının ellerine bırakırlar.</span></p>
				<p class="normal"><span>– Hep olan da budur zaten.</span></p>
				<p class="normal"><span>– Bütün bunları akıllıca önlemek bize düşer. Bedenleri ve kafaları düzgün insanları alır, onları bunca çetin çalışmalardan geçirirsek, doğruluğun bize bir diyeceği kalmaz. Devleti de, anayasayı da korumuş oluruz. Ama kötü yaradılışlı insanları yetiştirirsek bunun tersi olur. Felsefeyi şimdikinden de daha gülünç bir duruma düşürürüz.</span></p>
				<p class="normal"><span>– Utanılacak bir şey olur bu, gerçekten.</span></p>
				<p class="normal"><span>– Olur ama, ben de şu sırada kendimi gülünç ediyorum anlaşılan.</span></p>
				<p class="normal"><span>– Neden?</span></p>
				<p class="normal"><span>– Bütün bunların bir oyun olduğunu unutarak fazla coştum sözlerimde. Konuşurken felsefeye gitti aklım. Onun kepaze edildiğini düşünerek öfkelendim. Onu bu hale düşürenlere kızgınlığımdan, fazla ciddiye aldım işi.</span></p>
				<p class="normal"><span>– Dinleyicin olarak, ben öyle görmüyorum doğrusu.</span></p>
				<p class="normal"><span>– Konuşan olarak, ben öyle görüyorum. Her neyse, şunu da unutmayalım ki, biz ilkin yaşlıları seçmiştik. Buradaysa onların yeri yok. Solon, yaşlılar çok şey öğrenebilir der, ama inanmamalı buna. Konuşmasını öğrensin bakalım yaşlı adam. Değişik ve çetin işler gençlere yaraşır.</span></p>
				<p class="normal"><span>– İster istemez.</span></p>
				<p class="normal"><span>– Öyleyse aritmetiğe, geometriye ve dialektikadan önce gelen bütün bilimlere daha çocukken başlatmalı ve öğretim, zorla yaptırılan bir işe benzememeli.</span></p>
				<p class="normal"><span>– Neden?</span></p>
				<p class="normal"><span>– Çünkü, hür insan hiçbir şeyi köle gibi öğrenmemeli. Bedene zorla yaptırılan şeyin ona bir kötülüğü olmasa bile, kafaya zorla sokulan şey akılda kalmaz.</span></p>
				<p class="normal"><span>– Doğru.</span></p>
				<p class="normal"><span>– Öyleyse, mutlu delikanlı, çocuklara zor kullanmayacaksın. Eğitimin onlar için bir oyun olmasını sağlayacaksın. Böylece onların yaradılıştan neye elverişli olduklarını da daha iyi anlarsın.</span></p>
				<p class="normal"><span>– Akla uygun bu isteğin.</span></p>
				<p class="normal"><span>– Hatırlıyor musun ne demiştik daha önce? Çocukları savaşa at üstünde götürmeli ki, olanı biteni görsünler, tehlike olmadıkça savaşçıların yanıbaşına kadar sokulsun, yetiştirilen genç köpekler gibi, kanı koklasınlar.</span></p>
				<p class="normal"><span>– Hatırlıyorum.</span></p>
				<p class="normal"><span>– Bütün bu işlerde, derslerde ve tehlikelerde en atılgan olanını bir yana ayıracaksın.</span></p>
				<p class="normal"><span>– Kaç yaşında?</span></p>
				<p class="normal"><span>– Çocukların beden eğitimi derslerini bıraktıkları yaşta; çünkü, iki üç yıl süren bu dersler sırasında başka hiçbir şey yapamazlar! Yorgunluk ve uyku, kafa çalışmalarının düşmanıdır. Hem sonra beden eğitimi dersleri en önemli denemelerden biridir. Herkesin beden işlerindeki değeri orada ortaya çıkar.</span></p>
				<p class="normal"><span>– Doğrudur.</span></p>
				<p class="normal"><span>– Bundan sonra, yirmisine varan delikanlılar arasında bir seçme yapılacak. Seçilenler ötekilerden daha üstün tutulacak ve çocukken onlara karmakarışık verilen bilgiler artık bir sıraya konarak verilecek ki, bakalım, hem bilimlerin kendi kendileriyle, hem de gerçek varlıkla ilintilerini geniş bir görüşle kavrayabiliyorlar mı?</span></p>
				<p class="normal"><span>– Bilgileri insanın kafasına iyice yerleştirecek tek yol bu olsa gerek.</span></p>
				<p class="normal"><span>– Dialektikaya hangilerinin elverişli, hangilerinin elverişsiz olduğunu da ancak şöyle anlayabiliriz: Geniş bir görüşe yükselebilenler dialektikacı olur, ötekiler olamaz!</span></p>
				<p class="normal"><span>– Bence de öyle.</span></p>
				<p class="normal"><span>– Bu denemeyi de yapıp hangilerinin dialektikaya en elverişli, bilimlerde, savaşta ve kanunların istediği bütün işlerde en sağlam olduğunu anlayınca, otuzuna varan seçkinler arasından bunları ayıracaksın. En büyük şerefleri vereceksin onlara. Hepsini birer birer dialektikada deneyeceksin. Hangilerinin göz ve öteki duyularının yardımı olmadan akıl gücüyle varlığın ta kendisine yükselebildiğini araştıracaksın. İşte dostum, en dikkatli olacağın yer de burasıdır.</span></p>
				<p class="normal"><span>– Neden?</span></p>
				<p class="normal"><span>– Dialektikanın bugün düştüğü kötü durumun ve gittikçe artan zararlarının farkında değil misin?</span></p>
				<p class="normal"><span>– Nedir bu kötü durum?</span></p>
				<p class="normal"><span>– Bir ahlak bozukluğu, aldanmıyorsam.</span></p>
				<p class="normal"><span>– Orası doğru.</span></p>
				<p class="normal"><span>– Dialektikacıların bu hale düşmelerini tabii bulmuyor musun, hoşgörmüyor musun onları?</span></p>
				<p class="normal"><span>– Neden hoşgöreyim?</span></p>
				<p class="normal"><span>– Varlıklı ve kalabalık bir aile düşünelim. Bir çocuğu kendi çocukları sanıp, zenginlikler içinde, dalkavuklar ortasında büyütüyorlar, çocuk büyüyünce o ailenin oğlu olmadığını anlıyor ve kendi ana babasını bulamıyor. Böyle bir çocuğun kendini şımartanlara, sözde ana babasına karşı durumunu öğrenmeden önce ve sonra ne duygular besleyeceğini kestirebilir misin? Yoksa ben kendi düşündüklerimi söyleyeyim mi?</span></p>
				<p class="normal"><span>– Söyle.</span></p>
				<p class="normal"><span>– Durumunu bilmezden önce herhalde anasına, babasına, yakınlarına, dalkavuklarından daha fazla saygı gösterecek, yoksulluğa düşerlerse onları bırakmayacak, sözleri ve davranışlarıyla incitmeyecek onları. Önemli işlerde dalkavuklardan çok onları dinleyecek.</span></p>
				<p class="normal"><span>– Herhalde.</span></p>
				<p class="normal"><span>– Gerçek durumunu öğrendikten sonra, anasına babasına saygısı azalacak. Dalkavuklarınaysa bağlılığı artacak, onları eskisinden daha çok dinleyecek, hep onlarla düşüp kalkacak, hele iyi yaradılışlı bir insan değilse, anasını, babasını hiçe sayacak.</span></p>
				<p class="normal"><span>– Olacağı budur. Ama bu benzetmenin dialektikacılarla ilgisi ne?</span></p>
				<p class="normal"><span>– İlgisi şu: Çocukluğumuzdan beri doğruluk, dürüstlük üstüne atasözleri biliriz. Bunlar birer ana baba gibi kafamızı yoğurur. Onları dinlemeye, saymaya alışırız.</span></p>
				<p class="normal"><span>– Öyledir.</span></p>
				<p class="normal"><span>– Onlara aykırı atasözleri de vardır. Daha hoşumuza giden, gönlümüzce konuşan, çekici atasözleri! Biraz aklı başında olan, böylelerini dinlemez. Dalkavuklara değil, anasına, babasına benzeyenleri dinler.</span></p>
				<p class="normal"><span>– Doğru.</span></p>
				<p class="normal"><span>– Diyelim ki, bu sözlerle yetişmiş bir insana doğruluğun ne olduğunu soruyarlar. O da, bildiklerini söyleyince, bozuyorlar onu. Sözlerini türlü yönlerden çürütüyorlar. Sonunda, adam doğrunun tam tersinin de doğru olabileceğini düşünüyor. İyilik, doğruluk ve bütün yüksek bildiği değerler karşısında şüpheye düşüyor. Bu adamın artık onlara saygısı kalır mı? Dinler mi onları?</span></p>
				<p class="normal"><span>– İster istemez, ne eskisi gibi saygı duyar, ne de güveni kalır.</span></p>
				<p class="normal"><span>– Bütün bu değerleri tanımaz, kendini onlara yakın saymaz olunca, neye inanacağını bilemeyince, hangi öğütlerden yana gider kendiliğinden? Hoşuna gidenlerden yana değil mi?</span></p>
				<p class="normal"><span>– Başka türlü yapamaz.</span></p>
				<p class="normal"><span>– İşte o zaman bence, töreye saygı gösterecek yerde, karşı kor.</span></p>
				<p class="normal"><span>– İster istemez.</span></p>
				<p class="normal"><span>– Öyleyse, dialektikayla uğraşanların başına gelenlere hiç de şaşmamalı. Hoşgörebiliriz onları, demin dediğim gibi.</span></p>
				<p class="normal"><span>– Acımak daha yerinde olur.</span></p>
				<p class="normal"><span>– Seçtiğin otuz yaşındaki adamların bu acınacak hale düşmemeleri için dialektikaya girmelerinden önce alınacak bütün tedbirleri alman gerekmez mi?</span></p>
				<p class="normal"><span>– Gerekir elbet.</span></p>
				<p class="normal"><span>– Daha gençken dialektikayı tatmalarını önlemek, önemli bir tedbir sayılmaz mı? Herhalde görmüşsündür, delikanlılar dialektikanın tadına vardılar mı, aşırı giderler, bir oyun yaparlar onu. Birbirlerinin tam tersini söylemekte kullanırlar. Kendilerini bozanlar gibi onlar da başkalarını bozmaya çalışırlar. Birbirlerini akıl oyunlarıyla çekiştirip didiklemekten köpek yavruları gibi, zevk alırlar.</span></p>
				<p class="normal"><span>– Gerçekten bu büyük bir zevktir onlar için.</span></p>
				<p class="normal"><span>– Karşılarındakini sık sık bozduktan ve kendileri de bir hayli bozulduktan sonra, önce inandıkları hiçbir şeye inanmaz olurlar artık. Sonunda onlar da, onlarla birlikte bütün felsefe de halkın gözünden düşer.</span></p>
				<p class="normal"><span>– Çok doğru.</span></p>
				<p class="normal"><span>– İnsan olgun bir çağa vardı mı, bu hale düşmek istemez. Söylenenin tersini söylemekten zevk alana değil, doğruyu aramak için tartışanlara benzemeye çalışır. Ölçüyü kaçırmadığı için de filozofluğu küçültecek yerde saydırır herkese.</span></p>
				<p class="normal"><span>– Doğru.</span></p>
				<p class="normal"><span>– İşte bunu düşünerek, daha deminden dialektika çalışmalarına yalnız ölçülü ve sağlam kafaların alınması gerektiğini söylemiştim. Bugün olduğu gibi, her önüne gelen boyuna bakmadan girmemeli bu işe.</span></p>
				<p class="normal"><span>– Girmemeli tabii.</span></p>
				<p class="normal"><span>– Başka her işten sıyrılarak, sürekli bir şekilde yapılan dialektika çalışmaları, beden eğitiminin karşılığı olur. Buna onun iki misli zaman ister.</span></p>
				<p class="normal"><span>– Altı yıl mı demek istiyorsun, dört yıl mı?</span></p>
				<p class="normal"><span>– Pazarlık etmeyelim de, beş diyelim. Bundan sonra onları bizim mağaraya indireceksin, gençlere özgü bütün görevleri, savaş işlerini yaptıracaksın onlara. Görgüden yana başkalarından geriye kalmasınlar diye. Bu işlerde onları bir defa daha denemek fırsatını bulacaksın. Bakalım onları dört bir yana çeken çağrılara dayatabiliyorlar mı? Yoksa sürüklenip gidiyorlar mı?</span></p>
				<p class="normal"><span>– Buna ne kadar zaman koyuyorsun?</span></p>
				<p class="normal"><span>– On beş yıl. Elli yaşında sağ kalan, her türlü iş ve bilimlerde, her bakımdan başkalarını aşanları, varılacak son yere iteceksin. Ruhlarının gözünü açıp her şeyi aydınlatan gerçek varlığın ta kendisine bakmaya zorlayacaksın. İyinin kendini gördükten sonra onu örnek tutup toplumu, insanları ve kendilerini düzene sokacaklar. Kalan ömürleri boyunca vakitlerinin çoğunu felsefeye ayıracaklar. Ama sıraları gelince politika belalarına göğüs gerecekler. Birbiri ardı sıra kumandayı ele alacaklar. Şan, şeref için değil, yalnız halkın iyiliği için, kaçınılmaz bir ödevi yerine getirmek için devletin bekçiliğinde yerlerine geçecek, kendilerine benzer yurttaşlar yetiştirdikten sonra mutlular ülkesine göç edecekler. Devlet onlara anıtlar dikecek! Ve Apollon rahibesinin diyeceğine göre ya Tanrılar, ya da mutlu ruhlar için kesilen kurbanlar onun için de kesilecek.</span></p>
				<p class="normal"><span>– Bundan güzel devlet adamları can sağlığı, Sokrates! Bir heykelci bile daha güzellerini yapamaz.</span></p>
				<p class="normal"><span>– Devlet kadınlarını da unutma, Glaukon; dediklerimi yalnız erkekler için dedim sanma. Dilediğimiz yaradılışta kadınları da onlara katıyorum.</span></p>
				<p class="normal"><span>– Erkekle kadın arasında eşitlik ve ortaklığı kabul ettiğimize göre doğru.</span></p>
				<p class="normal"><span>– Şimdi şunu kabul edebiliyor musunuz benimle? Bizim devletimiz ve anayasamız sadece birer hayal değildir. Onu gerçekleştirmek ne türlü zor da olsa olağandır. Ama dediğimiz gibi, devletin başına bir veya birkaç filozofun gelmesi şartıyla. Bugün aranan şerefleri küçümseyecek, onları özgür bir insana yakıştırmayacak olan bu filozoflar, ödevini yapmanın getirdiği şerefi her şeyden üstün tutacaklar ve doğruluğu en önemli, en yararlı şey sayarak onun hizmetine girecekler, onu yeşertecekler; toplumun yasalarını ona uyduracaklar.</span></p>
				<p class="normal"><span>– Nasıl?</span></p>
				<p class="normal"><span>– Devletimizde on yılı dolduranların hepsini kırda yaşamaya gönderecekler, çocukları alıp zamanın ve ana babanın göreneklerinden koruyacaklar. Onları kendi görgülerine, yukarıda anlattığımız kendi ilkelerine göre yetiştirecekler. Tasarladığımız anayasayı ve halkı mutluluğa ulaştıracak devleti korumanın en kolay, en kestirme yolu budur.</span></p>
				<p class="normal"><span>– Evet, Sokrates, öyle sanıyorum ki, bu devlet gerçekleşebilirse, ancak bu dediğin yoldan gerçekleşebilir.</span></p>
				<p class="normal"><span>– Bu devlet ve bu devlete benzeyen insan üstüne yeterince konuşmadık mı dersin? Bizim ilkelerimize uygun insanın ne olacağını kestirmek kolay artık.</span></p>
				<p class="normal"><span>– Gerçekten, konuyu bitirmişe benziyoruz.</span></p>
				<p class="resim"><span class="siir">Yedinci Kitabın Sonu</span></p>
				</div>
<div class="calibre2" id="calibre_pb_24"/></body>
</html>