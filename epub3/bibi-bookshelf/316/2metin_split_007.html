<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>2metin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1">
				<h1 class="baslik1" id="calibre_toc_5"><span>Birinci Kitap</span></h1>
				<p class="metin"><span>Sokrates anlatıyor:</span></p>
				<p class="normal">Dün Aristo’nun oğlu Glaukon’la Pire’ye inmiştim. Hem Bendis Tanrıçaya dua ederim, hem de onun için ilk defa yapılacak bayramı görürüm demiştim. Bizimkilerin tertiplediği alay güzeldi. Ama Thrak’larınki de daha aşağı kalmıyordu doğrusu. Duadan, alay seyrinden sonra şehre dönüyorduk. O sırada Kephalos’un oğlu Polemarkhos yola çıktığımızı görmüş, durdurmak için küçük uşağını koşturmuş. Çocuk eteğime yapışarak: “Polemarkhos kendisini beklemenizi istiyor” dedi. Döndüm: “Efendin nerede?” diye sordum. “İşte arkadan geliyor” dedi, “bekleyin”. Glaukon da: “Peki bekleyelim” dedi. Az sonra Polemarkhos geldi, yanında Glaukon’un kardeşi Adeimantos, Nikias’ın oğlu Nikeratos ve alaydan dönen birkaç kişi vardı.</p>
				<p class="normal"><span>Polemarkhos:</span></p>
				<p class="normal"><span>– Bu acelenize bakılırsa, buradan bir an önce kurtulup şehre varmak niyetindesiniz, dedi.</span></p>
				<p class="normal"><span>– Anlayışına diyecek yok doğrusu, dedim.</span></p>
				<p class="normal"><span>– Ama bak biz kaç kişiyiz, görüyor musun?</span></p>
				<p class="normal"><span>– Görmez olur muyum!</span></p>
				<p class="normal"><span>– Öyleyse elimizden kurtulabilirseniz, gidin. Yoksa bırakmıyoruz, dedi.</span></p>
				<p class="normal"><span>– Peki, bir başka yolu yok mu bu işin? Belki de sizi sözle yola getiririz, bırakırsınız bizi.</span></p>
				<p class="normal"><span>– Ya kulaklarınızı tıkar, dinlemezsek sözünüzü ne yaparsınız?</span></p>
				<p class="normal"><span>Glaukon:</span></p>
				<p class="normal"><span>– O zaman yapacak şey yok.</span></p>
				<p class="normal"><span>Polemarkhos:</span></p>
				<p class="normal"><span>– Öyleyse bilesiniz ki dinlemeyeceğiz sizi.</span></p>
				<p class="normal"><span>Adeimantos:</span></p>
				<p class="normal"><span>– Tanrıçanın şerefine bu akşam atlı bir meşale koşusu olacak, haberiniz yok mu? diye sordu.</span></p>
				<p class="normal"><span>– Atlı mı? dedim; bu da yeni çıktı. Ne demek, koşucular at üstünde mi meşaleyi elden ele verecek?</span></p>
				<p class="normal"><span>Polemarkhos:</span></p>
				<p class="normal"><span>– Evet, dedi, üstelik gece şenlikleri de olacak, görülmeye değer. Yemekten sonra çıkar seyrederiz. Birçok gençlerle de buluşur konuşuruz, haydi uzatmayın kalın.</span></p>
				<p class="normal"><span>Glaukon:</span></p>
				<p class="normal"><span>– Çare yok kalacağız galiba, dedi.</span></p>
				<p class="normal"><span>– Madem sen de istiyorsun, kalalım, dedim.</span></p>
				<p class="normal"><span>Bunun üzerine Polemarkhos’un evine gittik. Orada Polemarkhos’un kardeşi Lysias’la Euthydemos’tan başka Kalkhedon’lu Thrasymakhos, Paiania’lı Kharmantides, Aristonymos’un oğlu Kleitophon’u da bulduk. Polemarkhos’un babası Kephalos da vardı. Onu çoktandır görmemiştim. Pek ihtiyarlamış buldum. Yastıklı bir iskemlede oturuyordu. Az önce avluda kurban kesmiş, çelengi hâlâ başındaydı. Yanına oturduk. Çevresinde iskemleler hazırdı.</span></p>
				<p class="normal"><span>Kephalos beni görür görmez selamladı:</span></p>
				<p class="normal"><span>– Sokrates, Pire’ye bizi görmeye artık gelmez oldun. Gelmen lazımdı. Benim şehre gitmeye gücüm yetseydi, seni beklemez, biz sana gelirdik. Şimdi sen bize gelmelisin. Hem de daha sık. Ben beden zevklerini kaybettikçe konuşmaya doymaz oldum. Benden bu zevki esirgeme. Bu delikanlılardan ayrıl demiyorum, ama bize de uğra. Gerçek dost bil bizi.</span></p>
				<p class="normal"><span>– Doğrusu Kephalos, yaşını başını almış adamlarla sohbet etmeyi severim, dedim; neden dersen, bizim de belki geçeceğimiz yoldan çoktan geçmiş onlar. Onlardan öğrenebiliriz bu yolun nasıl olduğunu: İniş çıkış mı, düzayak ve rahat mı? Şairlerin “Son durak” dedikleri bir çağ vardır, sen oraya varmışsın. Ne düşünüyorsun bu çağ üzerine, bilmek isterdim. Ömrün sıkıntılı, güç bir dönemi mi bu? Ne dersin?</span></p>
				<p class="normal"><span>– Peki Sokrates! Söyleyeyim sana bu çağı nasıl gördüğümü, dedi; yaşlı yaşlıdan hoşlanır derler ya, biz yaşlılar ara sıra toplanır konuşuruz. Bir araya geldik mi çoğumuz ağlaşır durur. Kimi, gençliğin zevklerini, aşkı, şarabı, cümbüşleri, daha nice nice şeyleri yana yakıla anlatır, dert yanar. Yaşamak oydu, şimdi yaşamıyoruz artık, der. Kimi de, kocadığından ötürü yakınlarının kendilerine kötü davrandıklarından, yaşlılık yüzünden neler çektiklerinden dem vurur. Ama bana öyle gelir ki yakınmalarının asıl sebebi bunlar değil, Sokrates. Bütün bunlar yaşlılık yüzünden olsaydı, ben de, ben yaşta olan herkes de, aynı dertlere düşerdik. Oysa ki, hiç de böyle dertlenmeyen birçok ihtiyarlar bilirim. Bir gün şair Sophokles’leydim. Biri geldi sordu ona: “Aşkla aran nasıl? Hâlâ kadınlarla düşüp kalkıyor musun?” Sophokles: “Bırak canım sen de, dedi; bu işten kurtulduğuma bilsen ne kadar seviniyorum. Deli ve belalı bir efendinin elinden kurtulmuş gibiyim”. Sophokles’in bu sözünü beğenmiştim o zaman. Yine de beğeniyorum. Gerçekten, ihtiyarlık bu bakımdan kurtuluş sayılır. İstekler, hırslar gevşeyince insan rahatlar, Sophokles’in dediği gibi zırdeli bir zorbanın elinden yakasını sıyırmış olur. Yaşlıların yakınlarından çektiklerine gelince Sokrates, bunların da sebebi ihtiyarlık değil, insanların kendi huyudur. Ölçülü, uysal olana ihtiyarlık dert olmaz. Öyle olmayana ise, gençlik de bela olur, ihtiyarlık da.</span></p>
				<p class="normal"><span>Kephalos’un bu sözleri hoşuma gitti. Devam etsin diye:</span></p>
				<p class="normal"><span>– Kephalos, dedim, korkarım seni dinleyenlerin çoğu bu sözlerini doğru bulmaz. Senin ihtiyarlıktaki rahatlığını iyi huylu olmana değil, zenginliğine verirler. Zenginin gönül avutması kolaydır, derler.</span></p>
				<p class="normal"><span>– Haklısın, dedi, doğru bulmazlar sözümü. Onlar da haklı. Ama sandıkları kadar değil. Bak Themistokles’in şu sözü pek yerindedir. Seriphos’lu biri onu küçümseyerek: “Sen kazandığın ünü kendine değil, Atinalı olmana borçlusun” demiş, o da: “Doğru, Seriphos’lu olsaydım ünlü olamazdım. Ama sen Atinalı da olsan bir şey olamazdın” demiş. İşte bu söz, insan zengin olmayınca ihtiyarlığa zor katlanır diyenlere de söylenebilir. Aklı başında bir adam, yoksulluk içinde ihtiyarlığa zor katlanabileceği gibi, akılsız adam da istediği kadar zengin olsun hiçbir zaman rahata kavuşamaz.</span></p>
				<p class="normal"><span>– Kephalos, dedim, servetinin çoğu sana miras mı kaldı, yoksa kendin mi kazandın?</span></p>
				<p class="normal"><span>– Kendim ne kazandım onu anlamak istiyorsun değil mi, Sokrates? Para işinde büyükbabamla babam arasında gelirim. Adını taşıdığım büyükbabam, benim bugünkü servetim kadar bir mirası birkaç misline çıkarmış, babam Lysanias ise, bu serveti benimkinden de aşağı düşürmüş. Ben elime geçen bu mirası oğullarıma daha küçülmüş değil de, biraz daha büyümüş bırakırsam ne mutlu.</span></p>
				<p class="normal"><span>– Bunu sana niçin sordum biliyor musun? Sen paraya hiç düşkün görünmezsin de ondan. Parayı kendi kazanmayanlar çokluk böyle olur. Kazananlarsa, parayı iki misli severler. Bir yandan, paraya kendi eserleriymiş gibi düşkün olurlar. Şairin şiirine, babanın oğluna düşkünlüğü gibi. Bir yandan da, parayı işe yaradığı için severler, herkes gibi. Bu yüzden güçtür onlarla anlaşmak; işleri güçleri zenginliği övmektir.</span></p>
				<p class="normal"><span>– Hakkın var, dedi.</span></p>
				<p class="normal"><span>– Biliyordum hak vereceğini, dedim; ama bir de şunu söyle bana: Zengin olmakla elde ettiğin en büyük nimet nedir?</span></p>
				<p class="normal"><span>– Bunu söylersem çokları inanmaz bana, dedi; şunu bil ki, Sokrates, insan öleceğini düşünür olunca, önceleri aklından geçmeyen korkulara, kaygılara düşer. Bu dünyada kötülük eden Hades’te cezasını çeker, gibi sözlere gülenleri, gün gelir, ya bu söz doğruysa, diye bir korku alır. İnsanlar, ya ihtiyarlığın verdiği dermansızlık yüzünden, ya da kendilerini öteki dünyaya daha yakın gördüklerinden orada olup bitenler üzerinde kafa yorarlar, kuşku, korku dolar içlerine; kimlere kötülük ettiklerini araştırmaya başlarlar. Hayatlarını gözden geçirip ettikleri haksızlıkların farkına varanlar, çocuklar gibi uykularından korkuyla uyanırlar. Umutsuz bir bekleme içinde zehir olur hayatları. Oysa hiç haksızlık etmediklerini bilenlerde hep tatlı bir umut vardır. Pindaros’un dediği gibi ihtiyarlığı besleyen güzel bir umut. Bak Sokrates, ömrü doğrulukla, imanla geçmiş bir adam için Pindaros ne güzel söylemiş:</span></p>
				<p class="resim">Umut tatlı tatlı doldurur içini,<br class="calibre1"/>
				  Yoldaşlık eder ona, hoş eder gönlünü.<br class="calibre1"/>
				  Umut yola sokar, yoldan çıkan insan aklını.</p>
				<p class="normal"><span>Ne doğru, ne güzel söz. İşte ben bunun için para kazanmayı önemli bir iş sayıyorum. Ama herkes için değil, aklı başında olanlar için. İstemeyerek de olsa kimseyi aldatmamak, kimseye yalancı çıkmamak, Tanrıya kurban, insana para borçlu olup Hades’e korka korka gitmemek gerek. İşte bunu sağlar para. Daha başka işlere de yarar, ama ben ölçtüm biçtim, aklı başında bir insan için zenginlik en çok bu işe yarar derim.</span></p>
				<p class="normal"><span>– Güzel söylüyorsun Kephalos, ama şu senin doğruluk dediğin şeyi nasıl anlatacağız? Bu sadece doğruyu söylemek ya da alınan şeyi geri vermek midir? Böyle davranmak doğru da olabilir, eğri de. Örneğin aklı başında bir arkadaştan silahını alsak, bu arkadaş çıldırsa, emanetini de geri istese, vermek doğru mudur? Geri verene doğru adam denebilir mi? Bir çılgına, gerçeği olduğu gibi söyleyene de doğru adam denemez…</span></p>
				<p class="normal"><span>– Haklısın, dedi.</span></p>
				<p class="normal"><span>– Demek oluyor ki, doğruluk, gerçeği söylemek, aldığını vermek diye anlatılamaz.</span></p>
				<p class="normal"><span>Polemarkhos:</span></p>
				<p class="normal"><span>– Hayır, diye söze karıştı, anlatılabilir. Simonides’e bakılırsa, tam tarifi budur.</span></p>
				<p class="normal"><span>Kephalos:</span></p>
				<p class="normal"><span>– Peki öyleyse sözü sana bırakıyorum; ben gidip kurban işlerine bakayım.</span></p>
				<p class="normal"><span>Polemarkhos:</span></p>
				<p class="normal"><span>– Demek mirasçı ben oluyorum, öyle mi? diye sordu.</span></p>
				<p class="normal"><span>– Evet, dedi ve kurbanlarına gitti.</span></p>
				<p class="normal"><span>– Madem ki söz sana miras kaldı, söyle bakalım, dedim: Simonides doğruluk üzerine ne demiş de haklı buluyorsun?</span></p>
				<p class="normal"><span>– Doğruluk herkese borçlu olduğumuz şeyi ödemektir, demiş. Bence haklı.</span></p>
				<p class="normal"><span>– Evet, Simonides’e haksız demek kolay değil, dedim. Tanrı gibi akıllı kişidir o. Ne demek istediğini belki sen anlıyorsun ama, ben anlamıyorum. Demin, sahibi aklını kaçırırsa, ona aldığımız emaneti geri vermeli mi vermemeli diye düşünmüştük. Simonides bundan söz etmiyor, ama gene de bu emanet bir borç sayılır değil mi?</span></p>
				<p class="normal"><span>– Evet, dedi.</span></p>
				<p class="normal"><span>– Emaneti isteyen çıldırmışsa, o zaman geri verilmez artık, değil mi?</span></p>
				<p class="normal"><span>– Verilmez.</span></p>
				<p class="normal"><span>– O halde Simonides, borçlu olduğumuz şeyi vermek doğrudur demekle başka bir şey söylemek istemiştir.</span></p>
				<p class="normal"><span>– Evet, herhalde başka bir şey söylemek istiyor, dedi, onun demek istediği şu: Doğruların borcu dostlara iyilik etmektir, kötülük etmek değil.</span></p>
				<p class="normal"><span>– Anlıyorum, dedim. Alanla veren dostsalar, alınanın geri verilmesi de, alınması da zararlı oluyorsa, aldığını geri veren borcunu ödemiş olmaz. Sence Simonides’in demek istediği bu mu?</span></p>
				<p class="normal"><span>– Tamam bu.</span></p>
				<p class="normal"><span>– Peki, dostsalar bir şey borçluysak, gene geri verecek miyiz?</span></p>
				<p class="normal"><span>– Bence evet. Ne borçluysak onu vermeliyiz, dedi, insan da düşmanına sadece kötülük borçludur; düşmana layık olan budur.</span></p>
				<p class="normal"><span>– Görülüyor ki, Simonides, doğruluğun ne olduğunu bir bilmece gibi şairce söylemiş, dedim. Besbelli ki o, doğruluk herkese hakkını vermektir, demek istiyor, buna da borç diyor.</span></p>
				<p class="normal"><span>– Peki, bir diyeceğin var mı buna? diye sordu.</span></p>
				<p class="normal"><span>– Bir sanat hekimlik adını almak için, neyi neye hak olarak vermelidir? Borcu nedir? Bu soruya Simonides ne derdi?</span></p>
				<p class="normal"><span>– Bedenlere ilaç ve yiyecek içecek vermeli, derdi.</span></p>
				<p class="normal"><span>– Bir sanat aşçılık adını almak için, neye neyi borç olarak ödeyecek, hak olarak verecek?</span></p>
				<p class="normal"><span>– Yemeklere, tat, tuz verecek.</span></p>
				<p class="normal"><span>– Peki öyleyse, kimlere ne veren sanata doğruluk denebilir?</span></p>
				<p class="normal"><span>– Demin dediklerimize uymak gerekirse, Sokrates, dosta fayda, düşmana zarar veren sanata.</span></p>
				<p class="normal"><span>– O halde, Simonides, doğruluk, dosta iyilik, düşmana kötülük etmektir, demek istemiş, öyle mi?</span></p>
				<p class="normal"><span>– Öyle sanırım.</span></p>
				<p class="normal"><span>– Peki, sağlık işlerinde, hasta dosta iyilik, hasta düşmana kötülük etmek en çok kimin elindedir?</span></p>
				<p class="normal"><span>– Hekimin.</span></p>
				<p class="normal"><span>– Ya deniz yolculuklarında, tehlike baş gösterince, dosta iyilik, düşmana kötülük etmek en çok kimin elindedir?</span></p>
				<p class="normal"><span>– Kaptanın.</span></p>
				<p class="normal"><span>– Ya doğru adam? Onun hangi işte dosta faydası, düşmana zararı dokunabilir?</span></p>
				<p class="normal"><span>– Savaşta olsa gerek, birine saldırır, ötekine yardım eder.</span></p>
				<p class="normal"><span>– Peki ama sevgili Polemarkhos, hasta olmayana hekimden fayda gelmez değil mi?</span></p>
				<p class="normal"><span>– Gelmez.</span></p>
				<p class="normal"><span>– Deniz yolculuğuna çıkmayana kaptanın faydası olur mu?</span></p>
				<p class="normal"><span>– Olmaz.</span></p>
				<p class="normal"><span>– Savaş olmazsa, doğru adam faydasız mıdır?</span></p>
				<p class="normal"><span>– Hiç öyle şey olur mu!</span></p>
				<p class="normal"><span>– Demek doğruluk barışta da faydalıdır.</span></p>
				<p class="normal"><span>– Evet, barışta da.</span></p>
				<p class="normal"><span>– Ya çiftçilikte?</span></p>
				<p class="normal"><span>– Onda da.</span></p>
				<p class="normal"><span>– Ürün sağlamak bakımından?</span></p>
				<p class="normal"><span>– Evet.</span></p>
				<p class="normal"><span>– Ya kunduracılıkta?</span></p>
				<p class="normal"><span>– Onda da.</span></p>
				<p class="normal"><span>– Kundura yapmak bakımından?</span></p>
				<p class="normal"><span>– Tamam.</span></p>
				<p class="normal"><span>– Peki, barışta doğruluk ne bakımdan işimize yarar?</span></p>
				<p class="normal"><span>– Anlaşmalarda Sokrates.</span></p>
				<p class="normal"><span>– Anlaşmalarda derken neyi düşünüyorsun? Ortaklığı mı?</span></p>
				<p class="normal"><span>– Evet, ortaklığı.</span></p>
				<p class="normal"><span>– Peki, tavla oyununda, doğru adamla mı yoksa usta oyuncuyla mı ortaklık daha faydalıdır?</span></p>
				<p class="normal"><span>– Usta oyuncuyla.</span></p>
				<p class="normal"><span>– Ya duvar örme işinde, doğru adamla mı ortak olursun, yoksa duvarcıyla mı?</span></p>
				<p class="normal"><span>– Duvarcıyla tabii.</span></p>
				<p class="normal"><span>– Gitar çaldırmak için de elbet doğru adama değil, gitarcıya başvurursun. Öyleyse doğru adam nerede işimize yarar?</span></p>
				<p class="normal"><span>– Para işlerinde sanırım.</span></p>
				<p class="normal"><span>– Evet ama, Polemarkhos, parayla ortaklaşa bir at almak, ya da satmak istesen, doğru adamla değil, attan anlayanla ortak olursun değil mi?</span></p>
				<p class="normal"><span>– Öyle ya.</span></p>
				<p class="normal"><span>– Bir gemi alım satımında, en iyi ortak gemi ustası, ya da kaptandır değil mi?</span></p>
				<p class="normal"><span>– Herhalde.</span></p>
				<p class="normal"><span>– Peki, para ortaklığında, ne zaman doğru adam hepsinden daha faydalı olabilir?</span></p>
				<p class="normal"><span>– Paranı, olduğu gibi saklayacak, sağlam bir ele emanet etmek istediğin zaman, Sokrates.</span></p>
				<p class="normal"><span>– Ama, bu senin dediğin durumda para işletilmeyecek, olduğu gibi duracak.</span></p>
				<p class="normal"><span>– Evet.</span></p>
				<p class="normal"><span>– Demek ki, doğruluk yalnız paranın işletilmediği zaman faydalı olabiliyor.</span></p>
				<p class="normal"><span>– Öyle.</span></p>
				<p class="normal"><span>– Yani, bir bağcı bıçağın olsa, onu saklatmak istediğin zaman doğru adama, ama kullandırmak istediğin zaman da bağcıya verirsin, değil mi?</span></p>
				<p class="normal"><span>– Söylediklerimizden bu çıkıyor.</span></p>
				<p class="normal"><span>– Bir kalkanın, yahut bir çalgının saklanmasında doğruluk işe yarar. Kullanılmasındaysa askerlik, ya da çalgıcılık.</span></p>
				<p class="normal"><span>– Öyle olacak.</span></p>
				<p class="normal"><span>– Demek, her işte doğruluk, kullanma oldu mu faydasız, kullanma olmadı mı faydalıdır, öyle mi?</span></p>
				<p class="normal"><span>– Öyle görünüyor.</span></p>
				<p class="normal"><span>– İyi ama dostum, doğruluk, yalnız kullanılmayan şeylerde faydalıysa, pek fazla işe yaramıyor demektir. Şimdi şunu araştıralım: Güreşte olsun, dövüşte olsun, vurmasını bilen, korunmasını da bilir, değil mi?</span></p>
				<p class="normal"><span>– Şüphesiz.</span></p>
				<p class="normal"><span>– Hastalıktan korunmasını en iyi bilen, onu başkalarına aşılamayı da herkesten iyi bilmez mi?</span></p>
				<p class="normal"><span>– Bilir sanırım.</span></p>
				<p class="normal"><span>– Peki, bir orduyu korumasını en iyi kim bilir? Düşmanın niyetlerini gizlice öğrenmesini, sırlarını çalmasını bilen değil mi?</span></p>
				<p class="normal"><span>– Elbette.</span></p>
				<p class="normal"><span>– Demek, bir şeyin en iyi koruyucusu, en iyi bekçisi, o şeyin en usta hırsızıdır da.</span></p>
				<p class="normal"><span>– Evet.</span></p>
				<p class="normal"><span>– Öyleyse, doğru adam, paraya bekçilik etmesini bildi mi, çalmasını da bilir.</span></p>
				<p class="normal"><span>– Ne diyeyim, söylediklerimizden bu çıkıyor.</span></p>
				<p class="normal"><span>– Yani doğru adamın bir hırsız olduğu sonucuna varıyoruz. Bunu Homeros’tan çıkarttın galiba; çünkü o da, Odysseus’un ana tarafından dedesi Autolykos’u överken, hırsızlıkta, yalan yere yemin etmekte herkesten üstün olduğunu söyler. Anlaşılıyor ki, sana, Homeros’a, Simonides’e göre doğruluk, bir çeşit hırsızlık sanatıdır. Tabii dosta faydalı, düşmana zararlı olmak şartıyla… Bu mu senin söylemek istediğin?</span></p>
				<p class="normal"><span>– Hiç olur mu? Zeus korusun! Ama ne dediğimi bilmiyorum artık. Bir bildiğim varsa, o da doğruluğun dosta yararlı, düşmana zararlı olduğudur.</span></p>
				<p class="normal"><span>– Peki, sen kime dost dersin? Sana iyi adam görünenlere mi, yoksa görünmeseler de gerçekten iyi olanlara mı? Gene bunun gibi, kime düşman dersin?</span></p>
				<p class="normal"><span>– İnsan, iyi tanıdığı adamları sever, kötü sandıklarını sevmez.</span></p>
				<p class="normal"><span>– Ama birçoklarını, iyi olmadıkları halde iyi sanmakla, ya da tersine, iyi oldukları halde kötü bilmekle yanılmış olmuyor muyuz?</span></p>
				<p class="normal"><span>– Oluyoruz.</span></p>
				<p class="normal"><span>– Böylece iyiyi düşman, kötüyü de dost sanıyoruz!</span></p>
				<p class="normal"><span>– Evet.</span></p>
				<p class="normal"><span>– İş tersine döndü. Demek şimdi, doğruluk, kötüye iyilik, iyiye kötülük etmek oluyor?</span></p>
				<p class="normal"><span>– Öyle anlaşılıyor.</span></p>
				<p class="normal"><span>– Ama, iyiler doğru adamlardır; haksızlık edecek yaradılışta değillerdir.</span></p>
				<p class="normal"><span>– Evet.</span></p>
				<p class="normal"><span>– Yaa, demek doğruluk, hiç haksızlık etmeyene kötülük etmektir.</span></p>
				<p class="normal"><span>– Hiç de değil Sokrates, dedi, kötü bir düşünce oluyor bu.</span></p>
				<p class="normal"><span>– Öyleyse, dedim, haksıza kötülük, haklıya iyilik etmektir sence doğru olan?</span></p>
				<p class="normal"><span>– Tabii bu düşünce çok daha güzel.</span></p>
				<p class="normal"><span>– Şu var ki Polemarkhos, insan sık sık aldanır. Doğruluğu, kötü sandığı dostlarına zarar vermekte, iyi sandığı düşmanlarına da iyilik etmekte görür. Böyle olunca da, Simonides’in deminki sözünün tam tersini söylemiş oluyoruz.</span></p>
				<p class="normal"><span>– Evet, öyle oluyor.</span></p>
				<p class="normal"><span>– O halde, başka türlü söyleyelim. Belki de dostu, düşmanı iyi anlatamadık. Nasıl anlatmıştık?</span></p>
				<p class="normal"><span>– İyi bildiğimiz adam dosttur, demiştik.</span></p>
				<p class="normal"><span>– Şimdi nasıl anlatalım Polemarkhos?</span></p>
				<p class="normal"><span>– Dost, hem iyi görünen, hem iyi olan insandır; iyi görünen ama iyi olmayan insansa, dost görünür, dost değildir diyelim. Düşmanı da yine böyle anlatalım.</span></p>
				<p class="normal"><span>– Bu sözümüzden iyi adamın dost, kötü adamın düşman olduğu çıkıyor.</span></p>
				<p class="normal"><span>– Evet.</span></p>
				<p class="normal"><span>– Demek doğruluk üzerine demin dediğimize yeni bir şey katmamızı istiyorsun? Demin: “Doğruluk dosta iyilik, düşmana kötülük etmektir” demiştik. Şimdi şunu katacağız: “Dosta, iyiyse iyilik etmek, düşmana kötüyse, kötülük etmek doğrudur” diyeceğiz.</span></p>
				<p class="normal"><span>– Tamam bence doğruluğun en güzel tarifi bu.</span></p>
				<p class="normal"><span>– Bu tarife göre, doğru insan, başka insanlara kötülük edebilecek demek?</span></p>
				<p class="normal"><span>– Evet, hem kötü, hem de düşman olana edecek.</span></p>
				<p class="normal"><span>– Peki, atlara kötülük edersek, daha mı iyi olurlar, daha mı kötü?</span></p>
				<p class="normal"><span>– Daha kötü.</span></p>
				<p class="normal"><span>– At oldukları için mi kötü olurlar, yoksa köpek de olsalar fark etmez mi?</span></p>
				<p class="normal"><span>– At oldukları için.</span></p>
				<p class="normal"><span>– Köpeklere edeceğimiz kötülük de, onları köpek olarak daha kötü eder, at olarak değil.</span></p>
				<p class="normal"><span>– Öyle ya.</span></p>
				<p class="normal"><span>– İnsanlara gelince dostum, onlara da kötülük edilince, insanlık değerleri bakımından daha kötü olurlar diyebilir miyiz?</span></p>
				<p class="normal"><span>– Şüphesiz.</span></p>
				<p class="normal"><span>– Peki, doğruluk insana özgü bir değer değil midir?</span></p>
				<p class="normal"><span>– Öyledir.</span></p>
				<p class="normal"><span>– Öyleyse dostum, insanlara yapılan kötülük onları doğruluktan uzaklaştırır.</span></p>
				<p class="normal"><span>– Herhalde.</span></p>
				<p class="normal"><span>– Peki, bir çalgıcıyı, müzik yoluyla, çalgıdan anlamaz bir hale getirebilir miyiz?</span></p>
				<p class="normal"><span>– Hayır.</span></p>
				<p class="normal"><span>– Binicilik yoluyla da bir biniciyi ata binemez hale getiremeyiz?</span></p>
				<p class="normal"><span>– Getiremeyiz.</span></p>
				<p class="normal"><span>– Peki, doğrulukla da, doğru bir adamı doğruluktan ayıramayız değil mi? Kötüleri de kötülük yoluyla iyi edebilir miyiz?</span></p>
				<p class="normal"><span>– Yoo, edemeyiz.</span></p>
				<p class="normal"><span>– Öyle ya, soğutmak sıcaklığın değil, soğukluğun işidir değil mi?</span></p>
				<p class="normal"><span>– Evet.</span></p>
				<p class="normal"><span>– Islatmak da, kurunun değil, yaşın işidir?</span></p>
				<p class="normal"><span>– Şüphesiz.</span></p>
				<p class="normal"><span>– Kötülük etmek de, iyinin değil, kötünün işi olabilir?</span></p>
				<p class="normal"><span>– Öyle.</span></p>
				<p class="normal"><span>– Ama, doğru adam iyidir değil mi?</span></p>
				<p class="normal"><span>– İyidir.</span></p>
				<p class="normal"><span>– Demek ki, Polemarkhos, ne dostuna, ne de bir başkasına kötülük etmek, doğru adamın işi değildir, kötü adamın işidir.</span></p>
				<p class="normal"><span>– Sözlerin her bakımdan doğru görünüyor bana, Sokrates.</span></p>
				<p class="normal"><span>– Öyleyse, şu sonuca varıyoruz: Biri çıkar da, doğruluk, herkese borçlu olduğumuzu vermektir, derse, bundan da doğru adamın borcu, düşmana kötülük, dosta iyilik olduğunu anlarsa, bu sözü söyleyen, akla uygun söz söylemiş olmaz. Söylediği gerçeğe aykırıdır; çünkü, bir kimseye kötülük etmenin hiçbir durumda doğru olmadığını gördük.</span></p>
				<p class="normal"><span>– Kabul.</span></p>
				<p class="normal"><span>– Şimdi biri; Simonides’in, Bias’ın Pittakos’un ya da onlar gibi aklı başında birinin böyle bir şey söylediğini ileri sürerse, seninle ben, yan yana ona karşı savaşırız değil mi?</span></p>
				<p class="normal"><span>– Ben kendi hesabıma seninle yan yana savaşmaya hazırım.</span></p>
				<p class="normal"><span>– Ama “doğruluk dostlara iyilik, düşmanlara kötülük etmektir” diyen kim olabilir dersin?</span></p>
				<p class="normal"><span>– Kim?</span></p>
				<p class="normal"><span>– Bence, ya Periandros’tur, ya Perdikkas’tır, ya Keyhüsrev’dir, ya Thebai’li İsmenias’tır, ya da kendini çok güçlü sanan zengin adamlardan biri.</span></p>
				<p class="normal"><span>– Çok doğru.</span></p>
				<p class="normal"><span>– Peki, dedim, madem ki doğruluğun da, doğrunun da bu son dediğimiz olmadığı anlaşıldı, o halde ne olabilir?</span></p>
				<p class="normal"><span>Biz böyle konuşurken Thrasymakhos birkaç kere söze karışacak olmuştu. Yanındakiler konuşmamızı sonuna kadar dinlemek istediklerinden bırakmamışlardı onu. Ben konuşmaya ara verince tutamadı kendini, bir vahşi hayvan sinsiliğiyle toparlanıp, parçalayacakmış gibi saldırdı üzerimize.</span></p>
				<p class="normal"><span>Polemarkhos’la ben, korkudan irkildik. O, herkese dönerek:</span></p>
				<p class="normal"><span>– Ey Sokrates, dedi, nedir bu sizin deminden beri ettiğiniz boş sözler? Karşı karşıya geçmiş, budalaca sorular, cevaplarla birbirinizin önünde yerlere yatıyorsunuz? Doğruluğun ne olduğunu gerçekten öğrenmek istiyorsan, yalnız sormakla kalma, başkasının verdiği cevabı da alkış toplamak için çürütmeye kalkma. Sormak, cevap vermekten kolaydır, bilirsin; sen de cevap ver bakalım. Söylesene neymiş sence doğruluk? Ama öyle tutup bana, doğruluk borçmuş, yok faydaymış, yok insanın işine gelenmiş, falanmış filanmış demek yok. Bir söyleyeceğin varsa, açıkça, dobra dobra söyle, böyle ıvır zıvır laflar kabul etmem.</span></p>
				<p class="normal"><span>Bunları duyunca şaşakaldım. Korka korka baktım yüzüne; o bana daha önce baksaydı, kurt bakmış gibi dilimi yutacaktım. İyi ki, sözlerimiz onu çileden çıkarmaya başlayınca, ilkin ben ona bakıp cevap verebildim. Hafiften titreyerek:</span></p>
				<p class="normal"><span>– Thrasymakhos, dedim, kızma bize. Bu işi kurcalarken ikimiz de yanılıyorsak, bil ki istemeyerek oluyor bu iş. Aradığımız altın olsaydı, böyle birbirimizin önünde eğilip, altını gözden kaçırmaya razı olur muyduk? Ama aradığımız doğruluk, som altından çok daha değerli olan doğruluk olunca, ezile büzüle birbirimize böyle aptalca yol vermemizi hoşgör. Doğruluğu bulmak için var gücümüzle uğraşmıyoruz sanma. İnan dostum, uğraşıyoruz. Uğraşıyoruz ama, anlaşılan gücümüz yetmiyor bu işe, onun için sizin gibi yaman adamların bize darılması değil, acıması gerek.</span></p>
				<p class="normal"><span>Bu sözlerim üzerine alaylı bir kahkaha attı, dedi ki:</span></p>
				<p class="normal"><span>– Bak bak, Sokrates her zamanki gibi yan çiziyor gene! Ben biliyordum böyle olacağını, önceden de söyledim. Cevap vermek istemeyeceksin, işi bilmezliğe dökeceksin. Sorulana cevap vermemek için elinden her geleni yapacaksın.</span></p>
				<p class="normal"><span>Ben de:</span></p>
				<p class="normal"><span>– Çok kurnazsın Thrasymakhos, dedim. Birine on iki nedir diye soruyorsun, sonra da, ama bak arkadaş, diyorsun, on iki, iki kere altıdır, yok üç kere dörttür, yok altı kere ikidir, yok dört kere üçtür demeyeceksin, böyle boş sözler istemem, diye kestirip atıyorsun. Böyle olunca, soruya kimsenin cevap veremeyeceği belli bir şey. Ya biri çıkar da sana: “Ey Thrasymakhos, ne demek istersin? Senin yasak ettiğin cevaplardan hiçbirini vermeyeyim ha? Ya doğru cevap onlardan biriyse ne yapayım be adam? Doğruyu değil de, başka bir şey mi söyleyeyim? Nedir bu buyruğun?” dese, ne yapardın?</span></p>
				<p class="normal"><span>– Bırak bırak, dedi, bunların benim dediklerimle bir benzerliği yok.</span></p>
				<p class="normal"><span>– Niçin olmasın? dedim. Ama benzerliği olmasa da, bilen adam, yasak etsen de, etmesen de bildiğini söylemekten çekinecek mi sanırsın?</span></p>
				<p class="normal"><span>– Demek sen de böyle yapacaksın, dedi; sana yasak ettiğim cevaplardan birini vereceksin?</span></p>
				<p class="normal"><span>– Olur ya, dedim; düşünür taşınır, doğru olduğunu görürsem…</span></p>
				<p class="normal"><span>– Peki, ya ben doğruluk için, bütün bunlardan başka, bunlardan üstün bir cevap verirsem, kendine ne ceza verirsin?</span></p>
				<p class="normal"><span>– Bilmeyene yaraşan ceza neyse onu: Bilmediğimi bilenden öğrenmek cezası.</span></p>
				<p class="normal"><span>– Öyle yağma yok… Para cezası da vermelisin.</span></p>
				<p class="normal"><span>– Olsa da versem, dedim.</span></p>
				<p class="normal"><span>Glaukon:</span></p>
				<p class="normal"><span>– Para var, para var, dedi. Haydi Thrasymakhos, iş paraya kaldıysa konuş, hepimiz payımıza düşeni Sokrates’e veririz.</span></p>
				<p class="normal"><span>– Tabii, tabii… Sizin istediğiniz Sokrates’in hep aynı şeyi yapması. O cevap vermeyecek, başkası cevap verince de, söylenen sözü eline alıp çürütecek.</span></p>
				<p class="normal"><span>– A dostum, dedim, insan sana nasıl cevap versin? Bir bildiği yoksa, olmadığını da söylüyorsa cevap veremez. Yok, bir bildiği varsa, değer verdiği bir adam da ona düşündüklerini söylemeyi yasak ediyorsa, gene cevap vermez. Söz sana düşüyor yine, çünkü sen bir şey bildiğini, söyleyecek sözün olduğunu ileri sürüyorsun. Haydi, buyur! Hatırım için söyle. Glaukon da, ötekiler de öğrensin. Esirgeme bildiğini onlardan.</span></p>
				<p class="normal"><span>Bu sözün üzerine, Glaukon’la ötekiler onu kandırmaya çalıştılar. Zaten Thrasymakhos da, alkış toplamak için konuşmaya dünden razıydı. Çok güzel bir cevap bulduğundan emindi. Ama ille de bana cevap verdirtmek ister gibi davranıyordu. Sonunda razı oldu:</span></p>
				<p class="normal"><span>– İşte Sokrates’in hüneri, dedi, kendisi öğretmek istemez, ona buna gider, öğrenir, kimseye de minnet duymaz.</span></p>
				<p class="normal"><span>– Başkalarından öğrendiğimi söylüyorsun Thrasymakhos, haklısın dedim, ama minnet duymadığıma gelince, bunda aldanıyorsun. Ben elimden geldiği kadar minnet borcumu öderim. Param yok ki vereyim, elimden bir övmek gelir. Bunu da ne kadar candan yaptığımı, hele bir konuş, göreceksin. Biliyorum ki iyi konuşacaksın.</span></p>
				<p class="normal"><span>– Dinle öyleyse, dedi: Doğruluk, güçlünün işine gelendir. İşte benim düşüncem. Haydi övsene? Övemezsin tabii!</span></p>
				<p class="normal"><span>– Ne demek istediğini bir anlayayım da öyle. Daha kavrayamadım. Doğruluk güçlünün işine gelendir, diyorsun. Peki, bununla ne demek istiyorsun acaba? Örneğin pehlivan Pulydamas bizden güçlüdür. Güçlü olduğu için de, öküz eti yemek onun işine gelir; öyleyse bizim için de en doğrusu öküz eti yemektir. Bunu mu demek istiyorsun?</span></p>
				<p class="normal"><span>– İğrendirme insanı Sokrates! Seninki benim sözümü anlamak değil, kepaze etmek.</span></p>
				<p class="normal"><span>– Hiç de öyle değil dostum. Ne demek istediğini daha açık söyle, istediğim bu.</span></p>
				<p class="normal"><span>– Sokrates, dedi; sen her yerde zorbalık, demokratlık, aristokratlık gibi değişik yönetim düzenleri olduğunu bilmez değilsin herhalde.</span></p>
				<p class="normal"><span>– Bilmez olur muyum!</span></p>
				<p class="normal"><span>– Her toplumda yönetim kimdeyse güçlü odur, değil mi?</span></p>
				<p class="normal"><span>– Şüphesiz.</span></p>
				<p class="normal"><span>– Her yönetim, kanunlarını işine geldiği gibi koyar. Demokratlık demokratlığa uygun kanunlar, zorbalık zorbalığa uygun kanunlar, ötekiler de öyle. Bu kanunları koyarken kendi işlerine gelen şeylerin, yönetilenler için de doğru olduğunu söylerler; kendi işlerine gelenden ayrılanları da, kanuna, doğruluğa aykırı diye cezalandırırlar. İşte, dostum, benim dediğim bu. Doğruluk her yerde birdir: Yönetenin işine gelendir. Güç de yönetende olduğuna göre, düşünmesini bilen bir adam bundan şu sonuca varır: Doğruluk güçlünün işine gelendir.</span></p>
				<p class="normal"><span>– Ne demek istediğini şimdi anladım; ama bu doğru mu, değil mi, şimdi onu araştıralım. Bak, sen de, doğruluk işe gelen şeydir dedin. Oysa bana böyle bir cevap vermeyi yasak etmiştin. Sözüne bir “güçlü” kelimesini kattın, o kadar.</span></p>
				<p class="normal"><span>– Desene pek önemsiz bir kelime katmışım!</span></p>
				<p class="normal"><span>– Önemli mi, önemsiz mi, o daha belli değil. Ama doğruya uygun mu, değil mi, önce bunu araştırmak gerek. Madem ki, sen doğrunun, işe yarar bir şey olduğunu söylüyorsun, ben de o fikirdeyim. Ama sen bir şey daha katıyor, güçlünün işine yarayan şeydir, diyorsun. Bense bunu bilmiyorum; bunun için araştıracağım.</span></p>
				<p class="normal"><span>– Araştır.</span></p>
				<p class="normal"><span>– Başlıyoruz. Sen yalnız şuna cevap ver: Sence yönetenleri dinlemek doğrudur, değil mi?</span></p>
				<p class="normal"><span>– Evet.</span></p>
				<p class="normal"><span>– Peki, baştakiler hiç yanılmazlar mı? Yoksa onların da yanıldıkları olur mu?</span></p>
				<p class="normal"><span>– Elbette, onlar da yanılır bazen.</span></p>
				<p class="normal"><span>– Öyleyse, koydukları kanunların bazıları doğru, bazıları yanlış olur?</span></p>
				<p class="normal"><span>– Öyle sanırım.</span></p>
				<p class="normal"><span>– Tabii, doğru kanunlar kendi işlerine gelen, yanlış kanunlarsa işlerine gelmeyenlerdir. Öyle mi?</span></p>
				<p class="normal"><span>– Öyle.</span></p>
				<p class="normal"><span>– Ama ne kanun koyarlarsa koysunlar, yönetilenlere düşen bu kanunlara uymaktır, doğru yol budur, değil mi?</span></p>
				<p class="normal"><span>– Şüphesiz.</span></p>
				<p class="normal"><span>– Bununla şunu kabul etmiş oluyorsun: Doğru olan, yalnız güçlünün işine geleni yapmak değil, tersini de, işine gelmeyeni de yapmaktır.</span></p>
				<p class="normal"><span>– Ne dedin, ne dedin?</span></p>
				<p class="normal"><span>– Senin söylediğini söylüyorum. Ama bunu daha açık konuşalım: Yönetenler, yönetilenlere, şunu bunu yapmayı buyururken, arada kendi gerçek çıkarlarının ne olduğunda yanıldıkları, fakat yönetilenlerin gene de baştakilerin buyruğunu yerine getirmelerinin doğru olduğu üzerinde anlaşmamış mıydık?</span></p>
				<p class="normal"><span>– Anlaşmıştık.</span></p>
				<p class="normal"><span>– Öyleyse, dedim, yönetenler kendileri için zararlı şeyler buyururlarsa, sen de bu buyrukların yerine getirilmesini doğru bulursan, yönetenlerin, güçlülerin işine gelmeyeni de yapmasının doğru olduğunu kabul etmiş oluyorsun. O zaman bundan şöyle bir sonuç çıkmaz mı ister istemez: Doğruluk, senin söylediğinin tam tersini yapmaktır. Çünkü, güçlünün işine yaramayanı, güçsüzlerin yapması gerekiyor.</span></p>
				<p class="normal"><span>Polemarkhos:</span></p>
				<p class="normal"><span>– Doğru söylüyor Sokrates; diyecek yok.</span></p>
				<p class="normal"><span>Kleitophon:</span></p>
				<p class="normal"><span>– Tabii, hakem sen olduktan sonra!</span></p>
				<p class="normal"><span>Polemarkhos:</span></p>
				<p class="normal"><span>– Hakemi ne yapacak? Thrasymakhos demedi mi ki, yönetenler, arada kendilerine zararlı şeyler buyurabilir, yönetilenlerin de bu buyrukları yerine getirmeleri doğrudur?</span></p>
				<p class="normal"><span>Kleitophon:</span></p>
				<p class="normal"><span>– Evet, Polemarkhos, doğrudur; ama Thrasymakhos yalnız, yönetenlerin buyruklarının yerine getirilmesi doğrudur demişti.</span></p>
				<p class="normal"><span>Polemarkhos:</span></p>
				<p class="normal"><span>– İyi ama Kleitophon, o, güçlünün işine gelenin de doğru olduğunu söylemişti. Güçlülerin arada, kendileri için zararlı olan şeyleri, yönetilen güçsüzlere buyurduklarını da kabul etmişti. Buna göre, güçlünün işine gelmeyen de, işine gelen kadar doğru oluyor.</span></p>
				<p class="normal"><span>Kleitophon:</span></p>
				<p class="normal"><span>– Ama Thrasymakhos, güçlünün işine gelen şey demekle, güçlünün işine gelir sandığı şey demek istiyordu. Güçsüzler de bunu yapmalıdır, doğruluk budur, demişti.</span></p>
				<p class="normal"><span>Polemarkhos:</span></p>
				<p class="normal"><span>– Bu türlü bir söz edilmedi.</span></p>
				<p class="normal"><span>– Zararı yok, Polemarkhos, dedim. Thrasymakhos bunu böyle söylüyorsa, böyle kabul edelim. Söyle bakalım Thrasymakhos, senin doğruluktan anladığın bu mudur? Doğruluk, güçlünün işine gelsin gelmesin, işine geldiğini sandığı şey midir?</span></p>
				<p class="normal"><span>– Yok, olur mu öyle şey, ben bir adam yanıldığı zaman ona güçlüdür der miyim?</span></p>
				<p class="normal"><span>– Doğrusu, baştakilerin yanılmaz kimseler olmadıklarını, arada bir yanıldıklarını söylediğin zaman, ben bunu demek istediğini sanmıştım.</span></p>
				<p class="normal"><span>– Sokrates, sen insana yemediği haltı yedirirsin. Söylesene; sen hastaları üstüne yanılan bir hekime yanıldığı için mi hekim dersin? Bir adama, hesapta yanıldığı için mi hesapçı dersin? Hekim yanıldı, hesapçı yanıldı, kaba birer sözdür; bence bunlar, verdiğimiz sıfatlara layıksalar yanılmazlar; düşüncemi daha tam söylemek gerekirse: Sanat adamlarının hiçbiri yanılmaz; yanılan, bilgisi yetmeyince yanılır, yanıldığı anda da artık sanat adamı değildir. Hiçbir sanat adamı, hiçbir bilgin, hiçbir yönetmen, yönetmen oldukça yanılmaz; ama herkes, hekim yanıldı, yönetmen yanıldı diyebilir. İşte benim verdiğim cevabı böyle anlamalısın. Daha açıkçası, şudur düşüncem: Yönetmen, yönetmen oldukça yanılmaz, yanılmadığı için de kendine en faydalı olanı buyurur; yönetilene de bunu yapmak düşer. Görüyorsun ya, daha baştan söylediğim gibi, doğruluk, güçlünün işine geleni yapmaktır.</span></p>
				<p class="normal"><span>– Öyle mi, Thrasymakhos? Sözlerini ben çevirdim demek?</span></p>
				<p class="normal"><span>– Elbette.</span></p>
				<p class="normal"><span>– Demek ki sen, benim sorduklarımı, sana oyun oynamak için kötü niyetle soruyorum sanıyorsun, öyle mi?</span></p>
				<p class="normal"><span>– Sanmak değil, biliyorum bunu; ama bir şey elde edemeyeceksin; çünkü ne oyununu benden gizleyebilirsin, ne de –gizleyemediğin için– beni söz gücüyle yenebilirsin.</span></p>
				<p class="normal"><span>– Ey mutlu Thrasymakhos! Ben bunlara düşmem. Ama, bir daha bunun başımıza gelmemesi için sen şunu söyle: Yönetmeni, güçlü insanı nasıl anlıyorsun? Herkesin anladığı gibi mi, yoksa öz anlamıyla mı? Öz anlamıyla anlıyorsan, o demin dediğim gibi, öyle bir adamdır ki, güçlü olduğu için, onun işine geleni güçsüzün yapması doğrudur.</span></p>
				<p class="normal"><span>– Öz anlamıyla! Öz anlamda yönetmen olan demek istiyorum. Oyna bunun üzerine, çevir sözlerimi çevirebildiğin kadar, hiç sakınma, ama ne yapsan nafile.</span></p>
				<p class="normal"><span>– Ben deli miyim? Thrasymakhos’la oyun oynamaya kalkar mıyım hiç? Aslandan kıl koparmak olur bu.</span></p>
				<p class="normal"><span>– Demin kalkmıştın ya? Kıvıramadın ama!</span></p>
				<p class="normal"><span>– Yeter, bırakalım bu sözleri. Sen şimdi bana şunu söyle. Öz anlamıyla hekim nedir? Hekimlikle para kazanan mı, yoksa hastaları iyi eden mi? Anlat bize gerçek hekimi.</span></p>
				<p class="normal"><span>– Hastaları iyi eden tabii.</span></p>
				<p class="normal"><span>– Ya kaptan nedir? Bir gemici midir sade, yoksa gemicilerin başı mı?</span></p>
				<p class="normal"><span>– Gemicilerin başı.</span></p>
				<p class="normal"><span>– Demek gemide gezmesinin, gemici olmasının önemi yok; sanatından, gemicilerin başı olmasından ötürü kaptan diyoruz ona.</span></p>
				<p class="normal"><span>– Doğru.</span></p>
				<p class="normal"><span>– Peki, bu adamların işine gelen bir şey yok mudur dersin?</span></p>
				<p class="normal"><span>– Var tabii.</span></p>
				<p class="normal"><span>– Hem sanat dediğin, herkesin işine geleni arayıp bulması için icat edilmiştir değil mi?</span></p>
				<p class="normal"><span>– Evet, öyledir.</span></p>
				<p class="normal"><span>– Peki, sanatın kusursuz olmaktan başka işine gelen bir şey var mıdır?</span></p>
				<p class="normal"><span>– Ne demek istiyorsun? Anlamadım.</span></p>
				<p class="normal"><span>– Şunu demek istiyorum: Biri bana bedene beden olmak yeter mi, başka hiçbir şeyi gereksemez mi, diye sorsa, ben şöyle karşılık verirdim: Bedenin gereksediği başka şey vardır. Hekimlik sanatı onun bu gereksediği şeyi karşılar, bunun için icat edilmiştir. Beden tek başına yetersizdir. Bu sanat bedenin işine geleni, ona yarayan neyse onu sağlar. Böyle demekle doğru mu söylemiş olurum sence?</span></p>
				<p class="normal"><span>– Doğru söylemiş olursun.</span></p>
				<p class="normal"><span>– Peki, Hekimlik de tek başına yetersiz midir? Herhangi bir sanat başka yardımcı bir değeri gereksemez mi? Örneğin göz için görme, kulak için işitme gerek; bundan ötürü de göz, kulak kendi işlerine geleni araştırıp bulacak bir sanatı gerekserler. Her sanat kendi işine geleni araştıracak başka bir sanatı, bu sanat da bir ötekini gereksemez mi? Yoksa şöyle mi diyelim: Her sanat, işine geleni kendi bulur. Sanat, yetersizliğini gidermek için, bir başka sanatı gereksemez. Çünkü sanatta hiçbir yetersizlik, hiçbir kusur olamaz. Sanatın, kendi alanındaki şeyden başka bir şeyin işine geleni araştırması gerekmez. Bir sanat, sağlam oldukça, yani kendi bütünlüğü içinde kaldıkça, hiçbir kusura, hiçbir bozukluğa yer vermez. Şimdi sen işi, demin dediğimiz öz anlama göre araştır da söyle. Böyle midir, değil midir?</span></p>
				<p class="normal"><span>– Böyledir sanırım.</span></p>
				<p class="normal"><span>– O halde hekimlik, hekimliğin işine geleni değil, bedenin işine geleni gözetir.</span></p>
				<p class="normal"><span>– Evet.</span></p>
				<p class="normal"><span>– Binicilik, biniciliğin işine geleni değil, atların işine geleni gözetir. Bir sanat da, hiçbir eksiği olmadığından, kendinin değil, sanatı olduğu şeyin işine geleni gözetir.</span></p>
				<p class="normal"><span>– Öyle olacak.</span></p>
				<p class="normal"><span>– Peki, Thrasymakhos, sanatlar, neyin sanatıysalar onun üstündedirler, değil mi?</span></p>
				<p class="normal"><span>Thrasymakhos istemeye istemeye:</span></p>
				<p class="normal"><span>– Evet, dedi.</span></p>
				<p class="normal"><span>– O halde her bilgi, kendinden üstün olanın işine geleni değil, kendi yönetimi altında olanın, yani güçsüzün işine geleni gözetir ve buyurur.</span></p>
				<p class="normal"><span>Bir hayli direndikten sonra, bunu da kabul etti Thrasymakhos.</span></p>
				<p class="normal"><span>– Demek ki, her hekim, hekim oldukça kendi işine geleni gözetmez. Hastanın işine geleni gözetir, buyurur. Öyle ya, öz anlamıyla hekim dediğimiz bir adam tüccar değil, beden bakıcısıdır. Bunda anlaştık.</span></p>
				<p class="normal"><span>– Anlaştık.</span></p>
				<p class="normal"><span>– Öz anlamıyla kaptan gemici değil, gemicilerin başıdır demiştik.</span></p>
				<p class="normal"><span>– Evet.</span></p>
				<p class="normal"><span>– O halde böyle bir kaptan, yani yöneten bir kimse, kaptanın işine geleni değil, gemicinin, yani yönetilenin işine geleni gözetecek ve buyuracak.</span></p>
				<p class="normal"><span>Thrasymakhos buna da güç bela yanaştı.</span></p>
				<p class="normal"><span>– Anlaşılıyor ki, Thrasymakhos, kimse hiçbir yöntemde, yönetmen oldukça kendi işine geleni gözetmez. Yönettiği, uğrunda çalıştığı kimsenin işine geleni gözetir ve buyurur. Bu adam her söylediğini, her yaptığını bu amaçla, yani yönetilenin işine geleni gözeterek söyler ve yapar.</span></p>
				<p class="normal"><span>Tartışmanın burasında, herkes Thrasymakhos’un doğruluk tarifinin tam tersine varıldığını gördü. Bunun üzerine Thrasymakhos cevap verecek yerde:</span></p>
				<p class="normal"><span>– Bana baksana Sokrates, dedi; senin bir sütninen var mı?</span></p>
				<p class="normal"><span>– Bu da nesi? Bunu soracağına cevap versene bana.</span></p>
				<p class="normal"><span>– Vermem. Çünkü sütninen varsa, nezleli olduğunu görmüyor. Sümüğün akıyor da burnunu silmiyor, sen de koyunu çobandan ayırt edemiyorsun.</span></p>
				<p class="normal"><span>– Ne demek istiyorsun? dedim.</span></p>
				<p class="normal"><span>– Şunu demek istiyorum: Sana kalırsa çobanlar, sığırtmaçlar, koyunları, öküzleri, efendilerinin ve kendilerinin yararına değil, koyunlarla öküzlerin yararına beslerler, onları bu amaçla güderler. Sence, şehirlerin başındaki yönetmenlerin de sürünün başındakiler gibi gece gündüz düşündükleri kendi işlerine gelen değildir. Sen doğruyla doğruluğu, eğriyle eğriliği anlamaktan çok uzaksın. Şunu bilmiyorsun: Doğrulukta doğru, aslında bir başkası için yararlı olan, yani güçlünün, yönetenin işine yarayan şeydir. Güçsüzün, yönetilenin de zararınadır. Eğrilikse tam tersine. Güçlü, üstün olduğu için yönetilenler, güçlünün işine geleni yaparlar. Kendi mutluluklarını değil, onun mutluluğunu sağlarlar. Koca Sokrates, sen saf bir adamsın. Şunu anlamalısın ki, doğru adam her işte, doğru olmayanın karşısında zararlı çıkar: İnsanlar arasındaki anlaşmaları ele alalım. Bir doğruyla bir eğri ortak olsa, bu ortaklığın sonunda, doğru hep zararlı çıkar. Devlete vergi vermek gerekince, ikisinin de malı eşit olduğu halde, doğru adam çok, eğri adam az verir. Ama almaya gelince, iş tersinedir. Bu ikisi, yönetimin başına geldiler mi, doğru zarar görmese bile, kendini işe vereceğinden evine bakmaz olur. Doğruluğu, onun devlet malından faydalanmasına engeldir. Üstelik de, hep doğru kalmak yüzünden hısım akrabasının nefretini kazanır. Eğri insan içinse, durum tam tersinedir; çünkü, demin de söylediğim gibi, eğri bence büyük kazançlar sağlayan adamdır. Sen böyle bir adamı göz önünde tut ki, doğru olmamanın insana neler kazandıracağını anlayasın. Bunun da en kısa yolu, eğriliği sonuna kadar götürmektir. Öyle bir eğrilik düşün ki, onu yapanı mutluluklara ulaştırıyor. Gördüğü haksızlığa rağmen, onu yapmayanı sefil, perişan ediyor. İşte böylece sonuna varan bir eğrilik, zorbalık dediğimiz düzenin ta kendisi olur. Zorba, başkalarının mallarını azar azar değil, zorla, toptan alır. Bu mallar, ister Tanrıların olsun, ister devletin. Oysa ki, herhangi bir adam onun yaptığı eğriliklerin birini yapacak olsa, cezasını görür. Rezil kepaze olur. Ona, eğriliğinin cinsine göre, mabet soyguncusu, insan bezirgânı; duvar delen, yağmacı, hırsız derler. Ama yurttaşların mallarına el sürmekle kalmayıp onları köleliğe de sürükleyen kimseye bu çirkin adlar verilmez. Yalnız kendi yurttaşları değil, eğriliği sonuna vardıran bu adamı bilen herkes, ona muradına ermiş mutlu adam der. İnsanlar, eğriliği, eğrilik yapmak korkusundan değil, eğriliğe uğramak korkusundan ayıplarlar. Görüyorsun ya, Sokrates; sonuna varan bir eğrilik böylece hür adama, doğruluktan daha çok yaraşır. Bu yüzden daha güçlü, daha efendi olur. Başta da söylediğim gibi, doğruluk güçlünün işine gelendir. Eğrilikse, kendimize yararlı olan, kendi işimize gelendir.</span></p>
				<p class="normal"><span>Thrasymakhos bu sözleri bir kova su gibi başımıza boca ettikten sonra, çekilip gitmek istedi. Bırakmadılar ama. Söylediklerinin üstünde durulması için kalmaya zorladılar. Ben de katıldım onlara:</span></p>
				<p class="normal"><span>– Yüce Thrasymakhos, dedim; ortaya böyle bir mesele attıktan sonra, dediklerin doğru mu, değil mi anlamadan nasıl bırakıp gidersin? Yaşadıkça tutacağımız, bizi daha iyi bir hayata ulaştıracak yol buna bağlı. Küçük bir mesele mi sanıyorsun sen bunu?</span></p>
				<p class="normal"><span>– Ben küçük mü diyorum?</span></p>
				<p class="normal"><span>– Öyle dermiş gibi görünüyorsun, ya da aldırmıyorsun bize. O senin bilirim dediğin şeyleri biz bilmediğimiz için, iyi mi yaşayacağız, kötü mü, bu ilgilendirmiyor seni. Haydi dostum, gel aydınlat bizi de. Bize edeceğin iyilik hiç de kazançsız olmayacak senin için, o kadar çokluğuz ki… Bak, şimdi ben sana düşündüklerimi söyleyeyim: Eğriliğe karşı koymasak bile, her istediğini yapmasına göz yumsak, eğriliğin, doğruluktan daha kazançlı olduğuna akıl erdiremem ben, inanamam buna. Bir adam haksızlık etse, yani gizli ya da açıkça, zorla eğrilik yoluna sapsa, bundan da zarar görmese, gene de beni eğriliğin doğruluktan daha kazançlı olduğuna inandıramaz. Böyle düşünen yalnız ben değilim, başkaları da var. Onun için, doğruluğu eğrilikten üstün tutmakla yanlış düşündüğümüzü yetesiye savun da, inandır bizi.</span></p>
				<p class="normal"><span>– Peki, nasıl inandırayım seni? Deminden beri söylediklerime inanmıyorsan, ne yapabilirim? Zorla kafana sokamam ya sözlerimi!</span></p>
				<p class="normal"><span>– Zeus aşkına, yapma bunu! Bütün istediğimiz şu: Sözlerini değiştirme, değiştireceksen açıkça değiştir, aldatma bizi. Şimdi, ilk söylediğin sözler üzerinde duralım: Hekimi bize öz anlamıyla anlattın, oysa ki çobanı öz anlamıyla anlatmaktan kaçındın. Çobanı, koyunlarının iyiliğini düşünen bir kimse gibi değil, yemek için onları besleyen boğazına düşkün biri, ya da onları satabilmek için gözeten bir tüccar gibi gösteriyorsun. Oysa ki çobanlık sanatı, güttüğü koyunlara en büyük iyiliği nasıl sağlayacağını düşünür, başka tasası da yoktur. Çünkü, çobanlık, özünden bir şey kaybetmedikçe, sanatının gereklerini kusursuz ve yetesiye sağlamaktır. Bunun için şunda da anlaşmamız gerekir: Her yönetim, bir yönetim olarak, ister devlet hayatında, ister tek insanın hayatında, bir başkasının iyiliğini değil, yönettiği, bakımını üzerine aldığı şeyin iyiliğini gözetir. Sen devletleri yönetenlerin, gerçek yönetmenlerin, bu işi seve seve yaptıklarını mı sanıyorsun?</span></p>
				<p class="normal"><span>– Sanmakla kalmıyorum, eminim bundan!</span></p>
				<p class="normal"><span>– Ne söylüyorsun Thrasymakhos? Zorbalıktan başka devlet düzenlerinde, kimse isteyerek iş almaz üstüne. Onlar bu yönetim işlerini kendilerine değil, yönetilenlere yararlı olmak için ve bir ücret karşılığı yapmazlar mı? Ama sen şimdi şuna cevap ver: Sanatları birbirinden nasıl ayırırız? Her birinin kendi özelliğine bakarak değil mi? Düşündüğünün tersini söyleme de, konuşmamız ilerlesin biraz.</span></p>
				<p class="normal"><span>– Evet, özelliklerine bakarak.</span></p>
				<p class="normal"><span>– Öyleyse, sanatların bize sağladığı fayda bir değil, çeşitlidir. Örneğin hekimlik iyileşmemizi sağlar; kaptanlık da bizi denizlerde korur. Öteki sanatlar için de böyle değil midir?</span></p>
				<p class="normal"><span>– Evet.</span></p>
				<p class="normal"><span>– Öyleyse para kazanmak sanatı da para sağlar, değil mi? Çünkü, onun başarısı budur. Yoksa sence hekimlikle kaptanlık bir midir? Bir kaptanın, denizlerde dolaşmak sağlığına iyi gelirse, sen bunun için onun sanatına hekimlik der misin?</span></p>
				<p class="normal"><span>– Hayır.</span></p>
				<p class="normal"><span>– Biri para kazanırken iyileşirse, para kazanma sanatına hekimlik der misin?</span></p>
				<p class="normal"><span>– Tabii diyemem.</span></p>
				<p class="normal"><span>– Peki, biri hastaya bakar da para kazanırsa, hekimliğe para kazanma sanatı diyebilir misin?</span></p>
				<p class="normal"><span>– Hayır.</span></p>
				<p class="normal"><span>– Demek her sanat kendine göre ayrı bir fayda sağlar. Bunda anlaştık, değil mi?</span></p>
				<p class="normal"><span>– Öyle olsun.</span></p>
				<p class="normal"><span>– Bütün sanatların ayrıca sağladıkları ortak bir fayda yok mu? Varsa, bu fayda onların ortak olarak gördükleri bir iş olmasını gerektirmez mi?</span></p>
				<p class="normal"><span>– Öyle gibi.</span></p>
				<p class="normal"><span>– İşte biz de diyoruz ki, sanat adamlarının, para kazanarak sanatlarından faydalanmaları, kendilerinin ayrıca para kazanma sanatıyla uğraşmalarından ileri geliyor.</span></p>
				<p class="normal"><span>Thrasymakhos bunu güçlükle kabul etti.</span></p>
				<p class="normal"><span>– Demek oluyor ki, her sanat adamı bu faydayı, yani ücret almayı, para kazanmayı, kendi sanatından çıkarmaz. Daha derine gidecek olursak, hekimlik sanatı bize sağlık, ev yapma sanatı, ev, para kazanma sanatı da para getirir. Öteki sanatlar için de bu böyledir. Her biri kendi işinin işçisidir; neyin hizmetindeyse, onun işine yarar. Ama sanat sahibine ayrıca bir ücret verilmeyecek olursa o, sanatından faydalanabilir mi?</span></p>
				<p class="normal"><span>– Sanmam.</span></p>
				<p class="normal"><span>– Ama parasız iş gördüğü zaman da gene faydalı olmaz mı?</span></p>
				<p class="normal"><span>– Olur tabii.</span></p>
				<p class="normal"><span>– Şimdi, Thrasymakhos, anlaşılıyor ki, hiçbir sanat, hiçbir yönetim kendisine yarayanı sağlamaz. Deminden beri söylediğimiz gibi, güçlü kendi yararını değil güçsüzün yararını gözetir. Yönetilen işine geleni sağlar ve buyurur. İşte bunun içindir ki, dostum, ben demin, kimsenin yönetmeyi gönülden istemeyeceğini, başkalarının kötü durumlarını düzeltmeye yanaşmayacağını, bunun için ücret isteyeceğini söylemiştim. Çünkü sanatıyla başarılar elde etmek isteyen kimse, sanatına uygun bir şekilde iş görmek isterse, kendine en iyi olanı değil, yönetilene en iyi olanı yapar ve buyurur. İşte bundan ötürü de yönetmeyi göze alacak olanlara bir ücret verilmelidir. Bu ücret ya para, ya şereftir. Yönetmeden kaçanlaraysa verilecek ücret, cezadır.</span></p>
				<p class="normal"><span>Glaukon:</span></p>
				<p class="normal"><span>– Sokrates, ne demek istiyorsun? dedi. Saydığın ücretlerin ikisini anladık, ama bu ceza nedir? Onu nasıl ücretten sayıyorsun, anlayamadım.</span></p>
				<p class="normal"><span>– Sen, iyi insanların yönetmeyi üzerlerine alırken, bunun karşılığı olarak ne türlü bir ücret beklediklerinin farkında değilsin. Şerefe, paraya düşkün olmak ayıptır, bilmiyor musun bunu?</span></p>
				<p class="normal"><span>– Biliyorum tabii.</span></p>
				<p class="normal"><span>– İşte bu yüzden iyiler, ne para için yönetmeyi üzerlerine alırlar, ne de şeref için; yönetmelerine karşılık, ücret isteseler, kendilerine ücretli uşak, yönetmenliklerinden faydalanarak gizlice para çekecek olsalar hırsız derler diye korkarlar. Şeref için de razı olmazlar bu işe; çünkü, düşkün değildirler şerefe. Bu yüzden yönetmeyi üzerlerine almak için, karşılarında bir zor, bir ceza bulunması gerekir. Belki de, bir kimsenin yönetme işine, zorlanmadan, kendiliğinden atılması bu yüzden ayıp sayılmıştır. Burada cezanın da en büyüğü, kendimiz yönetime karışmayınca daha kötü birinin yönetimine girmiş olmaktır. Bence en değerli insanlar, bundan korktukları için yönetmeyi ele alırlar; yoksa bir nimete konmak, rahatlarını sağlamak için değil. Yönetimi verecek kendilerinden daha değerli, hiç değilse kendilerine eş değerde kimseyi bulamadıkları için ister istemez yönetimi alırlar üzerlerine. Ama bir toplum düşünelim ki, orada herkes değerli olsun, o zaman şimdiki gibi iyi adam yönetimi ele almaya değil, almamaya çalışırdı. Böylece de asıl yönetmenin gerçekte kendi işine geleni değil, yönetilenin işine geleni gözettiği belli olurdu: Çünkü, başkasına yararlı olacağım diye uğraşmaktansa, başkasından yardım görmek akıllı adamın daha çok işine gelirdi. Kısacası, Thrasymakhos’un “Doğru güçlünün işine gelendir” sözünü kabul etmem, ama bunu sonra inceleriz. Thrasymakhos’un az önce söylediği söz bence daha önemli: “Doğru olmayan doğru olandan daha iyi yaşar”mış. Sen Glaukon, buna ne diyorsun? Gerçekten doğru adam mı daha iyi yaşar, doğru olmayan mı?</span></p>
				<p class="normal"><span>– Ben hayatta doğru adamın daha kârlı çıkacağına inanıyorum.</span></p>
				<p class="normal"><span>– Ama, demin Thrasymakhos, eğri adamın ne kârlar sağladığını sayıp döktü, dinlemedin mi?</span></p>
				<p class="normal"><span>– Dinledim, ama inanmadım.</span></p>
				<p class="normal"><span>– Gel öyleyse bir yolunu bulalım da, Thrasymakhos’u dediklerinin doğru olmadığına inandıralım, ister misin?</span></p>
				<p class="normal"><span>– İstemez olur muyum?</span></p>
				<p class="normal"><span>– Bak şimdi, biz ona karşı, tutup doğru adamın sağladığı kârları sayıp dökmeyelim. O zaman, o söyleyecek, biz söyleyeceğiz, onun saydıklarını, bizim saydıklarımızı ölçüp biçeceğiz, üstelik bir de hakeme başvuracağız. Onun için konuyu deminki gibi anlaşa anlaşa inceleyelim. Böylece, hakem de, avukat da biz oluruz.</span></p>
				<p class="normal"><span>– Doğru.</span></p>
				<p class="normal"><span>– Doğruysa, bu yoldan yürüyelim.</span></p>
				<p class="normal"><span>– Tamam.</span></p>
				<p class="normal"><span>– Haydi öyleyse, Thrasymakhos, dedim, baştan başlayalım. Sence sonuna varan eğrilik, sonuna varan doğruluktan daha mı kârlıdır?</span></p>
				<p class="normal"><span>– Evet, neden öyle olduğunu da söyledim.</span></p>
				<p class="normal"><span>– Peki, doğruluk nedir, eğrilik nedir? Bunların birine iyilik, ötekine kötülük diyebilir miyiz?</span></p>
				<p class="normal"><span>– Deriz.</span></p>
				<p class="normal"><span>– Doğruluğa iyilik, eğriliğe de kötülük.</span></p>
				<p class="normal"><span>– Ne münasebet? Öyle olsaydı, a mübarek adam, eğrilik kârlı, doğruluk zararlı der miydim?</span></p>
				<p class="normal"><span>– Peki öyleyse, ne diyorsun?</span></p>
				<p class="normal"><span>– Tam tersini söylüyorum!</span></p>
				<p class="normal"><span>– Yani doğruluk, kötülük müdür diyorsun?</span></p>
				<p class="normal"><span>– Hayır, doğru insan iyi yüreklidir, ama istediğini bilmez diyorum.</span></p>
				<p class="normal"><span>– O halde eğri insana kötü yürekli mi dersin?</span></p>
				<p class="normal"><span>– Hayır, işine geleni bilen insan derim.</span></p>
				<p class="normal"><span>– Sence, Thrasymakhos, eğri adam, en akıllı adam mıdır?</span></p>
				<p class="normal"><span>– Evet, eğriliği sonuna kadar götürebilenler, şehirleri, milletleri ellerine alabilenler en akıllı adamlardır. Sen belki de yankesicilerden söz ettiğimi sanıyorsun; bırak ki, yankesicilik de gizli kaldıkça faydalıdır. Ama, onlardan konuşmaya değmez.</span></p>
				<p class="normal"><span>– Evet evet, anlıyorum ne demek istediğini. Ama, beni şaşırtan şu: Sence eğrilik, aklın ve üstün değerlerin yanında yer alıyor. Doğruluksa tersine.</span></p>
				<p class="normal"><span>– İster şaşır, ister şaşırma! Bu böyledir bence.</span></p>
				<p class="normal"><span>– İş sarpa sarıyor dostum. Buna karşı insan ne diyeceğini bulamaz kolay kolay; çünkü eğriliğin kârlı olduğunu ileri sürerken, birçokları gibi sen de onu kötüleyip ayıplasaydın iş kolaydı… O zaman belli ölçülere başvururduk. Ama sen, eğriliği açıkça aklın ve üstün değerlerin sırasına koyuyorsun. Anlaşılan onu güçlü olduğu kadar da güzel bir şey sayacaksın. Bizim doğrulukta gördüğümüz değerlerin topunu ona mal edeceksin.</span></p>
				<p class="normal"><span>– Nasıl da bildin!</span></p>
				<p class="normal"><span>– Ama tam düşüncen buysa, meseleyi sonuna kadar götürmekten çekinme. Görüyorum ki, şu anda artık şaka etmiyorsun; gerçek düşünceni söylüyorsun.</span></p>
				<p class="normal"><span>– Gerçek düşüncem olsun olmasın, sana ne? Sen sözümü çürütmeye bak.</span></p>
				<p class="normal"><span>– Evet, bana ne! Ama sen şimdi şuna cevap ver bakalım: Doğru adam, herhangi bir işte, doğru bir adamı aşmak ister mi sence?</span></p>
				<p class="normal"><span>– İstemez; çünkü o zaman cömertliği, iyiliği kalmaz.</span></p>
				<p class="normal"><span>– Peki, doğru bir işte, doğruluğu aşmak da istemez mi?</span></p>
				<p class="normal"><span>– Onu da istemez.</span></p>
				<p class="normal"><span>– Ya doğru olmayanı, onu da aşmayı, alt etmeyi istemez, doğru bulmaz mı?</span></p>
				<p class="normal"><span>– Bulur, ister, ama işine gelmez.</span></p>
				<p class="normal"><span>– Ben elinden gelir mi gelmez mi diye sormuyorum. Doğru olmayanı aşmak, alt etmek ister mi, bunu doğru bulur mu diye soruyorum.</span></p>
				<p class="normal"><span>– Evet, doğru bulur.</span></p>
				<p class="normal"><span>– Ya eğri adam, doğruyu, doğru işte doğruluğu aşmak ister mi?</span></p>
				<p class="normal"><span>– İstemez olur mu? O her işte herkesi aşmak ister.</span></p>
				<p class="normal"><span>– Demek ki eğri adam, hem eğriyi hem de eğri işte eğriliği aşacak, kendisi herkesten fazla şey elde etsin diye uğraşacak, öyle mi?</span></p>
				<p class="normal"><span>– Öyle.</span></p>
				<p class="normal"><span>– Öyleyse şöyle diyelim: Doğru adam, kendine benzeyeni değil, benzemeyeni aşmak ister. Eğri adamsa, hem kendine benzeyeni, hem de benzemeyeni.</span></p>
				<p class="normal"><span>– İyi söyledin.</span></p>
				<p class="normal"><span>– Akıllı, değerli olan eğri adamdır; doğru adam değil.</span></p>
				<p class="normal"><span>– Bu da doğru.</span></p>
				<p class="normal"><span>– Demek eğriyle akıllı, değerli arasında bir benzerlik var? Doğruysa, onlara benzemez, öyle mi?</span></p>
				<p class="normal"><span>– Elbette; insan kendi nasılsa, öyle olana benzer, olmayana benzemez.</span></p>
				<p class="normal"><span>– O halde, her birinin benzediği neyse, kendisi de odur.</span></p>
				<p class="normal"><span>– Ya ne olacaktı?</span></p>
				<p class="normal"><span>– Peki, Thrasymakhos, sen kimi adam müzikten anlar, kimi anlamaz der misin?</span></p>
				<p class="normal"><span>– Derim.</span></p>
				<p class="normal"><span>– Hangisine usta, hangisine acemi dersin?</span></p>
				<p class="normal"><span>– Anlayana usta, anlamayana acemi derim.</span></p>
				<p class="normal"><span>– Biri usta olduğu işlerde iyi, öteki acemi olduğu işlerde kötüdür, değil mi?</span></p>
				<p class="normal"><span>– Evet.</span></p>
				<p class="normal"><span>– Hekim için de böyle midir?</span></p>
				<p class="normal"><span>– Böyledir.</span></p>
				<p class="normal"><span>– Peki, dostum, müzikten anlayan bir adam, çalgısını düzenlerken, telleri germek ya da gevşetmekte usta olan bir başka adamı aşmaya, alt etmeye kalkar mı? Bunda onun kârı var mıdır?</span></p>
				<p class="normal"><span>– Hayır sanmam.</span></p>
				<p class="normal"><span>– Amma, müzikte acemi olanı aşmak istemez mi?</span></p>
				<p class="normal"><span>– İster herhalde.</span></p>
				<p class="normal"><span>– Peki, hekim hastanın yiyeceğini içeceğini seçerken, hekimliği aşmak, alt etmek ister mi?</span></p>
				<p class="normal"><span>– İstemez.</span></p>
				<p class="normal"><span>– Ama hekim olmayanı?</span></p>
				<p class="normal"><span>– Onu aşmak ister.</span></p>
				<p class="normal"><span>– Peki, her işte, bir bilgili yaptığında ya da söylediğinde başka bir bilgiliyi aşmak ister mi, yoksa aynı işte benzerinin elde ettiğini elde etmekle yetinir mi?</span></p>
				<p class="normal"><span>– Yetinmesi gerekir.</span></p>
				<p class="normal"><span>– Ya bilgisiz adam, bilgiliyi de, bilgisizi de aşmak istemez mi?</span></p>
				<p class="normal"><span>– Belki ister.</span></p>
				<p class="normal"><span>– Ama bilgili, akıllı değil midir?</span></p>
				<p class="normal"><span>– Akıllıdır.</span></p>
				<p class="normal"><span>– Akıllı olan da iyi değil midir?</span></p>
				<p class="normal"><span>– İyidir.</span></p>
				<p class="normal"><span>– O halde, iyi ve akıllı olan, kendine benzeyeni değil, benzemeyeni, karşıt olanı aşmak isteyecektir.</span></p>
				<p class="normal"><span>– Öyle.</span></p>
				<p class="normal"><span>– Ama kötü ve bilgisiz olan, hem benzerini, hem de karşıtını aşmak isteyecek.</span></p>
				<p class="normal"><span>– Herhalde.</span></p>
				<p class="normal"><span>– Eğri adam, bizce kendine benzeyeni de benzemeyeni de aşmak isteyen adamdır, değil mi Thrasymakhos? Yoksa öyle dememiş miydin?</span></p>
				<p class="normal"><span>– Öyle demiştim.</span></p>
				<p class="normal"><span>– Ama doğru adam, kendine benzeyeni değil, benzemeyeni aşmak isteyendi?</span></p>
				<p class="normal"><span>– Evet.</span></p>
				<p class="normal"><span>– Öyleyse, doğru adam akıllıya, değerliye, eğri adam da, bilgisize benziyor demektir?</span></p>
				<p class="normal"><span>– Olabilir.</span></p>
				<p class="normal"><span>– Peki ama, her ikisinin de benzerleri neyse, kendilerinin de o olduğunda anlaşmıştık?</span></p>
				<p class="normal"><span>– Evet.</span></p>
				<p class="normal"><span>– Böylece, doğrunun akıllı, değerli, eğrinin de bilgisiz ve kötü olduğu çıkıyor ortaya.</span></p>
				<p class="normal"><span>Thrasymakhos bunları kabul etti, ama bu iş kolay olmadı. Benim zorumla ister istemez pes dedi. Kan ter içinde kalmıştı. Hava da sıcaktı. O gün hiç görmediğim bir şeyi, Thrasymakhos’un kıpkırmızı kesildiğini gördüm. Doğruluğun iyilik ve akıllılık, eğriliğinse, kötülük ve bilgisizlik olduğunda anlaştıktan sonra, dedim ki:</span></p>
				<p class="normal"><span>– Böylece bu işi sağlama bağlamış olalım. Ama eğriliğin güçlü olduğunu söylemiştik, hatırlıyorsun, değil mi Thrasymakhos?</span></p>
				<p class="normal"><span>– Hatırlıyorum. Ama bu dediklerin hiç de hoşuna gitmiyor. Daha söyleyeceklerim var. Konuşsam, biliyorum nutuk çekiyor diyeceksin. Onun için ya bırak istediğim gibi konuşayım, ya da sormak istiyorsan sor. Ben de sana, masal anlatan ihtiyar kadınlara cevap verir gibi öyledir, değildir, diye başımı sallar dururum.</span></p>
				<p class="normal"><span>– Bari dikkat et de, vereceğin cevap asıl düşüncene aykırı olmasın.</span></p>
				<p class="normal"><span>– Nasıl olsa konuşturmuyorsun beni, bari vereceğim cevaplara karışma!</span></p>
				<p class="normal"><span>– Peki peki, ne cevap verirsen ver, soruyorum.</span></p>
				<p class="normal"><span>– Sor!</span></p>
				<p class="normal"><span>– Sırayla gitmek için demin sorduğumu tekrarlıyorum. Eğriliğin karşısında doğruluk nasıl bir şeydir? Gerçi bir aralık eğriliğin doğruluktan daha güçlü, daha becerikli olduğu söylenmişti. Ama, şimdi doğruluğun akıllılık ve iyilik olduğunu kabul ettiğimize göre, doğruluk, bilgisizlik dediğimiz eğrilikten daha güçlüdür; bunu herkes de böyle bilir. Ama ben, Thrasymakhos, bu işe bu kadar kestirmeden değil de, şöyle gitmek istiyorum: Kendisi doğru olmayıp da, başka devletleri haksızca köle etmeye kalkışan, köle eden ve kölelikte tutan bir devlet yok mudur?</span></p>
				<p class="normal"><span>– Vardır. Hem de bu eğriliği sonuna götürmüş olan devlettir.</span></p>
				<p class="normal"><span>– Anlıyorum, demin de söylediğim buydu. Ama şurası beni düşündürüyor: Başka bir devleti emrine alan devlet, bu gücü doğrulukla mı, yoksa eğrilikle mi elinde tutabilir?</span></p>
				<p class="normal"><span>– Senin dediğin gibi doğruluk akıllılıksa, doğrulukla; yok benim dediğim gibiyse eğrilikle!</span></p>
				<p class="normal"><span>– Başınla evet, hayır demekle kalmayıp güzel güzel cevap vermene sevindim.</span></p>
				<p class="normal"><span>– Sana yaranmak istiyorum da!</span></p>
				<p class="normal"><span>– İyi ediyorsun, ama haydi biraz daha yaran da söyle; bir şehirde, bir orduda haydutlar, hırsızlar arasında, eğriliği amaç edinen her türlü topluluk içinde yaşayanlar, birbirlerine eğrilik edecek olurlarsa iş görebilirler mi dersin?</span></p>
				<p class="normal"><span>– Göremezler.</span></p>
				<p class="normal"><span>– Birbirlerine haksızlık etmezlerse, daha iyi çalışmazlar mı?</span></p>
				<p class="normal"><span>– Çalışırlar.</span></p>
				<p class="normal"><span>– Demek ki, Thrasymakhos, eğrilik, aralarına geçimsizlik, kin, kavga sokuyor. Doğruluksa, iyi geçimi, dostluğu sağlıyor, değil mi?</span></p>
				<p class="normal"><span>– Öyle olsun da, aramız açılmasın.</span></p>
				<p class="normal"><span>– Pek de uysalsın dostum; şimdi söyle bakalım: Eğrilik, bulunduğu yerde hır çıkarıyorsa hür insanları da, köleleri de birbirinden nefret ettirmez mi? Aralarına geçimsizlik sokmaz mı, birlikte çalışamayacak hale getirmez mi onları?</span></p>
				<p class="normal"><span>– Getirir elbet.</span></p>
				<p class="normal"><span>– Ya eğrilik iki kişi arasına girerse, onların da araları açılmaz mı? Birbirinden nefret etmezler mi? Doğrulara karşı olduğu kadar birbirlerine de düşman olmazlar mı?</span></p>
				<p class="normal"><span>– Olurlar.</span></p>
				<p class="normal"><span>– Peki üstat, eğrilik bir tek adamda olunca, etkisi değişir mi?</span></p>
				<p class="normal"><span>– Değişmez. Olduğu gibi kalır derim.</span></p>
				<p class="normal"><span>– Demek, eğriliğin öyle bir gücü var ki, nerede olursa olsun bir şehirde, bir ailede, bir orduda, ya da başka herhangi bir toplulukta, kendini gösterir. İnsanları iş göremez hale sokar. Kendine de, karşıtına da, yani doğruya da düşman kesilir.</span></p>
				<p class="normal"><span>– Evet.</span></p>
				<p class="normal"><span>– Tek kişide olunca da, yapacağını yapar. Eğriliğin tabiatıdır bu. Onun etkisiyle insan, kendi kendisiyle anlaşamaz, iş göremez duruma gelir, sonra da hem kendine, hem de doğrulara düşman olur, değil mi?</span></p>
				<p class="normal"><span>– Öyledir.</span></p>
				<p class="normal"><span>– Peki, Tanrılar doğru değil midir?</span></p>
				<p class="normal"><span>– Öyledirler diyelim.</span></p>
				<p class="normal"><span>– Demek, eğri insan Tanrıların da düşmanıdır, Thrasymakhos? Oysa ki doğru adam Tanrıların dostudur, değil mi?</span></p>
				<p class="normal"><span>– Eh, bu sözünün doya doya tadını çıkar! Çekinme, afiyet olsun! Ağzının tadını bozup bu arkadaşları kendime düşman etmek istemem.</span></p>
				<p class="normal"><span>– Haydi öyleyse, bana çektiğin bu ziyafeti tamamlamak için cevap ver: Doğru insanların daha akıllı, daha iyi, daha becerikli olduklarında anlaştık. Eğrilerse, birlikte iş göremez, dedik. Biri çıkar da, eğrilerin bir araya gelip iş gördükleri de olur derse, gene de tam doğru bir şey söylemiş olmaz; çünkü, onlar büsbütün eğri olsalardı, birbirlerini gözetmezlerdi. Düşmanlarına kötülük ederken, birbirlerine de kötülük ederlerdi. Bunu önleyen, onları ortak amaçlarına ulaştıran bir şey var demek. İşte o doğruluktur. Eğri işlere girişenler, kendilerini yarı kaptırmışlardır eğriliğe. Büsbütün kötü, eğri olan insanlar, iş görme gücünden yoksundurlar. Demek eğriler, ancak, doğrulukla iş görebiliyorlar, bunu şimdi anlıyorum. Ama senin anladığın manada değil. Şimdi gelelim, doğruların eğrilerden daha mutlu olup olmadıklarına, daha rahat yaşayıp yaşamadıklarına. Bunu sonradan araştırırız demiştik. Bence, söylediklerimizden, doğruların daha mutlu oldukları ortaya çıktı, ama gene de bunu daha iyi araştıralım. Burada rastgele bir konudan değil, nasıl yaşamak gerektiğinden söz ediyoruz.</span></p>
				<p class="normal"><span>– Araştır bakalım.</span></p>
				<p class="normal"><span>– Araştırıyorum. Söyle şimdi, sence atın gördüğü bir iş var mıdır?</span></p>
				<p class="normal"><span>– Vardır.</span></p>
				<p class="normal"><span>– Peki. Bir atın ya da başka bir hayvanın gördüğü işi, yalnız onunla görülebilir, daha doğrusu, yalnız onunla en iyi görülebilir bir iş sayabilir miyiz?</span></p>
				<p class="normal"><span>– Anlamıyorum.</span></p>
				<p class="normal"><span>– Şöyle söyleyeyim: Gözlerinden başka bir yerinle görebilir misin?</span></p>
				<p class="normal"><span>– Göremem tabii.</span></p>
				<p class="normal"><span>– Ya kulaklarından başka bir yerinle işitebilir misin?</span></p>
				<p class="normal"><span>– Hayır.</span></p>
				<p class="normal"><span>– Bunlar, göze, kulağa özgü işlerdir demek doğru olmaz mı?</span></p>
				<p class="normal"><span>– Olur elbet.</span></p>
				<p class="normal"><span>– Peki; üzüm kütüğünü kasap bıçağıyla, kunduracı bıçağıyla, daha başka bıçaklarla budayamaz mısın?</span></p>
				<p class="normal"><span>– Budarım.</span></p>
				<p class="normal"><span>– Ama herhalde, üzüm kütüğü en iyi, bu iş için yapılan bağ bıçağıyla budanır?</span></p>
				<p class="normal"><span>– Evet.</span></p>
				<p class="normal"><span>– O zaman bu, bağ bıçağına özgü bir iştir diyemez miyiz?</span></p>
				<p class="normal"><span>– Diyebiliriz.</span></p>
				<p class="normal"><span>– Demin, herhangi bir şeyin gördüğü iş, yalnız kendi görebileceği, daha doğrusu, yalnız kendinin en iyi görebileceği iş değil midir diye sormuştum. Bu soruyu şimdi daha iyi anlamışsındır.</span></p>
				<p class="normal"><span>– Evet anladım. Bence de böyledir.</span></p>
				<p class="normal"><span>– Peki, kendine özgü işi gören şeyin, o işte bir üstünlüğü olduğuna inanıyor musun? Demin dediğimiz gibi, gözlerin bir işi var mıdır?</span></p>
				<p class="normal"><span>– Vardır.</span></p>
				<p class="normal"><span>– Kulakların da bir işi vardır?</span></p>
				<p class="normal"><span>– Vardır.</span></p>
				<p class="normal"><span>– Onların da gördüğü işte, bir iyi işitme, kötü işitme yok mudur?</span></p>
				<p class="normal"><span>– Vardır.</span></p>
				<p class="normal"><span>– Şimdi bir düşünelim; kendilerinde bir görme üstünlüğü yoksa, tersine, gözlerde bir görme yetersizliği varsa, gördükleri işi en iyi bir şekilde başarabilirler mi?</span></p>
				<p class="normal"><span>– Başaramazlar elbette. Yoksa sen görmekten değil de, körlükten mi söz ediyorsun?</span></p>
				<p class="normal"><span>– Bunu bırak şimdi, benim sorduğum o değil. Ben iş gören şeyde bir üstünlük varsa, gördüğü işi iyi mi görür, kötü mü görür diye soruyorum.</span></p>
				<p class="normal"><span>– Anladık.</span></p>
				<p class="normal"><span>– Kendilerine özgü iyilikten yoksun kulaklar, gördükleri işi kötü görürler, değil mi?</span></p>
				<p class="normal"><span>– Ona ne şüphe?</span></p>
				<p class="normal"><span>– Bunu her şey için de söyleyebilir miyiz?</span></p>
				<p class="normal"><span>– Bence, evet.</span></p>
				<p class="normal"><span>– Şimdi, gel şunu inceleyelim, Thrasymakhos: Kafanın, başka hiçbir şeyin yapamayacağı, kendine özgü bir iş var mıdır? Araştırmak, karar vermek, yönetmek gibi işler, onun işidir diyebilir miyiz? Diyebilirsek, bu işi kafadan başka bir şeyin yapamayacağını da söyleyebilir miyiz?</span></p>
				<p class="normal"><span>– Söyleyebiliriz.</span></p>
				<p class="normal"><span>– Peki yaşamak, kafanın işidir diyemez miyiz?</span></p>
				<p class="normal"><span>– Elbette deriz.</span></p>
				<p class="normal"><span>– Kafanın da iyisi, kötüsü vardır, değil mi?</span></p>
				<p class="normal"><span>– Vardır.</span></p>
				<p class="normal"><span>– Peki, Thrasymakhos, kafa kendine özgü değerden yoksun olunca, işlerini iyi görebilir mi?</span></p>
				<p class="normal"><span>– Göremez.</span></p>
				<p class="normal"><span>– Bundan şu çıkar: Kötü bir kafanın yönetmesi de kötü olur, iyi kafanınkiyse iyi.</span></p>
				<p class="normal"><span>– İster istemez.</span></p>
				<p class="normal"><span>– Biz doğruluğa iyilik, eğriliğe de kötülük dememiş miydik?</span></p>
				<p class="normal"><span>– Demiştik.</span></p>
				<p class="normal"><span>– Öyleyse doğru kafa, doğru insan iyi yaşar. Kötü kafa, eğri insan da kötü yaşar.</span></p>
				<p class="normal"><span>– İşi böyle alınca, doğru.</span></p>
				<p class="normal"><span>– Doğruysa, iyi yaşayan en büyük mutluluğa erer, yaşamayınca eremez.</span></p>
				<p class="normal"><span>– Eremez tabii.</span></p>
				<p class="normal"><span>– Doğru adam mutlu, eğri adam mutsuzdur.</span></p>
				<p class="normal"><span>– Öyle diyelim.</span></p>
				<p class="normal"><span>– Peki, mutsuz olmak zararlı, mutlu olmak da yararlıdır, diyebiliriz değil mi?</span></p>
				<p class="normal"><span>– Deriz.</span></p>
				<p class="normal"><span>– Öyleyse, mutlu Thrasymakhos, eğrilik hiçbir zaman, doğruluktan daha kârlı olamaz.</span></p>
				<p class="normal"><span>– Haydi bu zafer Bendis bayramında benden sana bir ziyafet olsun Sokrates!</span></p>
				<p class="normal"><span>– Bu zaferi sana borçluyum Thrasymakhos. Öfken yatıştı, yumuşadın. Ama çektiğin ziyafet benim yüzümden pek de parlak olmadı. Ortaya konan yemekleri kapayım derken tatlarına varamayan oburlar gibi, ben de asıl araştırdığımızı, yani doğruluğun ne olduğunu öğrenemedim; işi yarıda bıraktım. Doğruluğun kötülük mü, bilgisizlik mi, ya da bilgi ve iyilik mi olduğunu araştırmaya kalktım. Sonra söz, doğruluğun eğrilikten daha kârlı olduğu düşüncesine dönünce, önceki düşünceyi bir yana bırakmaktan kendimi alamadım. O kadar ki, konuşmamızın sonunda gene de hiçbir şey bilmediğimi gördüm. Doğrunun ne olduğunu bilmedikçe, doğruluğun iyilik olup olmadığını nasıl kestirebiliriz?</span></p>
				<p class="resim">Birinci Kitabın Sonu</p>
				<p class="resim"> </p>
				<p class="normal"> </p>
				</div>
<div class="calibre2" id="calibre_pb_12"/></body>
</html>