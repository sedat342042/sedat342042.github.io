<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="kitapickapak3" id="calibre_toc_28"><br class="calibre4"/>19<br class="calibre4"/>
                Limuzin ile sürücüsü, gene</h2><br class="chapter"/><br class="chapter"/><br class="chapter"/>
                <p class="normal1">“İşyerinize mi döneceksiniz? Yoksa başka bir yere mi gidiyorsunuz?” diye sordu sürücü. Beni getiren sürücüydü ama şimdi biraz daha yakın davranıyormuş gibiydi. İnsanlarla çabuk kaynaşabilen biriydi herhalde.</p>
                <p class="normal1">Gepgeniş arka koltukta kollarımı, bacaklarımı bir güzel gerdim ve nereye gitmem gerektiğini düşündüm. İşyerine dönmeye hiç niyetim yoktu. Zaten hâlâ izinde sayılırdım ve tüm bu olan bitenleri ortağıma hemen anlatacak değildim. Dosdoğru eve de gitmeyecektim. Şu sırada bana gereken, sıradan bir yerde, iki ayağı üzerinde, sıradan yürüyüşlü, bir sürü sıradan insandı.</p>
                <p class="normal1">“Şinyuku Garı, batı çıkışına” dedim</p>
                <p class="normal1">Şinyuku yönünde trafik hiç işlemiyordu, tıkanabildiğince tıkanmıştı. Akşam iş dönüşü saati de her zamanki sıkışıklığa eklenmişti. Bir noktayı geçince arabalar olduğu yere yapışmış, düpedüz kıpırdamaz olmuştu. İkide birde bir dalga arabalar boyunca esiyor, birkaç santim öne itiyordu. Dünyanın dönüş hızı geldi aklıma. Kafamda çarçabuk bir hesap yaptım ve bir lunaparktaki dönme dolabın hızından daha fazla olamayacak bir sayı buldum. Gerçekten bilemediğimiz pek çok şey var. Bir şeyler bildiğimizi düşünmemiz sadece bir hayal, bir sanı. Uzaydan gelenler beni durdurup sorsalar, “Söylesene arkadaş, dünya ekvatorda saatte kaç mil hızla dönüyor?” diye, kalakalırdım. Yahu, salının arkasından neden çarşambanın geldiğini bile aklım almıyor ki benim. Galaksilerarası bir alay konusu olurdum kesin. </p>
                <p class="normal1">Hem <span class="ideitalik">Ve Durgun Akardı Don</span>’u hem <span class="ideitalik">Karamazov Kardeşler</span>’i baştan sona üçer kez okumuşumdur. Bir zamanlar <span class="ideitalik">İdeologie Germanica</span>’yı bile okumuştum, <span class="ideitalik">Pi</span>’nin değerini de altı haneye dek, ezbere sayabilirim. Gene de alay konusu olur muydum? Belki de. O uzaylı kafalarıyla gülmekten çatlarlardı.</p>
                <p class="normal1">“Biraz müzik dinlemek ister miydiniz efendim?” diye sordu sürücü. </p>
                <p class="normal1">“İyi olur” dedim,</p>
                <p class="normal1">Ve bunun üzerine arabayı bir Chopin baladı doldurdu. Bir düğün töreninde, soyunma odasındaymışım gibi bir izlenime kapıldım. </p>
                <p class="normal1">“Bakar mısınız” diye sordum sürücüye, “<span class="ideitalik">pi</span>’nin değerini biliyor musunuz?”</p>
                <p class="normal1">“Hani şu 3,14 zırıltısının mı, demek istemiştiniz?”</p>
                <p class="normal1">“Evet, ta kendisi. Kaç tane ondalık kesrini sayabilirsiniz?”</p>
                <p class="normal1">“Otuz iki haneye dek biliyorum” deyiverdi sürücü. “Bundan ötesi, şey...”</p>
                <p class="normal1">“Otuz iki hane?”</p>
                <p class="normal1">“Bir numarası var elbet, ama evet. Neden sordunuz?”</p>
                <p class="normal1">“Şey, öylesine işte” dedim, yıkılmıştım. “Boş verin.”</p>
                <p class="normal1">Böylece limuzin, ancak on metre ilerleyebilirken, Chopin dinledik. Çevremizdeki arabalarda ve otobüslerde bulunanlar bizim canavar arabamıza ters ters bakıyorlardı. Bunca dikkatin hedefi olmak pek rahat bir şey değildi, içini göstermeyen camların ardında bile. </p>
                <p class="normal1">“Trafik berbat” dedim. </p>
                <p class="normal1">“Öyle ama nasıl gecenin ardından şafak geliyorsa, kesin o da bir zaman gelip rahatlayacak.” </p>
                <p class="normal1">“Doğru da, sinirinizi bozmuyor mu sizin?”</p>
                <p class="normal1">“Elbette. Sinirleniyorum. Bozuluyorum. Özellikle de acelem varsa. Ama tüm bunları eğitimimizin bir parçası olarak görüyorum. Sinirlenmek yaşamdaki yolumuzu yitirmek demektir.” </p>
                <p class="normal1">“Bu, trafik sıkışıklığının, deyim yerindeyse bir dinsel yorumu gibi geliyor kulağa.” </p>
                <p class="normal1">“Ben Hıristiyanım. Kiliseye gitmem, ama her zaman Hıristiyan olmuşumdur.”</p>
                <p class="normal1">“Öyle mi? Ben, Hıristiyan olmak ile ileri gelen bir sağcının sürücüsü olmak arasında hiçbir bağlantı göremiyorum.”</p>
                <p class="normal1">“Patron saygıdeğer bir adamdır. Tanrı’dan sonra, tanımış olduğum en tanrısal kişi.” </p>
                <p class="normal1">“Tanrı’yla tanışmış mıydınız?”</p>
                <p class="normal1">“Elbette. Her gece telefon ederim ona.”</p>
                <p class="normal1">“Anlamadım?” diye kekeledim. Kafam gene karışmaya başlamıştı. “Herkes Tanrı’ya telefon edecek olsa, hatlar her zaman meşgul olmaz mı? Bilinmeyen numaraların öğle dolaylarında olduğu gibi?” </p>
                <p class="normal1">“Burada sorun yok. Tanrı sizinle birlikte olan varlıktır. Bu yüzden bir milyon kişi birden O’na telefon edecek olsa, O, aynı anda hepsiyle konuşabilir.” </p>
                <p class="normal1">“Ben uzman değilim ama bu, dindar bir yorum sayılabilir mi? Yani, dinbilimi açısından, demek istiyorum.”</p>
                <p class="normal1">“Ben köktenci sayılırım. Bu yüzden kiliseye gitmiyorum.”</p>
                <p class="normal1">“Anlıyorum” dedim.</p>
                <p class="normal1">Limuzin elli metre ilerledi. Dudaklarıma bir sigara iliştirdim ve tam yakmak üzereydim ki, çakmağı hiç elimden bırakmamış olduğumu gördüm. Farkına varmadan, üzeri işlemeli gümüş Dupont çakmak elimde çıkmışım evden. Sanki onunla doğmuşum gibi doğal olarak avucuma yuvalanmış. Dengesi ve teması kusursuz. Birkaç saniye düşündükten sonra, artık benim olduğuna karar verdim. Bir iki çakmağın eksikliğini kim fark edecek ki? Kapağı birkaç kez açıp kapadım, yaktım ve çakmağı cebime koydum. Buna karşılık bir şey vermiş olmak için de Bic tükenmezkalemimi kapıdaki cebe sokuverdim.</p>
                <p class="normal1">“Patron bana onu birkaç yıl önce vermişti” dedi sürücü birdenbire.</p>
                <p class="normal1">“Neyi vermişti size?”</p>
                <p class="normal1">“Tanrı’nın telefon numarasını.”</p>
                <p class="normal1">Öyle yüksek sesle inledim ki başka her şeyi boğdu gitti. Ya ben aklımı kaçırıyordum ya da bunların alayı zırdeliydi.</p>
                <p class="normal1">“Sadece size mi söyledi, gizlice?”</p>
                <p class="normal1">“Evet, sadece bana, gizlice. Nazik bir beyefendidir kendisi. Onunla tanışmak ister miydiniz?” </p>
                <p class="normal1">“Mümkünse” dedim. </p>
                <p class="normal1">“İyi, o halde, numara, Tokyo 9-4-5-...” </p>
                <p class="normal1">“Bir saniye” dedim, telefon defterimle kalemimi cebimden çıkartarak. “Ama gerçekten, bana böyle numarayı vermenizin hiç sakıncası yok mu?”</p>
                <p class="normal1">“Elbette yok. Rastgele birine vermiyorum ki. Ve siz iyi bir insana benziyorsunuz.” </p>
                <p class="normal1">“Şey, teşekkür ederim” dedim. “Ama Tanrı’yla hangi konuda konuşmam gerekiyor acaba? Ben Hıristiyan filan değilim ki?”</p>
                <p class="normal1">“Hiç sorun değil. Yapacağınız tek şey, zihninizi kurcalayan bir konu varsa veya canınızı sıkan bir şey oluyorsa onu açıkça anlatmanız. Ne denli önemsiz olduğuna inanırsanız inanın, Tanrı hiçbir zaman sıkılmaz ve yaptıklarınıza hiçbir zaman gülmez.” </p>
                <p class="normal1">“Sağolun. Kendisini arayacağım.”</p>
                <p class="normal1">“Ha, şöyle” dedi sürücü.</p>
                <p class="normal1">Şinyuku gökdelenleri gözüktüğünde trafik yavaş yavaş akmaya başladı. Yolun geri kalanında hiç konuşmadık.</p>
                </body>
</html>