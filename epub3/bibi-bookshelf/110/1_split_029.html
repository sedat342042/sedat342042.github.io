<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="kitapickapak3" id="calibre_toc_30"><br class="calibre4"/>21<br class="calibre4"/>
                Beş binde bir</h2><br class="chapter"/><br class="chapter"/><br class="chapter"/>
                <p class="normal1">Otel barından daireme döndüğümde, posta kutumda akşam gazetesiyle birlikte, üç tane de mektup buldum. Bankamdan bir hesap özeti, pek sıkıcı olacak gibi görünen bir partiye davetiye ve bir de, kullanılmış araba satıcısından bir ilan. Şöyle yazıyordu: “YAŞAMINIZA RENK KATIN – DAHA KALİTELİ BİR ARABAYA YÖNELİN.” Teşekürler ama hayır, teşekkürler. Tüm zarfları bir araya getirip yırttım. </p>
                <p class="normal1">Buzdolabından bir meyve suyu alarak mutfak masasına oturdum. Masanın üstünde kız arkadaşımın bıraktığı bir pusula vardı: <span class="ideitalik">Yemeğe çıktım. Saat dokuz buçukta dönerim</span>. Masanın üzerindeki dijital saat 9:30’u gösteriyordu. 9:31’e, sonra da 9:32’ye sıçramasını seyrettim.</p>
                <p class="normal1">Saati seyretmekten sıkılınca üstümü başımı çıkardım, duşa girdim, saçlarımı yıkadım. Banyoda dört ayrı marka şampuan ile üç ayrı marka saç durulama suyu vardı. Ne zaman süpermarkete gitse bir şeyler alır gelir, biriktirirdi. Banyoya adımını atmayagör, mutlaka yeni bir şey bulurdun. Dört ayrı marka tıraş sabunu ve beş tüp diş macunu saydım. Enikonu geniş bir ürün yelpazesi. Duştan çıkınca bir şortla bir tişört giydim. Garip bir günün sıkıntısı uçup gitmişti. Sonunda tazelenmişim gibi bir duyguya kapıldım... </p>
                <p class="normal1"> </p>
                <p class="normal1">Saat on buçukta, elinde alışveriş torbasıyla süpermarketten döndü. Torbada üç tane sırt yıkama fırçası, bir kutu ataş ve iyi soğutulmuş altılık kutu bira vardı. Ben de bir bira daha içtim. </p>
                <p class="normal1">“Koyunlar konusundaymış” dedim. </p>
                <p class="normal1">“Söylememiş miydim sana?”</p>
                <p class="normal1">Buzdolabından sosis çıkardım, tavada kızartıp önümüze koydum, yiyelim diye. Üçünü ben yedim, ikisini o. Mutfak penceresinden içeri serin bir rüzgâr giriyordu. </p>
                <p class="normal1">Ona işyerimde olanları anlattım; limuzinle gidişimi, malikâneyi, çelik bakışlı sekreteri, kan pıhtısını ve sırtında yıldızı bulunan, iriyarı koyunu anlatım. Hiç susmamacasına konuşuyordum. Konuşmam bittiğinde saat on biri bulmuştu. </p>
                <p class="normal1">Tüm bu söylenenlere ve yapılanlara, hiç mi hiç şaşırmış gözükmedi. Dinlerken kulaklarını temizliyor, ara sıra da esniyordu. </p>
                <p class="normal1">“Peki, ne zaman gidiyorsun?”</p>
                <p class="normal1">“Gitmek mi?”</p>
                <p class="normal1">“Koyunu bulmak zorundasın, değil mi?”</p>
                <p class="normal1">Yüzüne baktım, ikinci biramın kutusunun açma halkası hâlâ parmağımda. “Hiçbir yere gitmiyorum” dedim. </p>
                <p class="normal1">“Ama gitmezsen başın büyük derde girer.”</p>
                <p class="normal1">“Pek sayılmaz. Zaten şirketten ayrılmayı tasarlıyordum. Nasıl olsa beni geçindirecek bir iş bulurum her zaman, kim engel olmaya kalkışırsa kalkışsın. İşin ucunda ölüm yok ya. Daha neler!”</p>
                <p class="normal1">Kutudan yeni bir kulak temizleme pamuğu çıkardı ve bir süre elinde oynadı. “Ama aslında çok basit bir iş. Tek yapacağın şey, bir koyunu bulmak, değil mi? Eğlenceli olur herhalde.” </p>
                <p class="normal1">“Kimsenin bir şey bulacağı filan yok. Hokkaido senin sandığından çok daha büyük bir ada. Koyunlar dersen, mutlaka yüz binlerce olmalı. İçlerinden tek bir koyunu nasıl arayıp bulacaksın? Olanaksız. Koyunun sırtında bir yıldız işareti olsa bile.” </p>
                <p class="normal1">“Sen ona beş bin koyun de.”</p>
                <p class="normal1">“Beş bin mi?”</p>
                <p class="normal1">“Hokkaido’daki koyun sayısı. 1947’de, Hokkaido’da iki yüz yetmiş bin koyun varmış ama şimdi sadece beş bin kalmış.”</p>
                <p class="normal1">“Sen bunu nereden bilebiliyorsun peki?”</p>
                <p class="normal1">“Sen çıktıktan sonra kitaplığa gittim de, araştırıp öğrendim.”</p>
                <p class="normal1">Derin derin iç geçirdim. “Her şeyi bilirsin, değil mi?”</p>
                <p class="normal1">“Pek sayılmaz. Bilmediklerim çok daha fazla.” </p>
                <p class="normal1">Homurdandım. Sonra ikinci bir bira açıp aramızda bölüştürdüm. </p>
                <p class="normal1">“Her ne halse. Hokkaido’da sadece beş bin koyun varmış. Hükümetin gözlemlerine göre. Ne dersin buna? Birazcık olsun için rahatlamadı mı?” </p>
                <p class="normal1">“Aynı şey” dedim. “Ha beş bin koyun olmuş, ha iki yüz yetmiş bin koyun olmuş, pek fark etmez ki. Sorun gene de o uçsuz bucaksız alanlarda tek bir koyunu bulmak. Üstüne üstlük, elimizde başlayabilmemiz için bir ipucu da yok.” </p>
                <p class="normal1">“İpucumuzun olmadığı doğru değil. Her şeyden önce, fotoğraf var ya. Sonra da, oradaki arkadaşın var, değil mi? Şöyle veya böyle, nasıl olsa bir şey bulabilirsin.” </p>
                <p class="normal1">“Her ikisi de ipucu olarak son derece belirsiz. Fotoğraftaki manzara pek sıradan bir yer ve Fare’nin mektubundaki posta damgasını bile okuyamıyorsun!”</p>
                <p class="normal1">O birasını içti, ben biramı içtim. </p>
                <p class="normal1">“Koyunları sevmez misin?” diye sordu. </p>
                <p class="normal1">“Koyunları severim evet.”</p>
                <p class="normal1">Gene aklım karışmaya başlıyordu. </p>
                <p class="normal1">“Üstelik” diye sözlerimi sürdürdüm. “Ben kararımı vermiş bulunuyorum zaten. Yani, gitmeyeceğim.” Kendi kendimi inandırmak istiyordum ama ağzımdan çıkan sözler doğru değildi.</p>
                <p class="normal1">“Bir kahveye ne dersin?”</p>
                <p class="normal1">“İyi olur” dedim. </p>
                <p class="normal1">Bira kutularını ve bardaklarını kaldırıp çaydanlığı ocağa koydu. Sonra da suyun kaynamasını beklerken, yan odada bir kaset dinledi. Johnny Rivers söylüyordu. Önce “Geceyarısı Özel”, ardından “Git Öteye Beethoven”. Sonra da “Gizli Polis Ajanı”. Çaydanlık ıslık çalınca, kahveyi yaptı, “Johnny B. Goode”u da söyleyerek. Ben de bu arada akşam gazetesini okuyordum hep. Pek sevimli bir aile sahnesi. Eğer şu koyun konusu olmasaydı kendimi pek mutlu sayabilirdim. </p>
                <p class="normal1">Teyp bir yandan dönerken, biz de kahvemizi içtik, aynı zamanda da konuşmadan bir şeyler atıştırdık. Ben gene akşam gazetesine döndüm. Bitirince, yeniden okumaya başladım. Şurada bir hükümet darbesi, burada ölen bir film yıldızı, beride çeşitli numaralar yapmayı öğrenmiş olan bir kedi: benimle ilgisi olan pek bir şey yok. Bir yandan şarkı söylemeyi sürdüren Johnny Rivers’in umurunda bile değildi. Teyp sona erdiğinde gazeteyi katladım ve ona baktım. </p>
                <p class="normal1">“Bir türlü karar veremiyorum. Belki de hiçbir şey yapmamaktansa bir şey yapmak yeğdir demekle sen haklısın. Sonunda boşa çıksa bile en azından koyunu aramış olacağız. Öte yandan, emir almaktan, tehdit edilmekten ve itilip kakılmaktan hoşlanmam.”</p>
                <p class="normal1">“Az veya çok, herkes her zaman emir alır, tehdit edilir ve itilip kakılır. Belki de bundan iyisini bulamayabiliriz.”</p>
                <p class="normal1">“Belki de bulamayabiliriz, evet” dedim bir an duraksadıktan sonra. </p>
                <p class="normal1">Hiçbir şey demedi ve yeniden kulaklarını temizlemeye koyuldu. Upuzun saçlarının arasından etli kulakmemeleri gözüküyordu zaman zaman.</p>
                <p class="normal1">“Şu sırada Hokkaido çok güzeldir. Çok turist olmaz, hava iyidir. Üstelik koyunların da hepsi ortalığa dökülmüştür. İdeal mevsim.”</p>
                <p class="normal1">“Sanırım.”</p>
                <p class="normal1">“Eğer” diye söze başladı son bisküviyi kemirirken, “beni de yanında götürmek istersen, sana yardımım dokunabilirdi kuşkusuz.”</p>
                <p class="normal1">“Neden bu koyun avına kadar bu kadar taktın sen?” </p>
                <p class="normal1">“Çünkü koyunu kendim görmek istiyorum da ondan.”</p>
                <p class="normal1">“Ama neden o tek pis koyun yüzünden başımı belaya sokup kafamı kırdırayım ki? Üstüne üstlük seni de bu belaya sürükleyeyim?”</p>
                <p class="normal1">“Umurumda değil. Senin belan benim belam demektir” dedi şirin şirin gülümseyerek. “Sana takılmışım işte.” </p>
                <p class="normal1">“Sağol.” </p>
                <p class="normal1">“Söyleyebileceğin tek şey bu mu?”</p>
                <p class="normal1">Gazeteyi masanın bir köşesine ittim. Pencereden giren hafif esinti, sigaramın dumanını bir yerlere sürüp götürdü. </p>
                <p class="normal1">“Doğruyu söylemem gerekirse, tüm bu işte, bana göre, yerli yerine oturmayan bir şeyler var. Bir yerlerde bir tuzak kurulmuş sanki.” </p>
                <p class="normal1">“Ne gibi?”</p>
                <p class="normal1">“Her şey gibi, ama her şey gibi” dedim. “Tüm bunlar o kadar saçma ki, ama gene de hepsinde üzücü bir belirginlik var ve yapbozun parçaları yerine pek güzel oturuyor. Hiç iyi bir duygu değil, hiç.”</p>
                <p class="normal1">Bir an sustu, masadan bir lastik bant alıp oynamaya koyuldu. </p>
                <p class="normal1">“Ama senin şu arkadaşın zaten boğazına dek belaya batmış durumda değil mi? Öyle olmasaydı neden bunca zahmete girsindi sana fotoğrafı göndermek için?”</p>
                <p class="normal1">Buna diyecek sözüm yoktu, beni fena yakalamıştı. Ben tüm kâğıtlarımı masaya yaymıştım, o da her birini bir kozla almıştı işte. Düpedüz içimi okumuştu.</p>
                <p class="normal1">“Gerçekten de yapılması gerektiğini düşünüyorum ben. O koyunu bulacağız, göreceksin” dedi gülerek. </p>
                <p class="normal1">Kulak temizleme törenini tamamladı ve kulak temizleme pamuklarını bir kâğıda sarıp attı. Sonra bir lastik bant alıp saçlarını kulaklarının arkasından bağladı. </p>
                <p class="normal1">“Haydi yatalım” dedi.</p>
                </body>
</html>