<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="kitapickapak3" id="calibre_toc_33"><br class="calibre4"/>
                  24<br class="calibre4"/>
  Ringa olsun adı</h2><br class="chapter"/><br class="chapter"/><br class="chapter"/>
                <p class="normal1">Sabah onda, denizaltı benzeri o gülünç otomobil, apartmanımın kapısında bekliyordu. Üçüncü kattaki penceremden, limuzin, denizaltıdan çok, ters konmuş bir madeni kurabiye keseceğini andırıyordu. Dev bir kurabiye yapabilirdin onunla, üç yüz çocuğun ancak iki haftada yiyebileceği. Kızla ben pencerenin pervazına oturarak aşağıdaki arabayı seyrettik. </p>
                <p class="normal1">Gök, şaşılacak kadar duruydu. Savaş öncesinin izlenimci bir filminden kalma bir gök. Tek bir bulut yok. Kapağı kesilmiş anıtsal bir göz gibi. İyice yükseklerde uçan bir helikopter minicik gözüküyordu. </p>
                <p class="normal1">Tüm pencereleri kapayıp kilitledim, buzdolabını fişten çektim, havagazını kapadım, kontrol ettim. Kuruyan çamaşırlar içeri alındı, yatak, örtüldü, kül tablaları yıkandı ve inanılmaz sayıda ilaç, musluğun yanına güzelce dizildi. Kira iki aylık peşin ödenmişti, gazete getirilmesin diye tembih edilmişti. Bir an burada geçirilmiş olan dört yıllık evlilik yaşamını düşündüm, karımla benim hiç sahip olmadığımız çocukları düşündüm. </p>
  <p class="normal1">Asansörün kapısı açıldı, kız bana seslendi, çelik kapıyı kapattım. </p>
                <p class="normal1"> </p>
                <p class="normal1">Sürücü bizi beklerken elinde kuru bir bez, ön camı özenle siliyordu. Hiçbir yerinde tek bir leke olmayan araba, güneşte yakıcı, cehennemi bir parıltıyla parlıyordu. </p>
                <p class="normal1">“Günaydın” dedi sürücü. İki gün önceki, dindar sürücünün ta kendisi. </p>
                <p class="normal1">“Günaydın” dedim ben de. </p>
                <p class="normal1">“Günaydın” dedi kız arkadaşım da. </p>
                <p class="normal1">Kedi onun kucağındaydı. Kedi mamasıyla kedi kumu torbasını da ben taşıyordum. </p>
                <p class="normal1">“Ne güzel hava, değil mi?” dedi sürücü, başını kaldırıp göğe bakarak. “Nasıl diyeyim, kristal duruluğunda bir hava.” </p>
                <p class="normal1">Başımla onayladım. </p>
                <p class="normal1">“Böylesine duru olunca, herhalde Tanrı’dan gelen iletiler insanlara kolaylıkla ulaşabilir” diyecek oldum.</p>
                <p class="normal1">“Hiç de değil” dedi sürücü, sırıtarak. “Zaten her yerde Tanrı’dan iletiler var. Çiçeklerde, kayalarda, bulutlarda...” </p>
                <p class="normal1">“Ya arabalarda?” </p>
                <p class="normal1">“Arabaların içlerinde de.”</p>
                <p class="normal1">“Ama arabaları fabrikalar yapıyor.” Tam bana göre bir laf işte.</p>
                <p class="normal1">“Kim yaparsa yapsın. Gene de Tanrı’nın iradesi işleniyor içine.” </p>
                <p class="normal1">“Kulak piresine olduğu gibi mi?” Kız arkadaşımın katkısı.</p>
                <p class="normal1">“Tıpkı havaya olduğu gibi” diye düzeltti sürücü. </p>
                <p class="normal1">“İyi öyleyse. Herhalde Suudi Arabistan’da yapılan arabalar da Allah’ın işi.” </p>
                <p class="normal1">“Suudi Arabistan’da araba üretmiyorlar.” </p>
                <p class="normal1">“Gerçekten mi?” Gene ben.</p>
                <p class="normal1">“Gerçekten.” </p>
                <p class="normal1">“Peki ya Suudi Arabistan’a satılmak üzere Amerika’da yapılan arabalar ne oluyor? Onlar hangi tanrının işi?” diye sordu kız arkadaşım. </p>
                <p class="normal1">Zor bir soru.</p>
                <p class="normal1">Ona, “Şimdi bırak bunları” diye bir cankurtaran simidi attım ortaya.</p>
                <p class="normal1">“Şirin kedi, ha?” dedi sürücü de, rahatlamış.</p>
                <p class="normal1">Kedinin şirinlikle uzaktan yakından ilgisi yoktu. Daha çok, terazinin diğer kefesinde ağır basıyordu; postu eskimiş, tüyleri dökülmüş bir halı gibi eprimişti; kuyruğunun ucu altmış derecelik bir açıyla eğrilmiş, dişleri sararmıştı, sağ gözünden, üç yıllık bir yara nedeniyle, irin akıyordu. Öyle ki artık pek göremez olmuştu. Bir lastik pabucu bir patatesten ayırt edebilip edemeyeceği bile kuşku götürürdü. Tabanları nasır tutmuştu, kulaklarında kulak piresi vardı ve salt yaşlılıktan, günde en az yirmi kez osuruyordu. Karım onu parkta bir kanepenin altında bulup eve getirdiği gün güzel, genç bir erkek kediydi. Ama son iki yıl içinde hızla tepetaklak gidiyordu. Ayrıca, bir adı da yoktu. Adının olmaması kedinin acıklı yaşamını büsbütün acınacak hale getiriyor muydu acaba, bu konuda hiçbir fikrim yoktu. </p>
                <p class="normal1">“Gel pisi pisi” dedi sürücü, elini uzatmadan. “Adı ne bunun?”</p>
                <p class="normal1">“Adı yok.” </p>
                <p class="normal1">“O zaman nasıl çağırırsınız arkadaşı?”</p>
                <p class="normal1">“Çağırmam” dedim. “Oradadır işte.”</p>
                <p class="normal1">“Ama orada oturan bir çamur topağı değil ya bu. Kendi iradesiyle geziniyor, öyle değil mi? Kendi kendine kıpırdayan bir şeyin adının olmaması gerçekten garip görünüyor.” </p>
                <p class="normal1">“Ringa balıkları da kendi iradeleriyle yüzerler, ama kimse onlara ad takmaz...” </p>
                <p class="normal1">“Öyle ama, her şeyden önce, ringa balıklarıyla insanlar arasında duygusal bir bağ yoktur. Üstelik, adlarını duysalar bile, anlamazlardı ki onlar.” </p>
                <p class="normal1">“Demek ki sadece kendi iradeleriyle kıpırdanan ve insanlarla duygularını paylaşan hayvanlar değil, aynı zamanda görme ve işitme duyusu olanlar ad taşımaya hak kazanıyorlar öyle mi?”</p>
                <p class="normal1">“İşte tam üstüne bastınız” dedi sürücü memnun, başıyla tekrar tekrar onaylayarak. “Ne dersiniz? Hadi bakalım şu küçük delikanlıya bir isim bulun desem size?”</p>
                <p class="normal1">“Benim için hiç fark etmez. Ama nasıl bir isim?”</p>
                <p class="normal1">“Ringa nasıl? Yani az önce ona ringa balığıymış gibi davranıyordunuz da.” </p>
                <p class="normal1">“Fena değil” dedim.</p>
                <p class="normal1">“Gördünüz mü?” dedi sürücü.</p>
                <p class="normal1">“Sen ne diyorsun?” diye sordum kız arkadaşıma. </p>
                <p class="normal1">“Fena değil” dedi. “Yerin ve göğün yaradılışına tanık olmak gibi bir şey.” </p>
                <p class="normal1">“Hadi Ringa olsun” dedim. </p>
  <p class="normal1">“Gel, Ringa” dedi sürücü. Kediyi kucağına alarak. Kedi ürktü, sürücünün başparmağını ısırdı, sonra osurdu. </p>
                <p class="normal1"> </p>
                <p class="normal1">Sürücü bizi havaalanına götürdü. Kedi önde, sürücünün yanında sessiz sakin, ara sıra osurarak oturuyordu. Sürücü de bunu anlayalım diye ikide birde camı indiriyordu, havalandırmak için. Bu arada ben de sürücüye kedi hakkında tembihlerde, uyarılarda bulunuyordum durmadan. Kulakları nasıl temizlenecek, kedi kumu, koku gidericisi satan dükkânlar hangileri, ne kadar yiyecek verilecek, işte bunun gibi şeyler. </p>
                <p class="normal1">“Merak etmeyin” dedi sürücü. “Ona iyi bakarım ben. Ne de olsa isim babasıyım, biliyorsunuz ya.” </p>
                <p class="normal1">Yollar şaşırtacak kadar boştu. Araba havaalanına, yumurtlamak için ırmak yukarı giden bir somon balığı hızıyla koştu. </p>
                <p class="normal1">“Neden gemilerin adı var da, uçakların yok?” diye sordum sürücüye. “Neden sadece 791 sayılı Uçuş ya da 326 sayılı Uçuş da <span class="ideitalik">Çançiçeği</span> veya <span class="ideitalik">Papatya</span> değil?” </p>
                <p class="normal1">“Herhalde uçaklar gemilerden çok da onun için. Zincirleme üretim.” </p>
                <p class="normal1">“Acaba? Pek çok gemi de zincirleme üretimle yapılıyor, belki de sayıları uçaklardan çok değildir.” </p>
                <p class="normal1">“Gene de...” dedi sürücü, sonra birkaç saniye, sustu. “Gerçekçi olmak gerekirse her belediye otobüsüne de kimse isim koymaya kalkmaz.”</p>
                <p class="normal1">“Bence her belediye otobüsünün bir adı olsaydı güzel olurdu” dedi kız arkadaşım. </p>
                <p class="normal1">“Ama o da yolcuları, binmek istedikleri otobüsü seçmeye yöneltmez miydi? Diyelim, Şinyuku’dan Sendagaya’ya gitmek için <span class="ideitalik">Katıra</span> değil de <span class="ideitalik">Antilopa</span>, binerlerdi.”</p>
                <p class="normal1">“Sen buna ne diyorsun?” diye sordum kız arkadaşıma. </p>
                <p class="normal1">“Hiç kuşkum yok <span class="ideitalik">Katıra</span> binmeden önce iki kez düşünürdüm ben” dedi. </p>
                <p class="normal1">“Ama ne olur bir de <span class="ideitalik">Katırın</span> zavallı sürücüsünü düşünsenize” diye sürücü, her yerdeki sürücüler adına konuştu. “<span class="ideitalik">Katırın</span> sürücüsünün kabahati yok ki.”</p>
                <p class="normal1">“Doğru söz” dedim ben. </p>
                <p class="normal1">“Belki de” dedi kız arkadaşım, “ama ben gene de Antilopa binerim.” </p>
                <p class="normal1">“İşte görüyorsunuz” dedi sürücü. “Aynen böyle olurdu. Gemilere ad konmasına zincirleme üretim döneminden önce başlanmış, herkes buna alışmış. İlke olarak, atlara isim koymakla aynı kapıya çıkıyor. Bu yüzden at işlemi gören uçaklara da isim veriyorlar gerçekte. <span class="ideitalik">Spirit of St. Louis</span> var, <span class="ideitalik">Enola Gay</span> var. Biz iyice yerleşmiş, bilinçli bir isim koyma sisteminden söz ediyoruz burada.”</p>
                <p class="normal1">“Bu da demektir ki yaşam bu konuda temel kavram.”</p>
                <p class="normal1">“Tastamam öyle.” </p>
                <p class="normal1">“Ve amaç, bu durumda isim verme konusunda sadece ikinci derecede önemli.” </p>
                <p class="normal1">“Tastamam öyle. Sadece amaç açısından numaralama yeterli. Örnek ve tanık da Auschwitz’de Yahudilere yapılanlar.”</p>
                <p class="normal1">“Buraya kadar çok iyi” dedim. “Bu yüzden, diyelim isim koymanın temeli, canlı şeylere duyulan bu bilinçli kimlik saptama ihtiyacıdır. O halde neden garların, parkların, beysbol stadyumlarının adı oluyor, onlar canlı değiller ki?”</p>
                <p class="normal1">“Neden mi? Çünkü garların adı olmasaydı kargaşa çıkardı.”</p>
                <p class="normal1">“Hayır, amaçsal düzeyde konuşmuyoruz. Bana ilke açısından açıklamanızı bekliyorum.”</p>
                <p class="normal1">Sürücü bunun üzerine ciddi ciddi düşündü, trafik lambasının yeşile döndüğünü gözden kaçırdı. Arkamızdaki römorklu araba, <span class="ideitalik">Yedi Silahşorlar</span> filminin müziğini çalan kornasıyla uyardı bizi.</p>
                <p class="normal1">“Çünkü onlar değişemez de ondan sanırım. Örneğin sadece bir tane Şinyuku Garı vardır ve onun yerine Şibuya Garı’nı koyamayız. Bu değişemezlik demek, onların zincirleme üretim ürünü olmadığı anlamına geliyor. Bu iki noktada anlaştık mı?”</p>
                <p class="normal1">“Şinyuku Garı Ekoda’da olsaydı eğlenceli olurdu ama” dedi kız arkadaşım. </p>
                <p class="normal1">“Şinyuku Garı Ekoda’da olsaydı, o zaman Ekoda Garı olurdu” diyecek oldu sürücü. </p>
                <p class="normal1">“Ama gene de Odakyu hattıyla bağlantısı olacaktı.” </p>
                <p class="normal1">“Biz gene asıl tartışma konumuza dönelim” dedim. “Eğer garlar değişebilir olsaydı ne anlama gelirdi ki bu? Örneğin eğer, tüm garlar zincirleme üretim ürünü, katlanabilir tipten binalar olsaydı ve Şinyuku Garı ile Tokyo Garı yer değiştirebilir olsalardı?”</p>
                <p class="normal1">“Çok basit. Şinyuku’da ise Şinyuku Garı olurdu, Tokyo’daysa da Tokyo Garı olurdu.” </p>
                <p class="normal1">“Demek ki burada sözünü ettiğimiz elle tutulur bir nesnenin adı değil, bir işlevin adı. Bir rol. Amaç da bu değil mi?”</p>
                <p class="normal1">Sürücü sustu. Ne var ki, bu kez suskunluğu uzun sürmedi. </p>
                <p class="normal1">“Ne düşünüyorum biliyor musunuz? Belki de bu konuya biraz daha sıcak bakmamız gerektiğini düşünüyorum.” </p>
                <p class="normal1">“Yani?” </p>
                <p class="normal1">“Yani demek istiyorum ki, şehirlerin; parkların, sokakların, garların, stadyumların ve sinemaların hepsinin isimleri var, değil mi? Hepsine, bir yerlere çakılı sabit olmak sakıncasına karşılık, bu sakıncayı hafifletmek için birer isim verilmiş.” </p>
                <p class="normal1">Yepyeni bir kuram. </p>
                <p class="normal1">“Peki” dedim ben, “varsayalım ki, ben de bilincimi tümüyle kapattım ve hepten bir yere çakılıp kaldım, ben de değişik bir isim almaya hak kazanır mıydım o zaman?” </p>
                <p class="normal1">Sürücü, dikiz aynasında yüzüme bir göz attı. Kuşkulu bir bakış, bir tuzak kurmuşum gibi. “Çakılmak mı?”</p>
                <p class="normal1">“Diyelim ki olduğum yerde dondum kaldım ya da Uyuyan Güzel gibi bir şey oldum.”</p>
                <p class="normal1">“Ama sizin zaten bir adınız var...”</p>
  <p class="normal1">“Bunda haklısınız” dedim. “Az kalsın unutuyordum.” </p>
                <p class="normal1"> </p>
                <p class="normal1">Havaalanında uçuş kartlarımızı aldık ve sürücüye veda ettik. Bizi geçirmek için beklemek istedi ama daha uçağın kalkmasına bir buçuk saat vardı, bu yüzden çaresiz, ayrıldı. </p>
                <p class="normal1">“Gerçek bir karakter, adam” dedi kız.</p>
                <p class="normal1">“Sadece böylelerinin olduğu bir yer biliyorum ben” dedim. “Orada inekler cımbız arayarak dolaşıyorlar.” </p>
                <p class="normal1">“‘Pampalardaki Ev’ gibi bir şey, desene.” </p>
                <p class="normal1">“Belki de öyledir” dedim. </p>
                <p class="normal1">Havaalanının lokantasına girip erken bir öğle yemeği yedik. Ben fırında karides, o spagetti. 747’lerin ve Tristar’ların havalanışlarını ve ister istemez, yerçekimine kapılmış gibi süzülerek inişlerini seyrettim. Bu arada kız da yediği her bir spagetti çubuğunu kuşkuyla inceliyordu. </p>
                <p class="normal1">“Ben sanıyordum ki uçaklarda hep yemek verirler” diye homurdandı. </p>
                <p class="normal1">“Yok canım” derken, ağzımdaki sıcak karides lokmasını mideme indirmek için soğumasını bekliyordum. Tatsız ama sıcak. “Sadece uluslararası uçuşlarda yemek verilir. Daha uzun iç uçuşlarda da sana yiyecek bir şeyler verirler. Gene de pek bir şeye benziyor sayılmaz verdikleri.” </p>
                <p class="normal1">“Peki ya film?”</p>
                <p class="normal1">“Ne gezer! Yahu zaten Sapporo’ya uçuş sadece bir saat.” </p>
                <p class="normal1">“Öyleyse sana bir şey vermiyorlar demek.”</p>
                <p class="normal1">“Hem de hiçbir şey. Koltuğunda oturuyor, kitabını okuyor ve gideceğin yere varıyorsun. Otobüsteki gibi.” </p>
                <p class="normal1">“Ama trafik lambaları yok.” </p>
                <p class="normal1">“Trafik lambaları yok.” </p>
                <p class="normal1">“Vay canına” diyerek içini çekti. Çatalını bıraktı, spagettisinin yarısına dokunmamıştı. </p>
                <p class="normal1">“Ne var ki, oraya daha çabuk varıyorsun. Trenle gidersen on iki saat sürüyor.”</p>
                <p class="normal1">“Peki arada artan zaman nereye gidiyor?”</p>
                <p class="normal1">Ben de yemeğimi yarıda bıraktım ve iki kahve ısmarladım. “Artan zaman mı?”</p>
                <p class="normal1">“Uçakların senin on saatini kurtardığını söyledin ya. O halde kurtarılan o fazla zaman nereye gitti?” </p>
                <p class="normal1">“Zaman bir yere gitmez. Sadece birikir. O biriken on saati dilediğimiz gibi kullanırız, Tokyo’da ya da Sapporo’da. On saatte dört film görebilir, iki yemek yiyebilirdik, her neyse işte. Tamam mı?”</p>
                <p class="normal1">“Peki, ya sinemaya gitmek ya da yemek yemek istemiyorsam ne olacak?”</p>
                <p class="normal1">“O senin sorunun. Zamanın sorunu değil.”</p>
                <p class="normal1">Aprondaki 747’lerin tıknaz gövdelerini seyrediyorken dudaklarını ısırdı. 747’ler bana eskiden yaşadığım mahalledeki şişman, çirkin bir ihtiyar kadını anımsatır sürekli. Kocaman, sarkık göğüsler, şişmiş bacaklar, kırış kırış, kurumuş gerdan. Havaalanı, bu yaşlı kadınlar için biçilmiş kaftan, bir toplanma yeri. Düzinelercesi, birbiri ardına, bir geliyor, bir gidiyor. Pilotlarla hostesler, lobide başlar yukarıda, oradan oraya gider gelirlerken, garip bir biçimde uçakları andırıyorlardı, küçük kızların kâğıt bebekleri gibi. Elimde olmadan düşündüm, DC-7 ve Friendship-7 günlerine nasıl da hiç benzemediklerini, ama belki de benziyorlardı. </p>
                <p class="normal1">“Peki” diye sürdürdü konuşmasını, “zaman genişler mi?”</p>
                <p class="normal1">“Hayır, zaman genişlemez” diye karşılık verdim. Konuşmuş-tum ama sesim kulağıma neden kendi sesim gibi çalınmamıştı? Öksürdüm ve kahvemi içtim. “Zaman genişlemez.” </p>
                <p class="normal1">“Ama zaman gerçekte artıyor, öyle değil mi? Saatlerin birbirine eklendiğini sen kendin söyledin.” </p>
                <p class="normal1">“Çünkü oradan oraya gitmek için gereken zaman azalıyor da ondan. Ama toplam zaman değişmiyor. Sadece sen daha çok film seyredebiliyorsun.” </p>
  <p class="normal1">“Eğer film seyretmek istiyorsan” diye ekledi. </p>
                <p class="normal1"> </p>
                <p class="normal1">Sapporo’ya varır varmaz, iki film birden gördük gerçekten de.</p>
                </body>
</html>