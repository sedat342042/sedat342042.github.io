<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="kitapickapak3" id="calibre_toc_31"><br class="calibre4"/>22<br class="calibre4"/>
                Pazar günü pikniği</h2><br class="chapter"/><br class="chapter"/><br class="chapter"/>
                <p class="normal1">Saat dokuzda boş bir yatakta uyandım. Pusula filan yok. Sadece leğenin yanında kurumakta olan mendili ve çamaşırı. Herhalde yemek yemeğe çıkmış olmalı, dedim, sonra da evine gitmiştir.</p>
                <p class="normal1">Buzdolabından portakal suyu aldım ve üç günlük ekmeği kızartma makinesine koydum. Kireç tadındaydı.</p>
                <p class="normal1">Mutfak penceresinden komşunun zakkumunu görebiliyordum. Uzaklarda biri piyano çalışması yapıyordu. Bir asansörün çıkıp inmesi gibi geliyordu piyanonun sesi. Bir telefon direğinde, üç tombul akılsız güvercin, bıcırdaşıyordu. Herhalde zihinlerini kurcalayan bir şey vardı ki böyle susmak bilmiyorlardı. Belki de ayaklarındaki nasır yüzünden, kim bilir? Güvercinlerin bakış açısından, herhalde akılsız gibi görünen bendim. </p>
                <p class="normal1">Kızarmış ikinci dilim ekmeği mideye indirirken, güvercinler geride sadece telefon direğiyle zakkumu bırakarak, yok oldular. </p>
                <p class="normal1">Pazar sabahıydı. Gazetenin hafta sonu ekinde bir çitten atlayan bir at fotoğrafı vardı, renkli. Atın üstünde, başında siyah kasket, çirkin suratlı bir binici, orkide yetiştirirken nelerin yapılıp, nelerin yapılmaması gerektiğini uzun uzun anlatan yan sayfaya ters ters bakıyordu. Yüzlerce orkide türü varmış, her birinin de kendi öyküsü. Orkideler uğruna ölen hanedan üyeleri varmış. Orkidelerin silinmez bir kadercilik halesiyle kuşatılmış oldukları biliniyormuş. Ve yazı böyle sürüp gidiyordu işte. Her şeyde, felsefe ve kader.</p>
                <p class="normal1">Artık koyunu aramak için gitmeye karar verdiğime göre, kalkıp hazırlanmaya başlamalıydım. O büyük yirminci yaş sınırımı aştığımdan bu yana, ilk kez böyle düşünüyor, hissediyordum. Bulaşıkları musluğun önüne yığdım, kedinin kahvaltısını verdim, sonra da siyah takım elbiseli adamın numarasını çevirdim. Altı çalıştan sonra, açtı. </p>
                <p class="normal1">“Sizi uyandırmadım umarım” dedim. </p>
                <p class="normal1">“O nasıl soru, çok erken kalkarım ben” dedi. “Ne vardı?”</p>
                <p class="normal1">“Hangi gazeteyi okursunuz?”</p>
                <p class="normal1">“Sekiz gazete, milli ve yerel. Ama yerel gazeteler ancak akşama doğru gelir.” </p>
                <p class="normal1">“Ve baştan aşağı okursunuz, öyle mi?”</p>
                <p class="normal1">“İşimin gereğidir bu” dedi adam sabırla. “Ne oldu ki?”</p>
                <p class="normal1">“Pazar eklerini okur musunuz?”</p>
                <p class="normal1">“İster istemez, evet.”</p>
                <p class="normal1">“Hafta sonu bölümündeki at fotoğrafını gördünüz mü?”</p>
                <p class="normal1">“Evet, at fotoğrafını gördüm.” </p>
                <p class="normal1">“At ve binicisi tümüyle bambaşka şeyler düşünüyor gibi görünmüyorlar mı?”</p>
                <p class="normal1">Odaya almaçtan yayılan bir sessizlik doldu. Nefes sesi bile işitilmiyordu. İnsanın kulaklarını acıtacak kadar yaman bir sessizlikti bu. </p>
                <p class="normal1">“Beni bunun için mi aradınız?” diye sordu adam. </p>
                <p class="normal1">“Hayır, sadece konuşmak için. Biraz konuşmakta bir sakınca yok, değil mi?”</p>
                <p class="normal1">“Konuşacak başka konularımız var bizim. Örneğin koyunlar.” Hafifçe öksürdü. “Beni bağışlayın ama benim sizin kadar boş zamanım yok. Lütfen bir an önce konuya gelebilir misiniz?” </p>
                <p class="normal1">“İşte sorun da bu ya” dedim. “Özetle şunu söyleyeyim, yarından tezi yok, o koyunu aramaya gidiyorum. Çok düşündüm ve sonunda buna karar verdim. Ama gene de kendimi ancak bu işi kendi keyfimce yaparken görebiliyorum. Konuştuğum zaman da, keyfimin istediği gibi konuşurum. Yani demek istiyorum ki, eğer istersem, havadan sudan konuşmaya hakkım vardır. Her yaptığımın gözetim altında tutulmasından hoşlanmam ve bilinmedik kişiler tarafından oraya buraya güdülmekten de. İşte, söyleyeceklerim bu kadar.”</p>
                <p class="normal1">“Anlaşılan siz nerede olduğunuzu, ne durumda bulunduğunuzu bilmiyorsunuz.”</p>
                <p class="normal1">“Siz de ne durumda olduğunuzu bilmiyorsunuz. Şimdi dinleyin. Dün gece enine boyuna düşündüm ben. Ve aklıma geldi. Kendimi tehdit altında görmem için ne sebep var? Hemen hemen hiç. Karımdan ayrıldım. Bugün de işimden ayrılmayı düşünüyorum, dairem kira ve ne olacak diye kaygılanacağım eşyam da yok. Sahip olduklarıma gelince, belki bankada iki milyon yen kadar param var... Bir de kullanılmış arabam ve yaşı epey ilerlemiş bir kedim. Giysilerimin hepsi modası geçmiş şeyler, plaklarım da antika. Adımı duyurabilmiş değilim, toplum içinde güvenilirliğim yok, cinsel çekiciliğim yok, yeteneğim yok. Artık çok genç sayılmam ve her zaman sonradan pişman olacağım aptalca şeyler söylerim. Uzun sözün kısası, sizin deyiminizle söyleyeyim tümüyle sıradan, orta halli bir insanım. Yitirecek neyim var ki? Eğer sizin aklınıza bir şey geliyorsa, lütfen bana bir ipucu verin, neden vermiyorsunuz?”</p>
                <p class="normal1">Kısa bir sessizlik oldu. Bu arada ben, gömleğimin düğmesine takılmış ipliği çıkardım ve tükenmez kalemle bir not defterine on üç tane yıldız çizdim. </p>
                <p class="normal1">“Herkesin yitirmek istemediği bir şeyi vardır” diye söze başladı adam. “Siz dahil... Ve bizler de işte bu şeyi bulmakta uzmanlaşmış kişileriz. İnsanların ister istemez istekleriyle gururları arasında bir orta noktaları vardır. Her nesnenin bir ağırlık merkezi olması gerektiği gibi. İşte bu nokta, bizim mimleyebileceğim bir şeydir. Ancak yitirdikleri zaman insanlar onun bir zamanlar var olduğunu anlarlar.” Duraksama. “Ama acele ediyorum galiba. Tüm bunlar sonra söylenecek. Şimdilik size şu kadarını söyleyeyim ki konuşmanız bir kulağımdan girip, diğerinden çıkmadı. İsteklerinizi göz önüne alacağım. Dilediğinizi yapabilirsiniz. Bir ay için, anlaşıldı mı?”</p>
                <p class="normal1">“Anlaşıldı” dedim.</p>
                <p class="normal1">“O halde, hoşça kalın.” </p>
                <p class="normal1">Bunun üzerine telefon tık diye kapandı. Ağızda kötü bir tat bıraktı bu tık sesi. Bu tadı gidermek için otuz kez yatıp kalktım, otuz da şnav çektim, sonra üç gündür biriken bulaşıkları yıkadım. Tüm bunlar sayesinde neredeyse kendimi gene daha iyi hissediyordum. Ne de olsa hoş bir eylülün hoş bir pazarıydı bugün. Yaz çok gerilerde kalmış, neredeyse anımsanamayacak kadar eski bir anı olmuştu. </p>
                <p class="normal1">Temiz bir gömlekle, ketçap lekesi olmayan bir blucin giydim, uygun bir çift de çorap. Saçlarımı fırçaladım. Gene de on yedi yaşımdayken yaşadığım o pazar sabahı duygusunu geri getiremedim nedense. O halde başka ve yeni olan ne vardı ki? Galiba ben yaşadığım kadar yaşamıştım.</p>
                <p class="normal1">Sonra benim külüstür Volkswagen’i apartmanın park yerinden çıkartıp süpermarkete gittim, bir düzine kutu kedi maması, bir torba kedi kumu, yol için bir tıraş takımı ve çamaşır aldım. Krepçide tezgâha oturup tarçınlı bir krepi tatsız bir kahveyle mideye indirdim. Tezgâhın karşısındaki duvar, boydan boya aynaydı, kendi kendimi rahatça seyredebildim. Orada öyle oturup elimde yarısı yenmiş gözleme, yüzüme baktım. Başkalarının beni nasıl gördüğünü merak ettim. Elbette bunu bilmem olanaksızdı krepimi bitirip çıktım...</p>
                <p class="normal1">Gara yakın bir seyahat acentesi vardı, oradan Sapporo’ya ertesi gün için, iki uçak bileti aldım. Sonra gardaki mağazadan çadır bezinden bir sırt çantası ve bir yağmur şapkası aldım. Her defasında cebimdeki banknot destesinden bir on bin yenlik çıkarttım. Ne kadar banknot kullanırsam kullanayım, deste hiç de incelme belirtisi göstermiyordu. Sadece ben, yıpranmışlık belirtisi gösteriyordum. Dünyada bu tür de para vardır işte. Ona sahip olmak durumunuzu ağırlaştırır, harcamaksa sizi son derece üzer ve bitince de kendinizden nefret edersiniz. Ve kendinizden nefret ettiğinizde, canınız para harcamak ister. Ne var ki, para kalmamıştır, umut da. </p>
                <p class="normal1">Garın karşısında bir sıraya oturup iki sigara içerken, parayı düşünmemeye karar verdim. Gar meydanı pazar gezmesine çıkmaya hazırlanan aileler, genç çiftlerle doluydu.</p>
                <p class="normal1">Bunları ilgisizce seyrederken aklıma eski karımın giderken söylediği bir şey geldi, belki de çocuklarımız olsaydı iyi olurdu. Kuşkusuz benim yaşımda baba olmak akla yakın bir şeydi ama benim baba olmam. Aman Tanrım. Hangi çocuk benim gibi birini baba olarak isterdi ki?</p>
                <p class="normal1">Bir sigara daha içip kalabalığa karıştım, iki kolumda birer alışveriş torbası, süpermarketin park yerine gittim. Arabam getirilirken bir kitapçıya uğrayıp üç cep kitabı satın aldım. İki tane on bin yenlik daha gitti. Ceplerim bozuk parayla dolmuştu. </p>
                <p class="normal1">Daireme döndüğümde bütün bozuk paraları bir cam kavanoza boşaltıp yüzüme soğuk su çarptım. Kalktığımdan bu yana, sonsuz zaman geçmişti ama saate baktığımda daha öğle bile olmadığını gördüm. </p>
                <p class="normal1">Kız arkadaşım, öğleden sonra üçte döndü. Hardal rengi bir pantolonla, kareli bir gömlek giymiş, gözüne da koyu siyah bir güneş gözlüğü takmıştı. Omzunda, benimkine benzeyen büyük bir çadır bezi çanta asılıydı. </p>
                <p class="normal1">“Eşyamı aldım, gitmeye hazır halde geldim” dedi şişkin çantayı yere bırakırken. “Uzun bir yolculuk mu olacak?”</p>
                <p class="normal1">“Olursa hiç şaşmam.”</p>
                <p class="normal1">Pencerenin önündeki kanepeye uzandı, güneş gözlüğünü çıkarmadan tavanı seyre daldı ve bir sigara içti. Gidip bir kül tablası getirdim, yanına oturdum. Saçlarını okşadım. Kedi de geldi kanepeye zıpladı, çenesiyle ön patilerini onun ayak bileklerine dayadı. Kız, içmekten sıkılınca, kalan sigarayı benim dudaklarıma aktardı. </p>
                <p class="normal1">“Yolculuğa çıkacağın için mutlu musun?” diye sordum. </p>
                <p class="normal1">“Hı-hı, çok mutluyum. Özellikle de seninle çıkacağım için.”</p>
                <p class="normal1">“Biliyorsun, o koyunu bulamazsak dönecek yerimiz yok demektir. Ömrümüzün geri kalanını seyahat etmekle geçirmek zorunda kalabiliriz sonunda.”</p>
                <p class="normal1">“Arkadaşın gibi mi?”</p>
                <p class="normal1">“Herhalde. Bir bakıma hepimiz aynı gemide sayılırız. Tek fark şu ki o, kendi öyle istediği için kaçıyor, bense sürükleniyorum başkaları tarafından.”</p>
                <p class="normal1">Sigarayı tablada söndürdüm. Kedi başını kaldırıp esnedi, sonra gene eski duruşuna döndü. </p>
                <p class="normal1">“Eşyanı topladın mı?” diye sordu. </p>
                <p class="normal1">“Hayır. Daha başlamadım. Ama toplayacak fazla bir şeyim yok zaten. Birkaç kat giysi, sabun, havlu. Senin de bu kocaman çantaya ihtiyacın yok. Bir şey gerektiğinde oradan satın alabilirsin. Bol paramız var nasıl olsa...”</p>
                <p class="normal1">“Ben böyle seviyorum” dedi gene o pek sevimli gülüşüyle. “Kocaman bir çantayı yanımda sürüklemezsem kendimi yolculuğa çıkmış sayamam.” </p>
                <p class="normal1">“Şaka ediyor olmalısın...”</p>
                <p class="normal1">Açık pencereden içeri tiz bir kuş çağrışı doldu, hiç işitmediğim bir çağrış. Yeni mevsimin yeni kuşu.</p>
                <p class="normal1">Kızın yanağına akşam güneşinin bir tutamı düştü. Beyaz bir bulutun pencerenin bir köşesinden öbürüne geçişini tembel tembel seyrettim. Çok uzun bir süre böyle kaldık. </p>
                <p class="normal1">“Bir şey mi oldu?” diye sordu.</p>
                <p class="normal1">“Nasıl anlatacağımı bilemiyorum ama şimdi ve buradanın gerçekten şimdi ve burada olduğunu bir türlü kafama yerleştiremiyorum işte. Ya da benim gerçekten ben olduğumu. Yerli yerine oturmuyor gibi. Hep böyledir zaten. Çok çok daha sonra her şey yerli yerine oturur ancak. Son on yıldır hep böyle oldu...”</p>
                <p class="normal1">“On yıldır mı?”</p>
                <p class="normal1">“Sonu gelmek bilmiyor işte. Hepsi bu.”</p>
                <p class="normal1">Güldü ve kediyi alıp yere bıraktı. “Yapalım mı?”</p>
                <p class="normal1">Kanepenin üzerinde seviştik. Bir eskiciden satın almış olduğum sözde antika bir kanepe. Yüzünü dayarsan tarih kokusu alırsın. Kızın esnek gövdesi bu kokuyla kaynaştı. Yumuşak ve ılık, belli belirsiz bir anı gibi. Parmaklarımla saçını kenara çekip kulağından öptüm. Yer sarsıldı. O noktadan sonra zaman, sakin bir esinti gibi akmaya başladı. </p>
                <p class="normal1">Gömleğinin bütün düğmelerini çözdüm, vücudunu zevkle izlerken, memelerini avuçladım. </p>
                <p class="normal1">“Şimdi gerçekten yaşıyor işte” dedi.</p>
                <p class="normal1">“Sen mi?”</p>
                <p class="normal1">“Hımm, vücudum, tüm benliğim.”</p>
                <p class="normal1">“Burada seninleyim işte” dedim. “Gerçekten canlıyım.”</p>
                <p class="normal1">Ne kadar sessiz diye düşündüm. Çıt yok ortalıkta. Herhalde ikimizden başka herkes sonbaharın ilk pazarını kutlamak için bir yerlere gitmiş olmalı. </p>
                <p class="normal1">“Biliyor musun, bunu gerçekten seviyorum” diye fısıldadı. </p>
                <p class="normal1">“Mmmm.”</p>
                <p class="normal1">“Sanki piknik yapıyoruz, o kadar güzel.”</p>
                <p class="normal1">“Piknik mi?”</p>
                <p class="normal1">“Hıı.”</p>
                <p class="normal1">Ellerimi sırtında kavuşturup ona sımsıkı sarıldım. Sonra burnumu perçemlerinin arasından sokup gene kulağından öptüm. </p>
                <p class="normal1">“Senin için çok uzun bir on yıl mıydı?” diye fısıldadı kulağıma, usulca. </p>
                <p class="normal1">“Yeterince uzun” dedim. “Çok çok uzun bir zaman. Neredeyse sonu gelmeyen. Ama ben hiçbir şeyi yapıp bitiremedim.”</p>
                <p class="normal1">Başını kanepenin kolluğundan birazcık kaldırıp, gülümsedi. Daha önce bir yerlerde görmüş olduğum bir gülümsemeydi bu ama bir türlü, nerede ve kimin yüzünde gördüğümü çıkartamadım. Kadınlar çıplak olunca birbirlerine ürkütecek kadar benziyorlar. Bu, her zaman şaşırtıyor beni. </p>
                <p class="normal1">“Hadi gidip koyunu arayalım” dedi, gözleri kapalı. “Hele bir kez koyunu aramaya başlayalım, her şey yerli yerine oturacak. Göreceksin...”</p>
                <p class="normal1">Bir süre yüzüne baktım. Sonra kulaklarına. Bedenini, eski bir ölüdoğa tabloda olduğu gibi, yumuşacık bir akşam parıltısı kucaklamıştı.</p>
                </body>
</html>