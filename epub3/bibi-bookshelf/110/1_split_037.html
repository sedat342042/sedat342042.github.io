<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="kitapickapak3" id="calibre_toc_37"><br class="calibre4"/>28<br class="calibre4"/>
                Yunus Oteli’ne veda</h2><br class="chapter"/><br class="chapter"/><br class="chapter"/>
                <p class="normal1">Yol hazırlığımız bir günümüzü aldı...</p>
                <p class="normal1">Bir spor mağazasından dağcılık gereçleri ve taşınabilir yiyecekler; giyim mağazasından da, kalın yünden balıkçı kazakları ve yün çoraplar... Bir kitapçıdan gideceğimiz bölgenin 1:50.000 ölçekli bir haritasıyla, yerel tarihi konusunda bir kitap bulduk. Ayrıca kabaralı botlarla, içi kalın astarlı, sıcak tutan çamaşırlar da aldık. </p>
                <p class="normal1">“Tüm bu kat kat giysiler benim iş alanıma hiç de uygun değil” dedi kız. </p>
                <p class="normal1">“Karlara çıktığında bunu düşünecek zamanın olacak mı bakalım” dedim.</p>
                <p class="normal1">“Kar iyice bastırıncaya dek kalmayı mı tasarlıyorsun orada?” </p>
                <p class="normal1">“Bilemem. Ama karın ekim sonunda yağmaya başladığını biliyorum. Hazırlıklı olmak en iyisi. Başımıza neler geleceği bilinmez.”</p>
                <p class="normal1">Aldıklarımızı otele taşıdık ve büyük bir sırt çantasına tıktık, sonra Tokyo’dan satın almış olduğumuz tüm fazla eşyayı bir araya toplayıp Yunus Oteli’nin adamına bıraktık. Doğrusunu isterseniz, kız arkadaşımın satın almış olduklarının neredeyse hepsi gereksizdi. Bir makyaj takımı; beş kitap ile altı kaset, çorap ve çamaşır dolu bir kâğıt torba, tişörtler ve şortlar, seyahat için bir çalar saat, bir resim defteri ile bir kutuda yirmi dört adet boya kalemi, mektup kâğıtları ve zarfları, banyo havlusu, mini ilk yardım çantası, saç kurutma makinesi, kulak temizleme pamukları.</p>
                <p class="normal1">“İyi de, elbisen ile topuklu ayakkabılarını neden alıyoruz?” </p>
                <p class="normal1">“Bir partiye gidecek olursak ne yapacağım?”</p>
                <p class="normal1">“Partiye gidileceğini de nereden çıkardın?”</p>
                <p class="normal1">Bir türlü laf anlatamadım. Güzelce katladığı elbisesiyle topuklu pabuçlarını ne yapıp edip zaten olabildiğince kısıtlamaya çalıştığımız yolculuk eşyamızın yanına, sırt çantamıza sokuşturdu. Makyaj malzemesini de yakındaki bir dükkândan aldığı bir yol çantasına yerleştirdi. </p>
                <p class="normal1">Otel sahibi nezaket gösterip, eşyayı saklamayı kabul etti. Ertesi güne dek olan hesabı ödedim ve bir iki hafta sonra döneceğimizi söyledim. </p>
                <p class="normal1">“Babamın yararı oldu mu bari?” diye kaygıyla sordu.</p>
                <p class="normal1">Hem de çok yararı olduğunu söyledim. </p>
                <p class="normal1">“Ben de bazen bir şeyler aramaya çıkmayı arzu ederim” dedi. “Ama yola çıkmak şöyle dursun, ne arayacağımı kendim de bilemem ki. Şimdi, benim babam, tüm ömrü boyunca hep bir şeyler aramış olan bir adamdır. Bugün bile hâlâ arıyor. Çocukluğumdan başlayarak, babam, sürekli rüyalarına giren beyaz koyundan söz ederdi. Bu yüzden ben de hep yaşamın böyle bir şey olacağını düşünmüşümdür. Sürüp giden bir arayış.”</p>
                <p class="normal1">Yunus Oteli’nin lobisi her zamanki gibi sessizdi. Yaşlıca bir hizmetçi kadın elinde saplı bir tahta beziyle inip çıkıyordu merdivenleri. </p>
                <p class="normal1">“Babam şimdi yetmiş üç yaşında ve hâlâ koyun filan yok. Öyle bir şey var mı, olmuş mu, onu bile bilmiyorum. Gene de elimde olmadan yaşamın onun için hiç de fena geçmediğini düşünüyorum. Babamı şimdi her zamankinden çok daha mutlu görmek istiyorum, ama o beni küçümsüyor ve hiçbir sözüme kulak vermiyor. Çünkü yaşamda bir amacım, bir hedefim yok da ondan.”</p>
                <p class="normal1">“Ama Yunus Oteli’niz var ya” dedi kız arkadaşım, nazikçe. </p>
                <p class="normal1">“Üstelik babanız koyunu aramaktan da vazgeçmiş artık” diye ekledim. “Bayrağı ondan biz devraldık.”</p>
                <p class="normal1">Otel sahibi, gülümsedi. </p>
                <p class="normal1">“Eğer öyleyse size söyleyecek başka bir şeyim yok. Babamla ikimiz artık çok iyi geçinmeliyiz.”</p>
                <p class="normal1">“Umarım” dedim.</p>
                <p class="normal1"> </p>
                <p class="normal1">Sonra, yalnız kaldığımızda, arkadaşım sordu bana. “Sence bu ikisi birbirini gerçekten hak ediyor mu?” </p>
                <p class="normal1">“Bunca zaman birlikte olagelmişler. Pekâlâ idare edeceklerdir. Baksana, kırk iki yıl sonra biz de aynı koyunun peşine düşüyoruz.”</p>
                <p class="normal1">“Ben bu ikisinden hoşlandım.”</p>
  <p class="normal1">“Ben de öyle.”</p>
                <p class="normal1"> </p>
                <p class="normal1">Eşya toplama işimizi bitirdik ve ilişkide bulunduk, sonra gidip bir film seyrettik. Filmde de ilişkide bulunan bir sürü kadın ve erkek vardı. Ne de olsa başkalarının ilişkide bulunmasını seyretmenin bir sakıncası yok.</p>
                </body>
</html>