<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="kitapickapak3" id="calibre_toc_45"><br class="calibre4"/>36<br class="calibre4"/>
                Rüzgârın kendi özel geçidi</h2><br class="chapter"/><br class="chapter"/><br class="chapter"/>
                <p class="normal1">Üç tekdüze gün geçti. Hiçbir şey olmadı. Koyun Adam görünmedi. Yemek yaptım, yedim, kitabımı okudum ve güneş batınca viski içip uyudum. </p>
                <p class="normal1">Çayırda sabah havası giderek serinledi. Gün geçtikçe, ilk kış rüzgârları kurumuş dalların arasından geçip yükseltilerden güneydoğuya doğru estikçe, kayınların parlak altın sarısı yaprakları daha beneklenir oldu. Otlağın ortasında durduğumda rüzgârları açık seçik işitebiliyordum. Geri dönüş yok, diyorlardı. Kısacık sonbahar geçip gitmişti.</p>
                <p class="normal1">İdman ve sigara olmayınca, hızla üç kilo aldım. Bu yüzden saat altıda kalkıp otlağın çevresinde bir yay çizmeye başladım. Bu sayede birkaç kilo verdim. Sigara içmemek zor geliyordu ama yirmi mil çevrede dükkân olmayınca ne yapabilirdi ki insan? Ne zaman canım sigara çekse, kızı ve kulaklarını düşünüyordum. Bugüne dek yitirdiğim tüm şeylerle karşılaştırılınca, sigarayı yitirmek önemsiz geliyordu. Gerçekten de öyleydi.</p>
                <p class="normal1">Tüm bu boş zamanımda, bol bol yemek pişirdim. Rozbif yaptım. Bir somon balığı çözdürüp suda pişirdim. Otlakta yenebilir sebzeler aradım ve bulduklarımı soya sosuyla ve ton balığıyla birlikte kaynattım. Basit kabak turşuları yaptım. Koyun Adam bir içki içmeye uğrarsa diye, bir sürü meze hazırladım. Ama Koyun Adam, hiç uğramadı. </p>
                <p class="normal1">Öğle sonralarımın çoğunu otlağı seyretmekle geçiriyordum. Çok geçmeden bir şeyler görmeye başladım. Kayın ormanlarından çıkıp bana doğru koşan biri. Genelde Koyun Adam’dı ama bazen Fare, bazen kız arkadaşım oluyordu. Başka zamanlarda da sırtında yıldızı olan koyun. </p>
                <p class="normal1">Ne var ki, sonunda, hiçbir görüntü, gerçeğe dönüşmüyordu. Sadece otlağın üzerinden esen rüzgârlar. Sanki otlak rüzgârların kendi özel geçidiydi. Rüzgârlar otlağı boydan boya, hızla aşıyor, arkalarına hiç bakmıyorlardı. Son derece önemli görevleri varmış gibi. </p>
                <p class="normal1">Dağa gelişimin yedinci günü, ilk kar yağdı. Rüzgârlar, sabahtan başlayarak olağan dışı hafif, gökyüzü yoğun, kurşuni bulutlarla kaplıydı. Sabah koşumdan ve duşumu aldıktan sonra kahvemi içerken plak dinlemek için yerleştiğimde kar başladı. Sert bir kar. Camlara boğuk boğuk vuruyordu. Rüzgâr hızlanmış, karı otuz derecelik açıyla yağdırıyordu. Bir market ambalaj kâğıdındaki çizgiler gibi. Çok geçmeden kar yağışı yoğunlaştı ve dışarıdaki her şey bembeyaz kesildi. Tüm sıradağlar ve ormanlar karardı. Bu, ara sıra Tokyo’da yağan kar gibi zavallı bir kar değildi. Bu, tam anlamıyla gerçek kardı bir kuzey yöresi karı. Her şeyi örtecek ve toprağı ta en derinlerine dek donduracak bir kar.</p>
                <p class="normal1">Kar, göz kamaştırıyordu. Perdeyi çektim ve sobanın yanında okumak için büzüldüm. Plak bitti, iğne kalktı ve her şey sessizliğe büründü. Tüm canlıların ölümünü izleyen türden bir sessizlik. Kitabımı bıraktım ve belirli bir neden olmadan, evin içinde yürüme gereğini duydum. Oturma odasından mutfağa geçerken kilere, banyoya ve sandık odasına bir göz atarak, yukarı çıktım, her odanın açık kapısından içeri baktım. Kimse yoktu elbette. Sadece her köşeye yağ gibi yayılan sessizlik. Sadece odadan odaya pek ama pek hafif değişen sessizlik. </p>
                <p class="normal1">Yapayalnızdım. Herhalde ömrümde hiç olmadığım kadar yalnız. </p>
                <p class="normal1">Son iki gündür sigara diye ölüyordum ama sigara olmadığı için susuz viski içiyordum. Kış böyle geçerse alkolik olup çıkacaktım. Gerçi elimin altında alkolik olmama yetecek kadar içki de yoktu ama; üç şişe viski, bir şişe konyak, on iki kasa kutu bira, hepsi bu kadar. Anlaşılan bu olasılık Fare’nin de aklına gelmişti.</p>
                <p class="normal1">Ortağım, yani eski ortağım şişeyle hâlâ haşır neşir miydi acaba? Şirketi yoluna koymayı, onu gene, benim de önerdiğim gibi, eski haline, küçük bir çeviri firmasına dönüştürmeyi başarabilmiş miydi? Belki de aynen bunu yapmıştı. Ama ben olmadan, gerçekten başarabilir miydi? Kendi de bundan korkuyordu ya zaten. Bizim zamanımız dolmuştu artık. Birlikte altı yıl ve yeniden sil baştan. </p>
                <p class="normal1">Akşam olmadan dindi kar. Ansızın, başladığı gibi. Kalın bulutlar yer yer yırtıldı, büyük büyük güneş sütunları aşağıda, otlakta oynamaya başladı. Görkemli bir manzaraydı.</p>
  <p class="normal1">Sert kar, yere şeker taneleri gibi serpilmiş, eriyip gitmeye meydan okurcasına öbek öbek katılaşmıştı. Gene de saat üçü çaldığında neredeyse hepsi erimişti karın. Yerler sırılsıklamdı, güneş, batarken otlağı yumuşacık bir ışıkla sardı. Kuşlar, kafesten salıverilmiş gibi, ötüşmeye başladılar.</p>
                <p class="normal1"> </p>
                <p class="normal1">Akşam yemeğinden sonra, Fare’nin odasından iki kitap ödünç aldım; <span class="ideitalik">Ekmek Pişirmek</span> ve Conrad’ın romanı. Sonra gidip oturma odasındaki kanepeye yerleştim bir güzel. Romanın üçte birine geldiğimde, elime Fare’nin kitap ayracı olarak kullandığı bir gazete kesiği geçti. Tarih yok ama kâğıdın rengine bakılırsa, yeni olmalıydı. Yerel bir haberdi, Sapporo Oteli’nde yapılacak, yaşlanma ve toplum konulu bir sempozyum, Asahikava yakınlarındaki bir tren istasyonunda bir toplantı ve Ortadoğu bunalımı konusunda bir konferans. Fare’nin ilgisini çekecek hiçbir şey yok, benimkini de. Arkasında, ilanlar. Esnedim, kitabı kapadım, kalmış kahveyi ısıtmaya gittim. </p>
                <p class="normal1">Birdenbire aklıma geldi ki, bana yıllar olmuş gibi gelen bir zamandır, ilk kez bir gazete görmüştüm ve dünyada olup bitenlerden bir hafta haber alamamış, geri kalmıştım. Ne radyo, televizyon, ne gazete, ya da dergi. Bir nükleer füze Tokyo’yu yerle bir etmiş olabilirdi; bir salgın dünyayı kasıp kavurmuş olabilirdi; Avusturalya’yı Merihliler işgal etmiş bile olabilirlerdi ve benim haberim olmayacaktı. Gerçi garajdaki Land Cruiser cipin bir radyosu vardı ama oraya gidip bakmaya da pek istekli olmadığımı anladım. Benden habersiz bir şeyler olabiliyorsa ne iyi. Bilmem gerekmiyordu gerçekten. Benim zaten kafamda yeterince sorun vardı.</p>
  <p class="normal1">Bir şey içimi kemiriyordu. Gözlerimin önünde geçmiş olan ama benim ayırdına varamadığım kadar aklımı meşgul eden bir şey. Gene de bilinçaltıma kaydedilmişti işte. Kahve fincanımı mutfağa bırakıp, oturma odasına döndüm. Gazete kesiğine bir daha göz attım. İşte arkasında, duruyordu: </p>
  <p class="indentmetin"> </p>
  <p class="indentmetin">Dikkat: Fare</p>
  <p class="indentmetin">Hemen bağlantı kur. Çok önemli!</p>
  <p class="indentmetin">Yunus Oteli, Oda no 406</p>
                <p class="normal1"> </p>
                <p class="normal1">Kesiği gene kitabın içine koyup, kanepeye çöktüm. </p>
                <p class="normal1">Demek ki Fare, onu aradığımı biliyordu. Soru: ilanı nasıl bulmuştu? Rastlantı sonucu mu, dağdan indiği zaman? Ya da belki birkaç haftalık gazetelerin içinde bir şeyler mi arıyordu?</p>
                <p class="normal1">Ve neden benimle ilişki kurmamıştı? İlanı gördüğünde ben Yunus Oteli’nden ayrılmış mıydım? Telefonu daha o zamandan kesilmiş miydi?</p>
                <p class="normal1">Hayır, Fare ilişki kurabilirdi eğer isteseydi, ama istememişti işte. Yunus Oteli’nde olduğum için buranın yolunu bulacağımı da düşünmüş olmalıydı, böylece, eğer beni görmek istiyorsa, sadece beklemesi ya da en azından bana bir pusula bırakması yeterliydi. </p>
                <p class="normal1">İşin gelip dayandığı yer, şurasıydı: Fare, bir nedenle benimle yüz yüze gelmek istemiyordu. Ama beni tümüyle silmek de istemiyordu. Beni burada istememiş olsaydı uzak tutmanın pek çok yolunu bulabilirdi. Ne de olsa burası onun eviydi. </p>
                <p class="normal1">Bu iki olasılıkla cebelleşirken, yelkovanın, saatin yüzünü yavaş yavaş taramasını seyrettim. Bir tam dönüşten sonra, hâlâ düşüncelerim bir ilerleme kaydedememişti. Tüm bunların merkezinde neler yattığını çıkartamıyordum bir türlü. </p>
                <p class="normal1">Koyun Adam’ın bir bildiği vardı. Orası kesin. Benim buraya gelişimi yönlendiren her kim ise, Fare’nin altı aydır burada yaşadığını da biliyor olmaydı. </p>
                <p class="normal1">Gerçekte, Koyun Adam’ın davranışı, Fare’nin isteklerini dile getiriyor gibiydi. Koyun Adam, kız arkadaşımı dağdan aşağı indirtmiş, beni burada yalnız bırakmıştı. Böyle çıkagelmesi hiç kuşkusuz bir gösteriydi. Anlaşılması güç bir şeyler vardı ortada. Bunu her yerde okuyabiliyordunuz. Bir olay çıkmak üzereydi. </p>
  <p class="normal1">Işıkları söndürüp, yukarı çıktım, yatağa girdim, dışarı, mehtaba ve otlağa baktım. Bulutlardaki bir yırtıktan yıldızlar bakıyordu. Pencereyi açıp gecenin havasını kokladım. Hışırdayan yaprakların arasından, uzaklardan bir sesleniş duydum. Garip bir çığlık, ne kuş, ne yabani hayvan sesi.</p>
                <p class="normal1"> </p>
                <p class="normal1">Uyanınca otlaktaki koşuma çıktım, duş yaptım, ardından kahvaltı. Her sabaha benzeyen bir sabah işte. Gökyüzü, dünkü gibi kapalıydı ama ısı birazcık yükselmişti. Pek kar yağacağa benzemiyordu.</p>
                <p class="normal1">Blucinimle kazağımı giydim, üzerine de bir ceket, ayağıma lastik pabuçlarımı geçirip, çayıra çıktım. Doğudaki ormanlara yöneldim, Koyun Adam’ın dalıp gözden yittiğini gördüğüm, doğu ormanına, sık çalıların arasından kendime yol açtım. Yol denecek yol yoktu, insan yaşantısına ilişkin bir belirti de. Ara sıra, devirilmiş yaşlı bir kayın çıkıyordu önüme. </p>
                <p class="normal1">Orman zemini düzdü, sadece uzun, bir metre genişliğinde bir hendek çıktı karşıma, kurumuş bir ırmak yatağı veya terk edilmiş bir siper gibi. Bu hendek orman içinde millerce gidiyordu. Kimi zaman derine iniyor, kimi zaman sığlaşıyor; bileklerime dek, kurumuş yapraklara batıyordun. </p>
                <p class="normal1">Hendek iki yanı da kuru çukurlara inen bir sırt yoluna dönüştü. Tombul kuşlar yol boyunca uçuşuyor, ormanaltı bitkilerinin arasında görünmez oluyordu. Şurada burada çalı açelyaları kıpkırmızı, ateş saçıyordu. </p>
                <p class="normal1">Bir saat yürüdüm böyle ve her türlü yön duyumu yitirdim. Koyun Adam’ı bu gidişle bulamayacaktım. Bir kuru hendeğin dibinde dolanırken, birden su sesi duydum. Irmağı arayıp buldum ve sonra akış aşağı izledim. Eğer belleğim beni yanıltmıyorsa, burada bir çavlan olacaktı ve yakınında da, gelirken tırmandığımız yokuş...</p>
                <p class="normal1">On dakika daha yürüdükten sonra çavlana geldim. Çavlan, kayalara vurdukça kırılıp saçılıyor, aşağıdaki boğazda donmuş su birikintilerine iniyordu. Birikintilerin yüzeyine düşmüş yaprak, ağır ağır daireler çiziyordu ama balık malık yoktu. Kayadan kayaya atladım, çavlandan aşağıya indim, sonra kaygan karşı kıyıdan yukarı tırmandım. Yola ulaşmıştım. </p>
                <p class="normal1">Bir köprünün ucunda oturmuş olan Koyun Adam beni seyrediyordu. Omzuna, içi yakacak odun dolu, yelkenbezinden kocaman bir torba vurmuştu.</p>
                <p class="normal1">“Çok gezersen ayılara yem olursun” dedi Koyun Adam. “Buralarda bir tane var biliyor musun. Dün izine rastladım ben. Dolaşmak istiyorsan bizim gibi kalçana bir çıngırak asacaksın.”</p>
                <p class="normal1">Koyun Adam kalçasına çengelli iğneyle tutturulmuş küçük bir çıngırağı salladı. </p>
                <p class="normal1">“Ben de seni arıyordum” dedim biraz soluklandıktan sonra. </p>
                <p class="normal1">“Biliyorum” dedi Koyun Adam. “Aradığını gördüm.”</p>
                <p class="normal1">“Öyleyse neden seslenmedin?” </p>
                <p class="normal1">“Beni aramaya çıkan sensin. Bu yüzden ses etmedim.”</p>
                <p class="normal1">Koyun Adam cebinden bir sigara çıkartıp, büyük bir zevkle tüttürdü. Yanına oturdum. </p>
                <p class="normal1">“Buralarda mı oturuyorsun?”</p>
                <p class="normal1">“Hımm” dedi Koyun Adam. “Ama kimseye söyleme. Kimse bilmiyor.”</p>
                <p class="normal1">“Ama benim arkadaşım senin hakkında her şeyi biliyor...”</p>
                <p class="normal1">Sessizlik. </p>
                <p class="normal1">“Ve eğer sen benim arkadaşımın arkadaşıysan bu seni benimle de arkadaş yapar, değil mi?” </p>
                <p class="normal1">“Galiba öyle” dedi Koyun adam, duraksayarak. “Öyle yapar herhalde.”</p>
                <p class="normal1">“Ve eğer benim arkadaşımsan, bana yalan söylemezsin, değil mi? Düşün hele.” </p>
                <p class="normal1">“Şey hayır” diye yanıt verdi şaşkın bir Koyun Adam. Kurumuş dudaklarını yaladı. “Sana gerçekten de üzgün olduğumu söyleyemem, söyleyemem. Söylememeliyim.”</p>
                <p class="normal1">“Biri sana çeneni tutmanı mı tembihledi yoksa?”</p>
                <p class="normal1">Koyun Adam sesini çıkarmadı. Rüzgâr çıplak ağaçların arasından ıslık çalıyordu...</p>
                <p class="normal1">“Buralarda duyacak kimseler yok ki” diye fısıldadım.</p>
                <p class="normal1">Koyun Adam gözlerimin içine baktı. “Sen bizim buralarda nasıl yaşadığımız konusunda hiçbir şey bilmiyorsun, değil mi?”</p>
                <p class="normal1">“Hayır, bilmiyorum.” </p>
                <p class="normal1">“Bak dinle, burası hiç de öyle sıradan bir yer değildir. Bu kadarını bilmen gerekir.” </p>
                <p class="normal1">“Ama daha geçen gün buranın çok güzel bir yer olduğunu sen söylemiştin bana.”</p>
                <p class="normal1">“Bizler için öyledir” dedi Koyun Adam. “Bizler için burası yaşanacak tek yer... Buradan kovulacak olursak gidecek yerimiz yok bizim.” </p>
                <p class="normal1">Koyun Adam bunun üzerine sustu. Bu konuda tek kelime daha etmedi. İçi dolu yelkenbezi torbasına baktım. </p>
                <p class="normal1">“Kışlık yakacağın mı bu?”</p>
                <p class="normal1">Koyun Adam sessizce, başıyla evetledi. </p>
                <p class="normal1">“Ama ben duman filan görmedim.”</p>
                <p class="normal1">“Henüz ateş yakmadık. Kar yağıncaya dek de, yakmak olmaz.</p>
                <p class="normal1">“Ama kar yağdıktan sonra bile bizim ateşimizin dumanını göremezdin sen. Bizim özel bir ateş yakma yöntemimiz vardır.” Kendinden hoşnut, sırıttı.</p>
                <p class="normal1">“Peki, söyler misin, buralarda kar ne zaman yığılmaya başlar acaba?”</p>
                <p class="normal1">Koyun Adam başını kaldırıp önce göğe, sonra bana baktı. “Kar bu yıl erken gelecek. Belki on gün kadar sonra.”</p>
                <p class="normal1">“On gün sonra yol, buz mu tutacak yani?”</p>
                <p class="normal1">“Herhalde. Kimse çıkamayacak ve kimse inemeyecek. Yılın en güzel zamanı.”</p>
                <p class="normal1">“Peki sen uzun zamandır mı burada yaşıyorsun?” </p>
                <p class="normal1">“Uzun zamandır” dedi Koyun Adam. “Gerçekten uzun zaman.”</p>
                <p class="normal1">“Ne yersin?”</p>
                <p class="normal1">“Yumrular; filizler, cevizler, kuşlar, yakalayabildiğim küçük balıklar ve öteberi.”</p>
                <p class="normal1">“Üşümez misin?”</p>
                <p class="normal1">“Kış bu, soğuktur elbet.”</p>
                <p class="normal1">“Bir şeye gerek duyarsan, bendekileri paylaşmakla mutlu olurum.” </p>
                <p class="normal1">“Teşekkürler ama şimdilik iyiyim.”</p>
                <p class="normal1">Koyun Adam birden kalktı ve otlağa doğru yürümeye başladı. Ben de kalkıp peşine düştüm.</p>
                <p class="normal1">“Neden buralarda gizleniyorsun sen?”</p>
                <p class="normal1">“Söylesem gülersin” dedi Koyun Adam.</p>
                <p class="normal1">“Hayır, gülmeyeceğim, yemin ederim” dedim, gülecek ne olabileceğini aklım almıyordu bir türlü. </p>
                <p class="normal1">“Kimseye söyleyemeyeceksin ama?”</p>
                <p class="normal1">“Kimseye söylemeyeceğim.”</p>
                <p class="normal1">“Savaşa gitmek istemedim de ondan.”</p>
                <p class="normal1">Bunun üzerine, birkaç dakika hiç konuşmadan yürüdük.</p>
                <p class="normal1">“Kiminle savaşa?”</p>
                <p class="normal1">“Bilmem” diye öksürdü Koyun Adam. “Ama gitmek istemedim. Zaten bunun için koyunum ben. Burada, yukarıda ait olduğu yerde kalan bir koyun.”</p>
                <p class="normal1">“Junitaki-ço’lu musun sen?”</p>
                <p class="normal1">“Hı-hı, ama kimseye söyleme.”</p>
                <p class="normal1">“Söylemem” dedim. “Kasabayı sevmiyor musun?”</p>
                <p class="normal1">“Aşağıdaki kasabayı mı?”</p>
                <p class="normal1">“Hıı.” </p>
                <p class="normal1">“Hiç sevmiyorum... Fazla asker var.” Koyun Adam gene öksürdü.</p>
                <p class="normal1">“Sen nerelisin?”</p>
                <p class="normal1">“Tokyo.”</p>
                <p class="normal1">“Savaşı duydun mu?”</p>
                <p class="normal1">“Yooo.”</p>
                <p class="normal1">Bunun üzerine Koyun Adam bana karşı ilgisini yitirmiş gibi göründü. Otlağın girişine ulaşıncaya dek, sessizliğini korudu.</p>
                <p class="normal1">“Eve uğramak ister misin?” diye sordum. </p>
                <p class="normal1">“Kış hazırlıklarını yapmam gerek” dedi. “Çok işim var. Belki gelecek defa.”</p>
                <p class="normal1">“Arkadaşımı görmek isterdim” dedim. “Gelecek hafta onu bir şey konusunda görmem gerekiyor.”</p>
                <p class="normal1">Koyun Adam umutsuzca, başını salladı. Kulakları da kanat çırpar gibi sallandı. “Üzgünüm ama önce de söylediğim gibi bizim elimizde olan bir şey değil.”</p>
                <p class="normal1">“O halde eğer iletebilirsin ona bu haberimi ilet.” </p>
                <p class="normal1">“Hımm” dedi Koyun Adam.</p>
                <p class="normal1">“Çok teşekkürler” deyip, ayrılmak üzere döndüm. </p>
                <p class="normal1">“Eğer yürüyüşe çıkarsan” diye seslendi Koyun Adam, “çıngırağı unutma sakın.”</p>
                <p class="normal1">Koyun Adam, önceki gibi, doğudaki ormanda gözden yiterken, ben de dosdoğru evin yolunu tuttum. Aramızda, kış karanlığında ormansız, yemyeşil bir çayır uzanıyordu.</p>
                <p class="normal1"> </p>
                <p class="normal1">O gün öğleden sonra ekmek pişirdim. Fare’nin <span class="ideitalik">Ekmek Pişirme</span> kitabı iyice düşünülerek yazılmış bir yemek kitabı olduğunu kanıtladı. Kapağında şöyle yazılıydı: “Eğer okumayı biliyorsanız, ekmek de pişirebilirsiniz.” Hiçbir abartma yoktu bu sözlerde. Ekmeğin kokusu doldurdu havayı, her yanı ısıttı. İlk kez yapan biri için, tadı da hiç fena sayılmazdı. Mutfakta bol bol un ve maya vardı, eğer burada geçirmek zorunda kalırsam, tüm kış boyu ekmek yapmaya yetecek kadar. Ayrıca, düşünemeyeceğim kadar bol pirinç ve makarna. </p>
                <p class="normal1">O akşam, ekmekle salata ve sucuklu yumurta, üzerine de tatlı olarak şeftali konservesi yedim.</p>
                <p class="normal1">Ertesi sabah pirinç pişirdim ve konserve somon balıklı, deniz yosunlu ve mantarlı bir pilav yaptım. </p>
                <p class="normal1">Öğle yemeğinde ise dondurucudan çıkardığım peynirli pasta ile koyu sütlü çay içtim. </p>
                <p class="normal1">Akşam kahvaltısında üzerine portakal likörü dökülmüş fındıklı dondurma yedim </p>
                <p class="normal1">Akşam, haşlanmış piliçle bir kutu hazır çorba. </p>
                <p class="normal1"> </p>
  <p class="normal1">Gene kilo almaya başlamıştım. </p>
                <p class="normal1"> </p>
                <p class="normal1">Dokuzuncu gün öğleden sonra, kitap raflarını karıştırırken, yeni okunmuş olabileceğe benzeyen bir cilt ilişti gözüme. Üzerinde tozu olmayan tek kitaptı ve sırtı da diğerlerine oranla hafifçe dışarıda kalmıştı. </p>
                <p class="normal1">Kitabı çekip çıkardım ve karıştırmak için şezlonga oturdum. Panasyanizm... Savaş zamanı baskısı. Ucuz bir kâğıda basılmıştı ve sayfaları çevirdikçe pis pis kokuyordu. İçeriği de, bir savaş yayınından bekleneceği gibi, müthiş tekyanlıydı. Çok da can sıkıcı; her üç sayfada bir insanı esnetecek türden. Kimi sayfalarda sözcüklerin üzeri çizilmişti. 26 Şubat Olayı konusunda tek bir satır bile yoktu. </p>
                <p class="normal1">Kitabın içine, sonlara doğru, bir beyaz kâğıt sokuşturulmuştu. Sararmaya yüz tutmuş sayfaların ardından bu beyaz kâğıt bir tür mucize gibi geldi. Sağ sayfada, kitaba bir ek yapıldığını belirtiyordu. Ünlü ve bilinmeyen tüm Panasyanist denenlerin adlarının, doğum tarihlerinin ve sürekli konutlarının bir listesi vardı. Listeyi baştan sona taradım, ortalarına doğru Patron’un adı vardı. Bizim “koyunlaştırılmış” Patron’un ta kendisi, adına, işini görmek için buralara dek gönderildiğim. Sürekli konutu, Hokkaido-Junitaki-ço. </p>
                <p class="normal1">Çok şaşırmıştım, kitabı dizime bıraktım. Kafamda sözcükler oluşamıyordu bile. Sanki biri veya bir şey, sırtıma bir yumruk indirmişti.</p>
                <p class="normal1">Bunu nasıl düşünememiştim ki ben? Daha Patron’un Hokkaido’da yoksul bir çiftçilik yöresinden geldiğini öğrendiğim anda bunu kontrol etmem, doğrulamam gerekirdi. Patron, geçmişini ne denli beceriyle örtbas etmeye çalışmış olursa olsun, gerçekleri arayarak erişmenin bir yolu bulunurdu kesin. O siyah takım elbiseli sekreter benim adıma araştırmayı yapardı. </p>
                <p class="normal1">Ya da belki, hayır, yapmazdı. </p>
                <p class="normal1">Başımı şiddetle salladım. </p>
                <p class="normal1">Mutlaka kendisi bakmış olmalıydı bunlara. Adam o kadar da dikkatsiz değildi. Karmaşık olsun olmasın, olabilecek her şeyi düşünüp tartmış, her açıdan incelemişti kesin... Tıpkı benim konusu olduğum ev ödevini de hakkıyla yerine getirmiş olduğu gibi.</p>
                <p class="normal1">Demek böyle, o, her şeyi zaten biliyordu. </p>
                <p class="normal1">Burası tartışma götürmezdi. Gene de beni ikna etmek, daha doğrusu bana şantaj yapmak için buralara göndermek uğruna bin bir zahmete katlanmıştı. Neden? Yapılması gereken bir şeydi bu hiç kuşkusuz, o bunu benden çok daha iyi yapacak durumdaydı ve çok iyi bir iş çıkartabilirdi. Ve ben, herhangi bir nedenle bir maşa olacak idiysem, bu yerin adını bana neden daha başlangıçta söylememişti ki? </p>
                <p class="normal1">Böyle, kafam karmakarışık, işin içinden çıkmaya çabalarken aklımı kaçıracak gibi oluyordum. Bu durum giderek inanılmaz bir yanlışlıklar komedyasına dönüşüyordu ama bana hiç de gülünesi gelmiyordu. Fare, ne kadarını biliyordu? Ve dolayısıyla, siyah takım elbiseli adam ne kadarını biliyordu? İşte burada, oportalık yerde, elimde hiçbir ipucu olmaksızın, kalakalmıştım ben. Her dönemeçte, merkez üsten çok uzaklaşmıştım, hedeften de öyle. Elbette tüm yaşamım için de belki aynı şeyi söyleyebilirdiniz. Bu açıdan, sanırım kimseyi suçlayacak durumum yoktu. Gene de bana böyle davranma hakkını onlara kim vermişti acaba? Kullanılmıştım, dayak yemiştim, suyum çıkartılmış, kupkuru bırakılmıştım. </p>
                <p class="normal1">Şu dağdan uzaklaşmaya çoktan hazırdım, ama nedense bu da beni tatmin edemeyecekti. Fazla derinlere batmıştım bir kez. Haykırmak istiyordum, ağlamak istiyordum, ama ne için? Bu ana gelmeden çok çok önce ağlanmaya değer bir şeyin olması gerekiyordu. </p>
                <p class="normal1">Mutfağa gidip viski şişesini aldım. İçmekten başka yapacak bir şey düşünemiyordum.</p>
                </body>
</html>