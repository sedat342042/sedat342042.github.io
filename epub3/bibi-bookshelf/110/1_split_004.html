<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="kitapickapak3" id="calibre_toc_10"><br class="calibre4"/>1 <br class="calibre4"/>
                Çarşamba günü pikniği </h2><br class="chapter"/><br class="chapter"/><br class="chapter"/>
                <p class="normal1">Sabah baskısında, tek paragraflık bir haberdi. Bir arkadaşım bana telefon edip, haberi okudu. Bir özelliği yok. Liseyi yeni bitirmiş acemi bir muhabirin yalnızca alıştırma olsun diye yazabileceği bir haber. </p>
                <p class="normal1">Tarih; bir sokak köşesi, bir kamyon sürücüsü, bir yaya, bir kaza, bir ihmalin araştırılması. </p>
                <p class="normal1">Bir derginin iç kapağındaki o şiirler gibi geliyordu kulağa.</p>
                <p class="normal1">“Cenazesi nereden kalkıyormuş?” diye sordum. </p>
  <p class="normal1">“Ben de bilemiyorum ki. Acaba ailesi var mıydı kızın, o bile belli değil.”</p>
                <p class="normal1"> </p>
                <p class="normal1">Elbette vardı bir ailesi.</p>
                <p class="normal1">Ailesinin adresini ve telefon numarasını bulmak için emniyet müdürlüğüne telefon ettim, sonra da kızın evini arayarak, cenaze töreninin ayrıntılarını öğrendim.</p>
  <p class="normal1">Ailesi Tokyo’nun eski bir mahallesinde yaşıyormuş. Haritamı çıkartıp, oturduğu yeri kırmızıyla işaretledim. Her yere metro, tren ve otobüs seferleri vardı ve bunları gösteren çizgiler, biçimsiz bir örümcek ağı gibi birbirini kesiyor; birbirinin üstünden atlıyor, mahallenin sokakları ve pis su kanallarından yapılmış bir labirent oluşuyordu. </p>
                <p class="normal1"> </p>
                <p class="normal1">Cenaze töreninin yapılacağı gün, Vaseda’dan bir tramvaya bindim, son durağa yakın bir yerde indim. Harita, bir yerküresi kadar yardımcı olabildi diyebilirim. Her defasında, törenin nerede yapılacağını öğrenmek için, paket paket sigara satın almak zorunda kaldım. </p>
                <p class="normal1">Kahverengi bahçe parmaklığıyla çevrilmiş ahşap bir evdi. Küçük bir bahçe, içinde yağmur suyu birikmiş ve terk edilmiş seramik mangalıyla. Toprak, koyu renk ve ıslak</p>
                <p class="normal1">Sadece aile, hemen hemen hepsi yaşça büyük. Ancak otuzunda olan ağabeyi başkanlık ediyordu törene, eniştesi de olabilirdi.</p>
                <p class="normal1">Babası, elli-elli beş yaşlarında, kısa boylu bir adam, koluna siyah bir yas bandı takmıştı. Girişte dikiliyor ve neredeyse hiç kımıldamıyordu. Sağanak yağmurla tertemiz yıkanmış bir sokağı anımsattı bana.</p>
  <p class="normal1">Ayrılırken, sessizce başımı eğdim; o da tek kelime etmeden başını eğdi. </p>
                <p class="normal1"> </p>
                <p class="normal1">O kızla dokuz yıl önce, sonbaharda, ben yirmi, o on yedi yaşındayken tanışmıştım. </p>
                <p class="normal1">Üniversitenin yakınında, arkadaşlarla takıldığım küçük bir kahve vardı. Pek bir şeye benzemezdi ama bazı değişmez özelliklerini koruyordu: hard rock müzik ve kötü kahve. </p>
                <p class="normal1">Hep aynı yerde otururdu, dirsekleri masaya sıkıca dayanmış, okuyarak. Gözlüğü –diş düzeltme aygıtını andıran– ve incecik, bir deri bir kemik elleriyle, sevimli görünümlüydü. Kahvesi hep soğuk, kül tablası izmaritlerle doluydu sürekli. </p>
                <p class="normal1">Değişen tek şey, kitaptı. Bir gün Mickey Spillane okurdu; başka bir gün Kenzaburo Oe, başka bir günse, Allen Ginsberg. Ve onları baştan sona okurdu, ön kapaktan arka kapağına kadar. Okumak demeyelim de, mısır koçanı kemirir gibi kemirirdi. O günlerde, insanların ödünç kitap vermesi pek olağandı, bu yüzden okuyacak şey bulma sıkıntısı çekmiyordu hiç. </p>
                <p class="normal1">O günler, the Doors, the Stones, the Byrds, Deep Purple ve the Moody Blues topluluklarının revaçta olduğu günlerdi. Her şey, yıkılıp yok olacağı uçurumun tam kıyısındaymış, tek bir itiliş bekliyormuş gibi görünse bile, hava dipdiriydi.</p>
  <p class="normal1">Kızla ben birbirimize kitap alıp veriyor; bitmez tükenmez söyleşilere dalıyor, kötü viski içiyor, tatsız tuzsuz bir cinsel ilişki kuruyorduk. Biliyorsunuz işte, gündelik şeyler. Perde de bu arada, altmışlı yılların kargaşasına doğru iniyordu usulca. </p>
                <p class="normal1"> </p>
                <p class="normal1">Kızın adını unutmuşum. </p>
                <p class="normal1">Ölüm ilanını çıkartıp bakabilirim ama ne değişir ki artık, unutmuşum.</p>
                <p class="normal1">Diyelim eski dostlara rastladım da konu ondan açılıverdi. Kimseler anımsamıyor onun adını. Baksana, bir zamanlar bir kız vardı, hani önüne gelenle yatardı, biliyorsun, yüzü nasıldı, adını bir türlü çıkartamıyorum işte, ama kaç kez yatmıştım onunla, acaba şimdi ne yapıyordur, sokakta rastlasam ne tuhaf olur değil mi?</p>
  <p class="normal1">“Bir zamanlar, önüne gelenle yatan şu kız vardı.” İşte onun adı. </p>
                <p class="normal1"> </p>
                <p class="normal1">Sözcüğün gerçek anlamıyla, önüne gelenle yatmazdı o kız. Kendince ölçüleri, ilkeleri vardı. </p>
                <p class="normal1">Gene de, şurasını kabul etmek gerekir ki; var olan durum, kızın, kim olursa olsun, yatmaya istekli olduğunu kanıtlamaya yeter. </p>
                <p class="normal1">Bir kez, sadece bir kez ona, şu ölçütlerinin neler olduğunu sormuştum, </p>
                <p class="normal1">“Şey, ille de bilmen gerekiyorsa eğer...” diye başladı. Otuz saniye kadar düşündükten sonra, “öyle kim olursa olsun, değil. Kimi zaman, düşünmesi bile canımı sıkıyor. Ama biliyor musun, belki de çeşitli tipler hakkında bir şeyler öğrenmek istiyorumdur. Ya da belki de benim dünyam, bana göre ancak böyle bütünlenebiliyor.”</p>
                <p class="normal1">“Birileriyle yatarak mı?”</p>
                <p class="normal1">“Hıı-hı.” </p>
                <p class="normal1">Düşünme sırası bendeydi.</p>
                <p class="normal1">“Öyleyse söyler misin bana, bir şeylere anlam vermene yardımcı oldu mu hiç değilse?”</p>
  <p class="normal1">“Biraz” dedi. </p>
                <p class="normal1"> </p>
                <p class="normal1">Kıştan başlayarak, bütün yaz boyu, onu neredeyse hiç görmedim diyebilirim. Üniversite kuşatılmıştı ve birkaç kez de kapatıldı, üstelik benim de çözmem gereken kendimce sorunlarım vardı. </p>
                <p class="normal1">Ertesi sonbahar yine o kahveye gittiğimde müşteriler tamamen değişmiş ve tanıdık bir yüz olarak, bir tek o kız kalmıştı. Gene eskisi gibi hard rock müzik çalınıyordu, ama ortamdaki coşkudan eser kalmamıştı. Yalnızca kız ve kötü kahve değişmemişti. Karşısındaki sandalyeye çöktüm ve buraya eskiden gelenler hakkında konuştuk. </p>
                <p class="normal1">Çocukların çoğu ayağını kesmiş, gelmez olmuştu; biri kendi canına kıymış, bir başkası, yitmiş, izini kaybettirmişti. İşte bunları konuştuk.</p>
                <p class="normal1">“Sen geçen yıl neler yaptın?” diye sordu bana. </p>
                <p class="normal1">“Çeşitli şeyler” dedim.</p>
                <p class="normal1">“İyice akıllandın mı hiç değilse?”</p>
                <p class="normal1">“Birazcık.”</p>
  <p class="normal1">O gece, onunla ilk kez yattım.</p>
                <p class="normal1"> </p>
                <p class="normal1">Yaşadığı çevre, aile ortamı konusunda hiçbir şey bilmiyorum. Bildiğimi, bana belki birisi anlatmıştır; belki de ikimiz yataktayken kendisi anlatmıştır. Lisedeki ilk yılında babasıyla derin bir anlaşmazlığa düşmüş ve evden kaçmış (liseden de). Öykünün bu olduğuna eminim. Tam olarak nerede yaşıyordu, neyle geçiniyordu, bilen yoktu. </p>
                <p class="normal1">Gün boyu rock müzik dinlenen bir kahvede oturuyor, kahve üstüne kahve içiyor, içtiklerimizin parasını ödeyecek birinin gelmesini bekliyordu (ki o günlerde bu bile bizler için hiç de azımsanacak bir para değildi), sonra da kaçınılmaz bir şey, soluğu, parayı ödeyen herifle birlikte yatakta alıyordu. </p>
                <p class="normal1">İşte, onun hakkındaki bütün bildiklerim bunlar.</p>
                <p class="normal1">O yılın sonbaharından başlayıp, ertesi yılın ilkbaharına dek, haftada bir, salı geceleri benim Mitaka dışındaki daireme düşecekti. Yapmış olduğum basit yemeği silip süpürecek, kül tablalarımı dolduracak, radyonun sesi sonuna kadar açık, yayında bir rock müzik programı varken, benimle sevişecekti. Çarşamba sabahları uyanınca, yakınlardaki üniversite kampusunun ormanında bir yürüyüşe çıkacak ve okulun yemekhanesinde öğle yemeği yiyecektik. Öğleden sonra, öğrenci kantininde hafif bir fincan kahve içecek ve eğer hava güzelse çimenlere uzanıp gökyüzünü izleyecektik. </p>
                <p class="normal1">Bizim çarşamba pikniğimiz, diyordu buna.</p>
                <p class="normal1">“Ne zaman buraya gelsek, pikniğe gelmişiz gibi oluyorum.”</p>
                <p class="normal1">“Sahi mi? Pikniğe mi?”</p>
                <p class="normal1">“Şey, çayır uçsuz bucaksız ve herkes o kadar mutlu görünüyor ki...”</p>
                <p class="normal1">Doğrulup oturur ve sigarasını yakmak için birkaç kibrit çakardı art arda. </p>
  <p class="normal1">“Güneş gökte iyice yükselip, sonra alçalmaya başlıyor. Birileri geliyor, sonra gidiyor. Zaman da tatlı tatlı akıp geçiyor. Tam bir piknik gibi, değil mi?”</p>
                <p class="normal1"> </p>
                <p class="normal1">O sırada yirmi bir yaşındaydım, yirmi ikiye girmek üzereydim. Okuldan ayrılmam için bir neden olmadığı gibi, yakında mezun filan olacağım da yoktu henüz. En olmayacak moral bozuculuktaki koşullara sıkışıp kalmıştım. Aylar boyu, kıpırdayamadım, yeni herhangi bir yöne tek bir adım bile atamadım. Dünya, dönmeyi sürdürüyordu; sadece ben, kazık gibi, olduğum yere çakılıp kalmıştım. Sonbaharda her şey inanılmaz bir hüzne büründü, renkler, gözlerimin önünde hızla soldu. Güneş ışığı, ot kokusu, en ufak bir yağmur çisentisi, her şey sinirlerimi bozar oldu.</p>
                <p class="normal1">Kim bilir kaç kez, gece yarısı bir trene binmenin düşünü kurdum. Hep aynı düş. Sigara dumanı ve hela kokusuyla, havası iyice bozulmuş bir gece treni. Öyle kalabalık ki, ayakta duracak yer bile yok. Oturacak yerlerin hepsinde kusmuk, kurumuş, sertleşmiş. Tek yapabileceğim, istasyonda kalkıp trenden inmekti. Ama indiğim yer, istasyon değildi. Hiçbir yerinde tek bir ev ışığı görünmeyen, sadece açık bir alan. İstasyon şefi yok, saat yok, tren tarifesi yok, hiçbir şey yok; düş böylece sürüp gidiyordu. </p>
                <p class="normal1"> </p>
                <p class="normal1">O garip günü hâlâ anımsıyorum. Kasım ayının yirmi beşinci günü. Şiddetli yağmurların yerlere indirdiği gingko yaprakları, orman patikalarını altın renkli kuru dere yataklarına dönüştürmüştü. Ellerimiz ceplerimizde, yürüyüşe çıkmıştık ikimiz. Ayaklarımızın altında yaprakların hışırtısından ve kuşların tiz çığlıklarından başka ses yoktu. </p>
                <p class="normal1">“Nedir seni böyle düşündüren, söylesene” diye patlayıverdi.</p>
                <p class="normal1">“Gerçekten, hiçbir şey” dedim. </p>
                <p class="normal1">Biraz daha yürüdükten sonra yolun kenarına oturup sigarasından bir nefes çekti.</p>
  <p class="normal1">“Kötü düşler mi görürsün hep?”</p>
                <p class="normal1"> </p>
                <p class="normal1">“<span class="ideitalik">Sık sık</span> kötü düşler görürüm. Çoğunlukla, paralarımı yiyen para bozma makineleri.”</p>
                <p class="normal1">Güldü, elini dizime koyup, hemen sonra çekti. </p>
                <p class="normal1">“Bu konuda konuşmak istemiyorsun, değil mi?” </p>
                <p class="normal1">“Bugün değil. Konuşmakta zorlanıyorum.”</p>
                <p class="normal1">Yarı içilmiş sigarasını yere atıp ayağıyla, dikkatle ezdi. “Aslında söylemek istediğin şeyi söylemeyi bir türlü başaramıyorsun, demek istediğin bu, değil mi?”</p>
                <p class="normal1">“Bilmem” dedim.</p>
                <p class="normal1">Yakınlardan iki kuş havalanıp uçarak, bulutsuz gökyüzünce yutulup gittiler. Gözden yitinceye dek izledik onları. Sonra o, bir çalıyla toprağa okunmaz bazı şeyler çizmeye koyuldu. </p>
                <p class="normal1">“Seninle yatarken kimi zaman gerçekten kendimi yalnız hissediyorum.”</p>
                <p class="normal1">“Böyle hissetmene neden olduğum için üzüldüm.”</p>
                <p class="normal1">“Suç sende değil. Sevişirken aklında başka bir kız var gibi değil çünkü. Zaten öyle olsaydı bile, neyi değiştirirdi ki bu? Söylemek istediğim sadece...” Tümcesini yarıda bıraktı ve yere düz çizgiler çizdi usulca. “Şey... bilmiyorum işte.”</p>
                <p class="normal1">“Biliyorsun, seni hiçbir zaman kendimden uzak tutmak istemedim ben” dedim bir süre sonra. “Bana neler olduğunu anlamıyorum. Ama ne olduğunu bulmak için çok çabalıyorum. Olayları abartmak da istemiyorum, ancak gene de hiç yokmuşlar gibi davranamam ki. Zaman alır.”</p>
                <p class="normal1">“Ne kadar zaman?”</p>
                <p class="normal1">“Kim bilir? </p>
                <p class="normal1">Elindeki çırpıyı yere atıp, ayağa kalkarak ceketine yapışmış otları silkeledi. “On yıl mı? Boş verip, sonsuz desene şuna.” </p>
  <p class="normal1">“Belki” dedim. </p>
                <p class="normal1"> </p>
                <p class="normal1">Ormanın içinden üniversite kampusuna yürüdük, öğrenci kantininde oturup sosisli sandviç yedik. Saat ikiydi ve ses ayarı bozulmuş televizyonda Yukio Mişima’nın fotoğrafı, bir görünüp bir kaybolarak göz alıyordu, ses yüzünden neler konuşulduğunu pek çıkartamıyorduk ama ne olursa olsun, bizim için önemi yoktu. Bir öğrenci bir iskemleye çıkarak ses ayarıyla oynamayı denediyse de, sonunda usanıp çekti gitti. </p>
                <p class="normal1">“Seni istiyorum” dedim. </p>
                <p class="normal1">“Tamam” dedi. </p>
                <p class="normal1">Böylece biz de, yine ellerimiz ceketlerimizin ceplerinde, ağır adımlarla benim daireye döndük. </p>
                <p class="normal1">Uyandığımda onu usulca hıçkırıyorken buldum, incecik bedeni yorganın altında titriyordu. Elektrik sobasını yakıp saate baktım. Sabahın ikisi. Göğün ortasında, şaşılacak kadar beyaz bir ay parlıyordu. </p>
                <p class="normal1">Çaydanlığı ocağa koymadan önce, onun ağlamayı kesmesini bekledim. İkimiz için bir çay poşeti. Şekersiz, limonsuz, sadece sıcak çay. Sonra iki sigara yaktım, birini ona uzattım. İçine çekti, dumanı püskürttü, art arda hızla, üç kez, sonra bir öksürük tutturdu. </p>
                <p class="normal1">“Söylesene beni öldürmeyi düşündün mü hiç?” diye sordu. </p>
                <p class="normal1">“Seni mi?”</p>
                <p class="normal1">“Hıı.”</p>
                <p class="normal1">“Neden böyle bir şey soruyorsun ki bana?”</p>
                <p class="normal1">Sigarası hâlâ dudaklarında, parmak ucuyla gözkapağını ovuşturdu. </p>
                <p class="normal1">“Özel bir nedeni yok.”</p>
                <p class="normal1">“Hayır, hiç” dedim.</p>
                <p class="normal1">“Doğru mu söylüyorsun?”</p>
                <p class="normal1">“Doğru söylüyorum. Neden öldürmek isteyeyim ki seni?”</p>
                <p class="normal1">“Şey, sanırım haklısın” dedi. “Bir an düşündüm ki, belki de biri tarafından öldürülmek hiç de fena olmazdı. Örneğin, ben derin uykudayken.” </p>
                <p class="normal1">“Sanırım öldürmeye meraklı türden biri değilim ben.” </p>
                <p class="normal1">“Öyle mi?”</p>
                <p class="normal1">“Bildiğim kadarıyla.”</p>
                <p class="normal1">Güldü. Sigarasını söndürüp, çayını bitirdi, sonra gene yaktı.</p>
  <p class="normal1">“Yirmi beş yaşıma dek yaşayacağım ben” dedi, “sonra öleceğim.”</p>
                <p class="normal1"> </p>
                <p class="normal1">Temmuzda, sekiz yıl sonra, yirmi altısında öldü. </p>
                </body>
</html>