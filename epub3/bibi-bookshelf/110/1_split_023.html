<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="kitapickapak3" id="calibre_toc_25"><br class="calibre4"/>16<br class="calibre4"/>
                Kadın tuzlu köpeğini içiyor,<br class="calibre4"/>
                dalgaların sesinden dem vurarak</h2><br class="chapter"/><br class="chapter"/><br class="chapter"/>
                <p class="normal1">“Bende bir mektubunuz var” dedim.</p>
                <p class="normal1">“Bana mı?” dedi. </p>
                <p class="normal1">Ses iyi gelmiyordu, bu yüzden neredeyse bağıra bağıra konuşmak zorundaydık ki, bu da ince duyguları aktarmak için pek uygun bir yöntem değildi. Kalkık yakaların arasından, rüzgârlı bir tepeden seslenmek gibi bir şeydi bu. </p>
                <p class="normal1">“Gerçekte mektup bana yazılmış ama daha çok size yazılmış gibi görünüyor.” </p>
                <p class="normal1">“Öyle görünüyor demek?”</p>
                <p class="normal1">“Evet, öyle görünüyor” dedim. Der demez de bu budalaca konuşmanın hiçbir yere götürmediği dank etti kafama. </p>
                <p class="normal1">Bir an bir şey demedi. Bu arada, hatlar da düzeldi, konuşma kolaylaştı. </p>
                <p class="normal1">“Sizin ile Fare arasında neler olup bittiği konusunda hiçbir fikrim yok. Ama benden sizi görmemi istemiş, bu yüzden telefon ediyorum. Üstelik sanırım mektuplarını okumanız daha iyi olacak.” </p>
                <p class="normal1">“Ve bunun için mi Tokyo’dan kalkıp ta buralara geldiniz?”</p>
                <p class="normal1">“Evet.”</p>
                <p class="normal1">Öksürdü, özür diledi, sonra, “O, sizin arkadaşınız olduğu için mi?” dedi.</p>
                <p class="normal1">“Galiba.”</p>
                <p class="normal1">“Sizce neden doğrudan bana yazmadı dersiniz?”</p>
                <p class="normal1">Bir noktaya basmıştı.</p>
                <p class="normal1">“Bilmem” dedim içtenlikle.</p>
                <p class="normal1">“Ben de bilmiyorum. Yani, her şey bitti sanıyordum. Yoksa bitmemiş mi?” </p>
                <p class="normal1">Hiçbir fikrim yoktu ve bunu ona da söyledim. Otel yatağında, sırtüstü uzanmıştım, elimde telefon, tavanı seyrediyordum. Sanki okyanus dibinde uzanmış, balık seyreder gibi, diye düşündüm. İşim bitti diyinceye kadar kaç tane balık saymam gerekirdi ki acaba?</p>
                <p class="normal1">“Kayıplara karışması beş yıl önceydi. Ben o zaman yirmi yedi yaşındaydım” dedi, bir kuyu dibinden yankılanır gibi uzak bir ses. “Beş yılda çok şey değişebilir.”</p>
                <p class="normal1">“Doğru” dedim. </p>
                <p class="normal1">“Ve gerçekten, hiçbir şey değişmemiş bile olsaydı, ben olaya böyle bakmazdım. Bunu kabullenmek istemezdim. Suratımı hiçbir yerde gösteremezdim. Bu yüzden, benim açımdan, her şey tümüyle değişmiştir.”</p>
                <p class="normal1">“Galiba anlıyorum” dedim. </p>
                <p class="normal1">Aramızda kısa bir sessizlik uçuştu. </p>
                <p class="normal1">Sessizliği bozan, o oldu. “Siz onu son ne zaman görmüştünüz?” diye sordu. </p>
                <p class="normal1">“İlkbaharda, beş yıl oluyor, çekip gitmesinden hemen önce.” </p>
                <p class="normal1">“Ve o size bir şey söyledi mi? Yani şehirden niye ayrıldığını filan?..” </p>
                <p class="normal1">“Yoo.”</p>
                <p class="normal1">“Demek sizi de öyle birdenbire bırakıverdi?”</p>
                <p class="normal1">“Evet.” </p>
                <p class="normal1">“Peki siz ne düşündünüz? O zaman, yani?”</p>
                <p class="normal1">“Öyle birden kalkıp gitmesi konusunda mı?”</p>
                <p class="normal1">“Hıı.”</p>
                <p class="normal1">Yataktan kalkıp duvara dayandım. “Şey, elbette vazgeçip altı ay sonra döneceğini sandım. Zaten bana yapıştığın-yerde-kal türden biri olarak görünmezdi.”</p>
                <p class="normal1">“Ama dönmedi.”</p>
                <p class="normal1">“Evet, dönmedi.” </p>
                <p class="normal1">Hattın ucunda bir duraksama oldu.</p>
                <p class="normal1">“Şimdi kaldığınız yer neresi?” diye sordu.</p>
                <p class="normal1">Otelin adını söyledim.</p>
                <p class="normal1">“Yarın saat beşten sonra sizinle orada buluşuruz. Sekizinci kattaki kahve, olur mu?”</p>
                <p class="normal1">“Pekâlâ” dedim. “Beyaz spor bir gömlekle yeşil pamuklu pantolon giymiş olacağım. Saçlarım kısa ve...” </p>
                <p class="normal1">“Gözümün önüne getirebiliyorum” dedi neşeyle sözümü keserek. Sonra kapadı telefonu. </p>
                <p class="normal1">Almacı yerine bıraktım. “Gözümün önüne geldi”yle ne demek istemişti? Ben getirememiştim ki, ama zaten hiç bilmediğim pek çok şey vardı. Yaş, kuşkusuz benim üzerimde etkisi olan bir şey değildir hiç. Huy belki ama basitlik değişmez. Bir Rus yazarın belirttiği gibi. Ruslar özlü söz yaratmakta ustadırlar. Herhalde uzun kış günleri boyunca onları düşünüp buluyorlardır.</p>
                <p class="normal1">Bir duş aldım, yağmurdan sırılsıklam olmuş saçlarımı yıkadım ve belime bir havlu sarıp, televizyonda eski bir Amerikan denizaltı filmi izledim. Filmin esas konusu her zaman gırtlak gırtlağa olan süvariyle ikinci kaptandı. Denizaltı bir fosildi ve tayfalardan birinde kapalı yerde kalma korkusu vardı. Gel gör ki tüm bunlar, sonunda her şeyin yoluna girmesini engellemedi. Her şey sonunda yoluna-girer-bu-yüzden-savaş-belki-de-o-kadar-kötü-bir-şey değildir türünden bir filmdi. Şu günlerde tüm insanlığın bir nükleer savaşta silinip süpürüldüğü ama sonunda her şeyin tatlıya bağlandığı bir film yaparlarsa hiç şaşmayacağım.</p>
  <p class="normal1">Televizyonu kapadım, yatağa girdim ve on saniye geçmeden uyumuşum. </p>
                <p class="normal1"> </p>
                <p class="normal1">Ertesi akşam saat beş olduğu halde, o ince çisenti hâlâ sürüyordu. Yağmurdan önce dört beş pırıl pırıl, taptaze yaz göğü yaşandığı için insanlar yanılgıya düşmüş, yağmur mevsiminin bittiğini sanmışlardı. Sekizinci kat penceresinden, yerdeki her santimetrekare, karanlık, ıslak görünüyordu ve trafik sıkışıklığı yükseltilmiş ekspres yolun doğuya giden yönünde millerce uzanıyordu. </p>
                <p class="normal1">Ben öyle gözümü dikip uzun uzun, dikkatle bakarken nesneler yağmurda erimeye başladı. Dalgakıran, vinçler, dizi dizi binalar, kara şemsiyeleri altında insanlar, kısaca her şey. Yeşillikler bile tepelerden aşağı akıyordu. Gene de gözlerimi birkaç saniyeliğine kapatıp açtığımda şehir eski haline dönüyordu. Altı tane vinç karanlıklar içinde hayalet gibi, dikiliyor, trenler, makineleri henüz çalıştırılmış gibi doğuya yöneliyor, şemsiye sürüleri dükkânların bulunduğu sokaklarda, bir o yana bir bu yana gidip geliyor, yemyeşil tepeler haziran yağmuruyla sırılsıklam oluyordu. </p>
                <p class="normal1">Kahve salonunun ortasında, çukur bir bölgede, göz alıcı pembe elbiseli bir kadın masmavi bir piyanoya oturmuş, o bitmez tükenmez, otel lobisi parçalarını çalıyordu, süslemelerle doldurulmuş parçaları. Pek de fena sayılmazdı ama her parçanın son notası bitince havada hiçbir yankısı kalmıyordu. </p>
                <p class="normal1">Saat beşi geçmiş, beklediğim kadın gelmemişti. Yapacak başka bir şeyim olmadığından, bir fincan kahve daha istedim ve piyano çalanı seyrettim. Yirmi yaşlarında vardı, omuzlarına inen saçları bir pastanın tepesindeki krema gibiydi, kusursuz, sımsıkı bir atkuyruğu yapılmıştı. Saçlar, çalınan parçanın ritmine uyarak sola sağa neşeyle gidip geliyor, şarkı bitince de gerisin geriye ortaya dönüyordu. Ardından bir sonraki parça başlıyordu. </p>
                <p class="normal1">Bana, üçüncü sınıfta piyano dersleri alırken tanıdığım bir kızı hatırlattı. Aynı yaşta, aynı sınıftaydık. Zaman zaman piyanoyu ikili çalıyorduk. Ama yüzü de, adı da tümüyle unutmuştum. Ondan aklımda kalan yalnızca küçücük, solgun elleri ile güzel saçları ve fırfırlı elbisesi. </p>
                <p class="normal1">Bunun bilincine varmak, huzur kaçırıcı bir şey. Onun ellerini, saçlarını ve elbisesini çıkartıp almış mıyım ben? Geri kalan yanları başka bir yerde, bağımsız olarak yaşıyor mu? Elbette, bu, olamaz. Dünya, bensiz de sürer gider. İnsanlar benim hiçbir katkım olmaksızın sokaklardan geçer, kalemlerini açar, batıdan doğuya, dakikada elli metre yol alır, lobileri, kahve salonlarını, hiçliğe indirgenen müzik ile doldururlar. </p>
                <p class="normal1">“Dünya”, dünya bana her zaman ve hiç yorulmadan dev boyutlu bir diski taşıyan bir kaplumbağa ile filleri çağrıştırır. Fillerin kaplumbağanın görevi konusunda hiçbir bilgisi yoktur, kaplumbağa da fillerin ne yaptıklarını göremez. Ve hiçbiri sırtlarındaki dünyanın hiç ama hiç farkında değildir.</p>
                <p class="normal1">“Beklettiğim için özür dilerim” dedi arkamdan bir kadın sesi. “İşim uzadı ve geciktim, bir türlü ayrılamadım da.”</p>
                <p class="normal1">“Sorun değil. Nasılsa yapacak bir şeyim yoktu benim.”</p>
                <p class="normal1">Anahtarlarını masaya bırakıverdi ve listeye bakmak zahmetine katlanmadan bir portakal suyu ısmarladı. Yaşını kestirmek kolay değildi. Eğer telefonda bana söylememiş olsaydı, herhalde bilemezdim. Otuz üç demiş olsaydı, gözüme otuz üç gibi gözükürdü. Yirmi yedi demiş olsaydı, o zaman da yirmi yedi gözükürdü. Onun yalancısıyım. </p>
                <p class="normal1">Giyim zevki pek güzel ve sadeydi. Geniş beyaz pantolon, kollar dirseklere dek sıvalı, turunculu sarılı kareli bir bluz ve deri bir askılı çanta. Hiçbiri yeni değil ama hepsi bakımlı. Yüzük, gerdanlık, bilezik ve küpe de takmamıştı. Saçları düz, kısa ve kulaklarının arkasındaydı. </p>
                <p class="normal1">Gözlerinin kıyıcıklarındaki minicik kırışıklar, yaşla edinilmekten çok, doğuştan orada gibiydi. Sadece yakasındaki açık düğmeden gözüken ince, boyun çizgisi ve ellerinin üzeri yaşını belli ediyordu. İnsanlar erken, pek erken yaşlanmaya başlarlar. Yaşlılık, silinmeyen bir leke gibi, bütün bedenlerine yavaş yavaş yayılır.</p>
                <p class="normal1">“Ne gibi bir iş?” diye rastgele sordum. </p>
                <p class="normal1">“Bir mimarlık bürosunda plan çizme işi. Uzun bir süredir oradayım.” </p>
                <p class="normal1">Söyleşi, sürüp gidiyordu. Ağır ağır bir sigara çıkardım, yaktım. Piyanist, çalmaya son verdi, kapağı kapadı ve bir yerlere çekildi. Onu kıskandım. </p>
                <p class="normal1">“Onunla ne kadar zamandır arkadaşlık ediyordunuz?” diye sordu. </p>
                <p class="normal1">“On bir yıldır, sanırım. Ya siz?”</p>
                <p class="normal1">“İki ay, on gün” diye hemen karşılık verdi. “Onunla ilk tanıştığımdan, ortadan kaybolduğu zamana dek. İki ay on gün. Aklımda, çünkü günlük tutarım ben.” </p>
                <p class="normal1">Portakal suyu getirildi ve benim boşalmış kahve fincanım götürüldü.</p>
                <p class="normal1">“Ortadan kaybolduktan sonra üç ay bekledim. Aralık, ocak, şubat. Yılın en soğuk zamanı. Acaba o yıl kış soğuk mu geçmişti?”</p>
                <p class="normal1">“Hatırlamıyorum” dedim, beş yıl önceki kışın soğuğu şimdi bana dünkü hava gibi görünüyor olduğu halde.</p>
                <p class="normal1">“Siz hiç böylesine, bir kadını beklemiş miydiniz?”</p>
                <p class="normal1">“Hayır” dedim.</p>
                <p class="normal1">“Birini beklemek üzerine yoğunlaşırsınız ve bir süre sonra artık ne olmuş, ne olmamış hiç önemi kalmaz. Beş yıl da olabilir, on yıl da ya da sadece bir ay da. Hepsi birdir artık.”</p>
                <p class="normal1">Başımla onayladım.</p>
                <p class="normal1">Portakal suyunun yarısını içti. </p>
                <p class="normal1">“İlk evlendiğim zaman da böyleydi” dedi. “Bekleyen hep ben oluyordum, beklemekten bıkıncaya dek ve sonunda artık umursamaz oldum. Yirmi bir yaşımda evlenmiştim, yirmi iki yaşımda boşandım. Sonra buraya geldim.”</p>
                <p class="normal1">“Karıma da aynı şey olmuştu.” </p>
                <p class="normal1">“Nasıl aynı?” </p>
                <p class="normal1">“Yirmi birinde evlenip yirmi ikisinde boşandı.” </p>
                <p class="normal1">Bir süre yüzümü inceledi. Sonra elindeki kamışla portakal suyunu karıştırdı. Boş konuşmuştum, anlaşılan. </p>
                <p class="normal1">“Gençseniz evlenmek ve sonra hemen boşanmak, zor geliyor. Çünkü iki boyutlu ve pek gerçek olmayan bir şey aramaktasınız. Ama gerçek olmayan bir şeyin sürüp gitmesini bekleyemezsiniz değil mi?” </p>
                <p class="normal1">“Sanırım öyle.” </p>
                <p class="normal1">“Boşanmamdan onunla tanışmama dek geçen beş yıl boyunca bu şehirde yalnızdım. Nasıl diyeyim, çok gerçekdışı bir yaşam sürerek. Kimseyi tanımıyordum, pek seyrek çıkıyordum, ilişkim filan yoktu. Sabah kalkıyor, işe gidiyor, tasarımları yapıyor. Eve dönerken alışveriş yapmak için süpermarkete uğruyor ve evde yalnız başıma yemeğimi yiyordum. FM radyo dinliyor, okuyor, günlüğümü yazıyor, banyoda çoraplarımı yıkıyordum. Dairem okyanusa yakın, bu yüzden dalgaların sesi hep duyulur. Soğuk ve yalnızdı...”</p>
                <p class="normal1">Portakal suyunun kalanını bitirdi. </p>
                <p class="normal1">“Anlaşılan canınızı sıkıyorum.” </p>
                <p class="normal1">Başımı olumsuz anlamda salladım.</p>
                <p class="normal1">Altıyı geçmişti. Lobideki ışıklar, kokteyl saati için, kısıldı, şehrin ışıkları kırpışmaya başladı. Vinçlerin tepesinde kırmızı ışıklar yandı. İncecik yağmur, çizgi gibi, çöken karanlıkta, görünür oldu. </p>
                <p class="normal1">“Bir şey içer misiniz?” diye sordum. </p>
                <p class="normal1">“Bir tuzlu köpek.”</p>
                <p class="normal1">Garsonu çağırdım ve bir tuzlu köpek ile buzlu bir Cutty Sark viski ısmarladım. </p>
                <p class="normal1">“Nerede kalmıştık?”</p>
                <p class="normal1">“Soğuk ve yalnız yaşamınızda.” </p>
                <p class="normal1">“Şey, doğruyu söylemek gerekirse, o denli de soğuk ve yalnız olmadı” dedi. “Sadece dalgaların sesi öyledir. İnsanı yalnızca o ürpertir. Taşındığım zaman yönetici yakın zamanda alışacağımı söylemişti ama ben hâlâ alışmış değilim.” </p>
                <p class="normal1">“Orada artık okyanus yok ki.”</p>
                <p class="normal1">Tatlı tatlı gülümsedi. Gözlerinin kıyıcığındaki kırışıklar kıpırdar gibi oldu. “Doğru. Dediğiniz gibi, orada artık okyanus yok. Ama öyle bile olsa, zaman zaman dalgaları işittiğime yemin edebilirim. Herhalde yıllar boyunca kulaklarıma kazınmış olmalı sesi.” </p>
                <p class="normal1">“Sonra Fare çıktı ortaya.”</p>
                <p class="normal1">“Evet. Ama ben ona hiçbir zaman böyle demedim.” </p>
                <p class="normal1">“Ne dediniz?” </p>
                <p class="normal1">“İsmiyle çağırdım. Herkes gibi.” </p>
                <p class="normal1">Düşününce, “Fare” gerçekten de biraz çocuksu geliyordu kulağa. Bir takma ad için bile.</p>
                <p class="normal1">“Hımm” dedim.</p>
                <p class="normal1">İçkilerimizi getirdiler. Tuzlu köpeğinden bir yudum aldı, sonra peçetesiyle dudaklarına yapışan tuzu sildi. Peçetede hafif bir ruj izi kaldı. Sonra ruj bulaşmış peçeteyi çabucak katlayıp bıraktı. </p>
                <p class="normal1">“Öyle... gerçekdışından da öteydi ki. Ne demek istediğimi biliyor musunuz?”</p>
                <p class="normal1">“Galiba.” </p>
                <p class="normal1">“Sanırım benim kendi gerçekdışılığımı delip geçebilmek için, ancak onun gibi gerçekdışı biri olması gerekiyordu. Onunla daha ilk karşılaştığında anladım bunu. Bunun için ondan hoşlandım. Ya da belki ancak ondan hoşlanmaya başladıktan sonra böyle düşünmüşümdür. Zaten ikisi de aynı kapıya çıkar ya.” </p>
                <p class="normal1">Piyanist dinlenmek için verdiği aradan döndü. Ve eski film müziklerinden parçalar çalmaya başladı. Kusursuz: yanlış sahne için yanlış film müziği. </p>
                <p class="normal1">“Bazen düşünürüm de, belki, sonuçta... Ben sadece onu kullanıyormuşum. Ve belki o da bunu hep hissetmişti. Siz ne dersiniz?”</p>
                <p class="normal1">“Bilemem ki” dedim. “Sizinle onun arasında bu.”</p>
                <p class="normal1">Bir şey demedi.</p>
                <p class="normal1">Tam yirmi saniyelik bir sessizlikten sonra, anladım ki söyleyecekleri bitmişti. Viskimin son yudumunu da mideye indirdim. Sonra Fare’nin mektuplarını cebimden çıkardım, masanın ortasına koydum. Bir süre orada öyle kaldılar. </p>
                <p class="normal1">“Onları burada mı okumam gerekiyor?”</p>
                <p class="normal1">“Lütfen evinize götürüp okuyun. Okumak istemiyorsanız eğer, ne isterseniz onu yapın.” </p>
                <p class="normal1">Başıyla evet dedi. Sonra mektupları çantasına koyup, çantayı çat diye kapattı. Ben ikinci bir sigara yakıp bir viski daha ısmarladım. İkinci viski her zaman en sevdiğimdir. Üçüncüden başlayarak hiç tadı kalmaz artık. Sadece midene dökeceğin bir şey olur çıkar. </p>
                <p class="normal1">“Ta Tokyo’dan buraya bunun için mi geldiniz?” diye sordu. </p>
                <p class="normal1">“Öyle sayılır, evet.” </p>
                <p class="normal1">“Çok naziksiniz.”</p>
                <p class="normal1">“Ben hiç böyle düşünmedim. Alışkanlık sorunu sadece. Eğer benim yerimde olsaydı, hiç kuşkum yok, o da yapardı aynı şeyi benim için.”</p>
                <p class="normal1">“Ondan buna benzer bir şey istemiş miydiniz hiç?” </p>
                <p class="normal1">Başımı hayır anlamında salladım. “Hayır, ama çok uzun süre birbirimize kendi gerçekdışılıklarımızı kabul ettirerek geldik biz. İşleri gerçeklik açısından yola koyup koyamadığımız ise ayrı bir konu.” </p>
                <p class="normal1">“Belki hiç kimse gerçekten yapamaz bunu.” </p>
                <p class="normal1">“Belki öyle, evet.” </p>
                <p class="normal1">Gülümseyip, ayağa kalktı, hesabı masadan alıverdi. “Bunu da ben halledeyim. Ne de olsa kırk dakika geciktim...”</p>
                <p class="normal1">“Eğer ille istiyorsanız, buyurun” dedim. “Ama bir şey daha, acaba bir soru sorabilir miyim size, diye düşünüyordum da.” </p>
                <p class="normal1">“Elbette.” </p>
                <p class="normal1">“Telefonda bana, nasıl biri olduğumu gözümün önüne getirebiliyorum demiştiniz...”</p>
                <p class="normal1">“Sizin hakkınızda içime doğan bir şeyler var, demek istemiştim.” </p>
                <p class="normal1">“Ve bu da beni hemen tanımanız için yeterli oldu, öyle mi?”</p>
                <p class="normal1">“Siz olduğunuzu hemen çıkarıverdim.”</p>
                <p class="normal1">Yağmur hep aynı hızla yağmayı sürdürdü. Otel penceremden, yan binadaki neon ışıklarının arasından, yüz binlerce yağmur çizgisi, yeşil pırıltı içinden toprağa doğru indi durdu. Yağmur, aşağı baktığımda, yerdeki tek bir değişmez noktaya akıyormuş gibi görünüyordu. </p>
                <p class="normal1">Kendimi yatağa attım ve birkaç sigara daha tüttürdüm. Artık bu şehirde yapacak bir şeyim kalmamıştı. </p>
                <p class="normal1">Yağmur geceyarısına kadar sürdü.</p>
                </body>
</html>