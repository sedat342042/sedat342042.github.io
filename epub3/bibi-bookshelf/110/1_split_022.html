<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="kitapickapak3" id="calibre_toc_24"><br class="calibre4"/>15 <br class="calibre4"/>
                Şarkı bitti</h2><br class="chapter"/><br class="chapter"/><br class="chapter"/>
                <p class="normal1">Şehre döndüğümde haziran gelmişti. </p>
                <p class="normal1">Üç gün tatil yapmak için bahane uydurdum ve bir salı günü erkenden Hızlı Tren’e bindim. Beyaz, kısa kollu bir spor gömlek, dizleri yıpranmış yeşil pamuklu pantolon, beyaz lastik pabuçlar, eşya filan yok. O sabah kalktıktan sonra tıraş olmayı bile unutmuştum. Nicedir lastik pabuç giymemiştim ve topukları iyice aşınmış, yenmişti pabuçlarımın. Farkına varmadan yürümüşüm bunlarla. </p>
                <p class="normal1">Yanımda hiç eşya olmadan uzak yol trenine binmek bende büyük heyecan uyandırdı. Şöyle bir gezintiye çıkmışken birdenbire bir zaman-mekân burgacına yakalanmış bir savaş uçağına benzettim kendimi. Bu burgacın içinde ne dişçi randevuları vardı, ne de masa çekmecelerinde bir an önce halledilmeyi bekleyen işler, ne çözülmez insan ilişkileri, ne gelen istekler. Tüm bunları geride bırakmıştım, bir süre için. Yanımdaki tek şey, biçimsizleşmiş topuklarıyla lastik pabuçlarımdı. Ayaklarıma başka bir uzam-zamanın silik anıları gibi yapışmışlardı, ama bunun da önemi yoktu. Kutu birayla kurumuş salamlı sandviçin zihnimden uzaklaştıramayacağı hiçbir şeyin önemi yoktu. </p>
                <p class="normal1">Dört yıl oluyordu. Dört yıl önce, eve dönüşüm, evlendiğim zaman aile kayıtlarıyla ilgili işleri görmek içindi. Şimdi düşünüyorum da, ne gereksiz bir yolculukmuş meğer! Kim ne derse desin, sadece evrak işleriydi, o kadar. Eninde sonunda buna indirgeniyordu. Bir kişi için bitmiş olan, bir başkası için bitmiş olmayabilir. Bu denli basit. Bunun ötesinde yol, iki ayrı yöne ayrılır. </p>
                <p class="normal1">O noktadan başlayarak artık benim için doğduğum yer diye bir şey kalmamıştı. Ne büyük rahatlık! Beni isteyen kimse yok, benden herhangi bir şey isteyen kimse de yok.</p>
                <p class="normal1">İkinci biramı içtim ve otuz dakikacık kadar kestirdim. Uyandığımda, başlangıçtaki o kayıtsızlık, o ferahlama duygusu silinmişti. Tren durmadan gidiyordu ve gökyüzü bir yağmur kurşunisine dönüşmüştü. Altında da aynı can sıkıcı, tekdüze manzara uzanıyordu. Ne denli hızlanırsak hızlanalım, can sıkıntısından kaçış yoktu. Tam tersine, hız arttıkça, can sıkıntısına büsbütün balıklama dalıyordun. Ah, can sıkıntısının niteliği.</p>
                <p class="normal1">Yanımda yirmili yaşların ortalarında işadamı kılıklı biri, gazetesine dalmış, neredeyse kıpırdamıyordu bile. Lacivert yazlık takım elbise, tek kırışığı bile yok. Kolalı beyaz gömlek, temizleyiciden yeni dönmüş. Pırıl pırıl siyah pabuçlar.</p>
                <p class="normal1">Vagonun tavanına doğru bakıp sigaramın dumanını savurdum. Beatles topluluğunun şimdiye dek kayda geçirdiği bütün şarkıların kafamdan listesini yaptım. Yetmiş üçüncü şarkıda pes etmiştim. Kaç tane Paul McCartney şarkısını anımsadığımı unutmuştum bile. Bir süre pencereden dışarı boş boş baktım, sonra bakışlarımı gene tavana çevirdim. </p>
                <p class="normal1">İşte gene burada, doğduğum şehirdeydim. Zaman beni geçip gidiyordu. Oradan ayrılalı tam bir on yıl geçmiş. Koskocaman bir hiçlik. Bu zaman içinde tek bir değerli şey elde edememiş, tek bir anlamlı şey yapmamıştım. Hepsi can sıkıntısından ibaretti.</p>
                <p class="normal1">Peki, işler eskiden nasılmış? Elbette olumlu bir şeyler olması gerekirdi. Peki, beni gerçekten etkileyen, herhangi bir kimseyi gerçekten etkileyen bir şeyler olmuş muydu? Belki de, ama artık hepsi bitmiş, gitmişti. Yitirilmiş, belki de yitirilmeye mahkûm. Benim yapabileceğim hiçbir şey yok. Onun için koyvermek zorundayım, bırakmalıyım gitsin.</p>
                <p class="normal1">En azından ben hâlâ buralardaydım. Eğer tek iyi Kızılderili, ölmüş Kızılderili ise, benim yazgım yaşamı sürdürmekti.</p>
                <p class="normal1">Ne için? </p>
                <p class="normal1">Taş duvara masal anlatmak için mi? </p>
                <p class="normal1">Gerçekten, olamaz. </p>
                <p class="ortayazi">***</p>
                <p class="normal1">“Neden otelde kalasın ki?” diye sordu J bana mönüyü uzatırken. “Evin var, değil mi? Neden orada kalmıyorsun?”</p>
                <p class="normal1">“Artık orası evim değil” dedim.</p>
                <p class="normal1">J buna sesini çıkarmadı. </p>
                <p class="normal1">Önümde üç tabak yemek diziliydi, biramın yarısını içtim, sonra Fare’nin mektuplarını çıkartıp J’ye verdim. Ellerini havluyla kuruladı, sonra iki mektubu çabucak okudu ve sonra bir daha, dikkatle, sözcük sözcük okudu. </p>
                <p class="normal1">“Hımm, yaşıyor ve ortalıkta, öyle mi?”</p>
                <p class="normal1">“Yaşıyor, evet” dedim biramdan bir yudum daha alarak. “Ama biliyor musun, herhangi bir şey yapmadan önce, tıraş olmalıyım. Bana ödünç vereceğin bir tıraş bıçağıyla tıraş kremi vardır herhalde?” </p>
                <p class="normal1">“Var” diyen J, tezgâhın arkasından bir küçük seyahat takımı getirdi. “Tuvaleti kullanabilirsin ama sıcak su yok.”</p>
  <p class="normal1">“Soğuk su da olur” dedim. “Yere uzanmış sarhoş kadının teki olmasın da. Tıraş olmayı zorlaştırıyor çünkü.”</p>
                <p class="normal1"> </p>
                <p class="normal1">J’nin barı tümüyle değişmişti. </p>
                <p class="normal1">J’nin eski barı anayolun kenarında, eski bir binanın bodrumunda rutubetli bir yerdi. Yaz geceleri, havalandırma çalıştırılınca incecik bir sis oluşurdu. Uzun süre orada içerek zaman geçirirsen, gömleğin bile ıslanırdı.</p>
                <p class="normal1">J’nin adı, telaffuz edilemez bir tür Çin adıydı, çok heceli. J takma adını ona savaştan sonra çalıştığı Amerikan üssünde bir Amerikan piyadesi vermişti. Gerçek adı kısa zamanda unutulup gitmişti. </p>
                <p class="normal1">1954’te J üsteki işinden ayrılıp küçük bir bar açmış. İlk J’nin Barı. Bar çok başarılı olmuş. Müşterilerin büyük bölümü hava kuvvetleri subay adayı okulundanmış ve barın ortamı hiç de fena değilmiş. Bar iş yapmaya başladıktan sonra J evlenmişse de, karısı beş yıl sonra ölmüş. J onun ölüm nedeninden hiç söz etmemiş. </p>
                <p class="normal1">1963’te Vietnam Savaşı kızışmaya başlayınca J, barı satmış ve uzağa, benim doğduğum kente taşınmıştı. Orada ikinci J’nin Barı’nı açtı. </p>
                <p class="normal1">Bir kedisi vardı. Günde bir paket sigara içer, alkole hiç el sürmezdi. İşte J konusunda bildiğim her şeyin özeti. </p>
                <p class="normal1">Fare’yle tanışıncaya dek, J’nin Barı’na hep yalnız giderdim. Biramı yavaş yavaş yudumlar, sigara içer ve müzik kutusuna para atardım. O zamanlar, J’nin Barı’nın genelde boş olduğu zamanlardı, bu yüzden tezgâha oturur, J ile aşağı yukarı her şeyden konuşurduk ama tam olarak nelerden konuştuğumuzu anımsamıyorum. On yedi yaşında, utangaç bir lise öğrencisinin Çinli dul bir erkekle konuşacağı nesi olabilir ki?</p>
  <p class="normal1">Ben on sekizime gelip şehirden ayrılınca Fare gelmiş ve bar tezgâhındaki yerimi alarak birasını içmeye başlamış. Beş yıl önce, Fare de oradan ayrılınca, onun yerini alacak kimse çıkmamış. Altı ay sonra, yol genişletilince, J yeniden dükkân değiştirmek zorunda kalmış ve J’nin ikinci barı da masal olmuştu.</p>
                <p class="normal1"> </p>
                <p class="normal1">Dördüncü J’nin Barı bir çeyrek mil kadar ötede, ırmak kıyısındaydı. Eski yerinden pek de büyük değildi ama, dört katlı, asansörlü yeni bir binanın üçüncü katındaydı. J’nin Barı’na gitmek için asansöre binmek bende yanlış adrese geldiğim izlenimini bırakmıştı, tezgâhta otururken yukarıdan, şehrin ışıklarını seyretmek de öyle. </p>
                <p class="normal1">Bu yeni yerin batıya ve güneye, eskiden okyanusun bulunduğu bölgeye ve sıra sıra tepelere bakan büyük pencereleri vardı. Okyanus kıyısı birkaç yıl önce doldurulmuş ve orada uzanan bir millik bölge, mezar taşı benzeri sıra sıra yüksek binalarla tıkış tıkış olmuştu.</p>
                <p class="normal1">“Eskiden orada su vardı” dedim. </p>
                <p class="normal1">“Doğru” dedi J.</p>
                <p class="normal1">“Yüzmeye çok gitmişimdir oraya.”</p>
                <p class="normal1">“Hıı” diyen J dudaklarındaki sigaraya fiyakalı bir çakmak tuttu, “tepeleri buldozerle yerle bir edip evler dikiyor, molozları denize taşıyıp denizi dolduruyor, sonra da oralara bina dikiyorlar. Ve tüm bu işin pek iyi ve sağlıklı olduğunu sanıyorlar.”</p>
                <p class="normal1">Biramı içtim. Tavandaki hoparlörler Boz Scaggs’ın pek tutmuş olan son parçasını çalıyordu. Görünürde para atılarak çalıştırılacak müzik kutusu filan yoktu. İçerideki müşterilerin hemen hemen tümü üniversite öğrencisi çiftlerdi, temiz pak giyimli ve biralarını uslu uslu yudumlayan gençler. Sarhoş olup kendinden geçmek üzere olan kız da yoktu, için için patlamaya hazırlanan nedeni belirsiz, esaslı bir kavga da. Evlerine gittiklerinde, pijamalarını giyip dişlerini fırçaladıktan sonra dosdoğru yatağı boylayacaklarını kestirebiliyordun. Bunda yanlış bir şey yoktu. Güzel, düzenli ve yolundaydı her şey. Bir barda veya genellikle dünya yüzünde, işlerin belirli bir yönde yürümesi gerektiğini söyleyecek hiçbir şey yoktur. </p>
                <p class="normal1">J gözlerini üstümden hiç ayırmıyordu. </p>
                <p class="normal1">“Demek böyle, her şey farklı ve sen buraya ait olmadığını düşünüyorsun?”</p>
                <p class="normal1">“Pek sayılmaz” dedim. “Sadece karmaşa, biçim değiştirmiş. Zürafa ile ayı, şapkalarını değiş tokuş etmişler, ayı da zebra ile boyun atkılarını değiştirmiş.”</p>
                <p class="normal1">“Her zamanki gibi” diye güldü J. </p>
                <p class="normal1">“Zaman da değişti” dedim. “Pek çok şey değişmiş. Ama temel çizgide bunlar pek güzel. Herkes birbiriyle yer değiştiriyor. Yakınan yok.”</p>
                <p class="normal1">J bir şey söylemedi.</p>
                <p class="normal1">Bir bira daha içtim, J de bir sigara daha içti. </p>
                <p class="normal1">“Yaşamın nasıl gidiyor?” diye sordu J.</p>
                <p class="normal1">“Fena sayılmaz.”</p>
                <p class="normal1">“Karın nasıl?”</p>
                <p class="normal1">“Gerçekten bilmiyorum. İki kişi arasında işlerin nasıl yürüdüğünü bilirsin. Her şeyin yolunda gittiğini düşündüğüm zamanlar da var, öyle düşünmediğim zamanlar da. Belki de evlilik zaten bu demek.” </p>
                <p class="normal1">“Evet, belki de” diyen J burnunun ucunu küçük parmağıyla kaşıdı. “Evliliğin neye benzediğini unutmuşum. Öyle uzun zaman oldu ki.” </p>
                <p class="normal1">“Kedin nasıl?”</p>
                <p class="normal1">“Dört yıl önce öldü. Sen evlendikten hemen sonra. Bağırsaklarla ilgili bir şey... Ama gerçekte iyi, uzun bir ömür sürdü. On iki yıl yaşadı. Karımın benimle yaşadığından daha uzun. On iki yıl hiç de kötü bir küçük yaşam sayılmaz. Öyle değil mi?”</p>
                <p class="normal1">“Sanırım öyle.”</p>
                <p class="normal1">“Tepenin orada hayvan mezarlığı var ya, kediyi oraya gömdüm. Yüksek binalara yukarıdan bakıyor. Buralarda nereye gidersen git, tek görebildiğin bu yüksek binalar zaten. Gerçi bir kedi için pek fark etmez ya.”</p>
                <p class="normal1">“Üzüldün mü?”</p>
                <p class="normal1">“Elbette. Ama bir insan ölmüş kadar üzülmedim. Bu sana gülünç geliyor mu?”</p>
                <p class="normal1">Başımı hayır anlamında salladım.</p>
                <p class="normal1">J bir müşteri için değişik bir kokteyl ve Sezar salatası hazırlamaya girişti. Bu arada ben de tezgâhın üstündeki bir İskandinav yapbozuyla oynadım. Hepsi cam bir kutu içinde bulunan havadaki bu üç kelebek resmini bir yonca tarlasına konduracaktınız. On dakika sonra pes ettim ve oyuncağı kenara itiverdim. </p>
                <p class="normal1">“Çocuğun yok mu?” diye sordu J, tezgâha dönünce. “Biliyorsun, çocuk sahibi olmak için en uygun yaştasın artık.”</p>
                <p class="normal1">“Çocuk istemiyorum.”</p>
                <p class="normal1">“Ya?” </p>
                <p class="normal1">“Yani, benim gibi biri, çocuklara nasıl davranılacağını bilemem ki!”</p>
                <p class="normal1">J kıkır kıkır güldü ve bardağıma biraz bira daha doldurdu. “Her zaman çok fazla ileriyi düşünürsün zaten.”</p>
                <p class="normal1">“Hayır, o değil. Hayır, demek istediğim şu ki, yapılması gereken en doğru şeyin bu olduğuna emin değilim, yeni bir yaşam yaratmanın. Çocuklar büyüyor, kuşaklar onların yerini alıyor. Sonunda ne oluyor peki? Daha çok buldozerle tepe yerle bir edilsin, daha çok deniz mi doldurulsun yani? Daha hızlı arabalar ve daha çok kedinin arabaların altında kalması mı? Bunlar, kimin için gerekli ki?”</p>
                <p class="normal1">“Bu işlerin sadece karanlık yüzü. İyi şeyler de oluyor, birtakım iyi insanlar çıkıyor, bazı şeyleri değerlendiriyor, boşa çıkartmıyorlar.”</p>
                <p class="normal1">“Öyle mi? Üç tanesini say bakayım” dedim.</p>
                <p class="normal1">J bir an düşündü, sonra güldü. “Buna karar vermek senin çocuklarının kuşağına düşer, sana değil. Senin kuşağın... ”</p>
                <p class="normal1">“İşi bitmiş zaten, defteri dürülmüş, öyle mi?”</p>
                <p class="normal1">“Bir bakıma öyle” dedi J.</p>
                <p class="normal1">“Şarkı bitti. Ama melodisi havada asılı kaldı.”</p>
                <p class="normal1">“Her zaman bir anlatım yolu bulursun sen.”</p>
  <p class="normal1">“Sadece caka satıyorum.”</p>
                <p class="normal1"> </p>
                <p class="normal1">J’nin Barı saat dokuzda kalabalıklaşmaya başlıyordu, ben de J’ye iyi geceler dileyerek ayrıldım. Yüzümün tıraş olduğum yerleri soğuk su kullandığım için hâlâ sızlıyordu. Belki de tıraş losyonu yerine limonlu votka sürdüğüm için. J bunun da aynı derecede etkili olduğunu söylemişti. Ama şimdi tüm suratım votka kokuyordu.</p>
                <p class="normal1">Gece umulmadık derecede ılıktı ama gök her zamanki gibi bulutlarla kaplanmıştı. Güneyden nemli bir rüzgâr esiyordu usulca. Eskiden olduğu gibi tıpkı. Bir deniz kokusu, belirsiz bir yağmur kokusuna karışıyordu. Irmak boyunca öbek öbek otların arasından seslenen böcekler. Her şeyde, gizli, tembel bir özlem sezilmekte. Yağmur ha yağdı ha yağacak. Başladığı zaman, öyle incecik bir çiselemeydi ki, yağıp yağmadığı anlaşılmıyordu. Ama ben gene de iliklerime dek ıslandım. </p>
                <p class="normal1">Cıvalı sokak lambasının beyaz aydınlığında sadece ırmağı seçebiliyordum. Su, her zamanki kadar duruydu. Yol boyunca onu kirletecek hiçbir şeye rastlamadan dosdoğru yukarıdan iniyordu. Irmakta, yer yer, tepelerden aşağı yuvarlanan küçük kayalar ve çakıl taşlarının oluşturduğu setler, şurada burada küçük çavlanlar yaratıyordu. Her çavlanın altında derin bir su birikintisi oluşmuş, içinde küçük balıklar toplanmıştı. </p>
                <p class="normal1">Kuraklık dönemlerinde tüm ırmak kurur, sadece hafif ıslak bir iz bırakan kumluk bir yatağa dönüşürdü. Yıllar önce yürürken bu yatağı akış yukarı izler, ırmağın gittiği yeri arardım.</p>
                <p class="normal1">Irmak kıyısındaki yol, en sevdiğim yollardan biriydi. Irmakla aynı hızda yürüyebiliyordum. Onun soluk aldığını duyumsayabiliyordum. Canlıydı, yaşayan bir şeydi. Her şeyden çok da, bu şehri yarattığı için şükran duymamız gereken ırmaktı işte. Kim bilir kaç yüz binlerce yıl boyunca tepelerden aşağı aktığı, pisliği taşıdığı, denizi doldurduğu ve ağaçları yetiştirdiği için şükran duymamız gereken. Şehir daha başlangıcından itibaren ırmağa aitti ve bu her zaman böyle kalacaktı.</p>
                <p class="normal1">Mevsim yağmur mevsimi olduğundan ırmak, denize, hiçbir engelle karşılaşmadan koşuyordu. Boyunca dikilmiş ağaçlar taptaze yapraklarla süslenmişti. Havada bir yeşillik vardı. Çiftler kol kola yürüyor, yaşlılar köpeklerini gezdiriyor, liseli çocuklar motosikletlerinin başında sigara içiyorlardı. Örnek diyebileceğin bir erken yaz akşamı işte. </p>
                <p class="normal1">İçki satan bir büfeye uğradım, iki kutu bira alıp bir kesekâğıdına koydum, denizin oraya götürdüm. Irmak denizle buluştuğu yerde bir girinti, daha doğrusu yarı dolu bir kanal oluşturuyordu. Tek el değmemiş okyanus uzantısı burada kalmıştı, elli metre kadar bir şerit. Eski kumsalın bile kalıntıları vardı burada. Küçük dalgalar kıyıya yuvarlanıyor, düzgün tahta parçaları bırakıyordu. Beton iskelenin üstünde eski çivilerden ve püskürtülmüş boyalardan kalıntılar duruyordu hâlâ. </p>
                <p class="normal1">Elli metre uzunluğunda el değmemiş kıyı. Ama yanı başında, doksan metre yüksekliğindeki beton duvarların dikildiğini unutursanız. Ve bu duvarların millerce uzunlukta dosdoğru devam ederek denizi arasına daracık sıkıştırdığını ve yüksek yapıların iki yanda da dikildiğini. Elli metrelik deniz. Gerisi, tarih olmuştu. </p>
                <p class="normal1">Irmaktan ayrılıp eskiden kıyı yolu olan yola, doğuya doğru yürüdüm. Çok şaşılacak bir şey, eski iskele hâlâ oradaydı. Şimdi okyanussuz bir iskele gerçekten de garip bir yaratık demektir. Tam denizi seyretmek için eskiden park ettiğim noktada durdum, gidip iskeleye oturdum ve bir bira içtim. Ne manzara! Okyanus yerine denizden kazanılmış geniş bir alan ve yoğun yapılanma karşıladı bakışlarımı. Yüzü olmayan apartman blokları. Bir komşu mahalle yaratma girişiminin acınası temelleri. </p>
                <p class="normal1">Yapı kümelerinin arasında asfalt yollar kıvrılıyor, şurada bir park yeri, burada bir otobüs terminali göze çarpıyordu. Bir benzin istasyonuyla geniş bir park ve olağanüstü bir toplantı merkezi. Hepsi yepyeni, hepsi doğaldışı. Bir yanda denizi doldurmak için tepelerden getirilmiş yığın yığın toprak, büyük planın bir parçası olmayan, çabuk yayılan otlarla hemen kaplanmış bölgenin yanı başında, yükseliyordu. Öte yanda aptal, küçük taşıma ağaçlar ve parça parça taşıma çimler uyum sağlamak için yapay gayretlerini esirgemiyorlardı. </p>
                <p class="normal1">Mide bulandırıcı. </p>
                <p class="normal1">Ama söylenecek ne vardı ki? Şimdiden yeni kurallarla oynanan yepyeni bir oyundu bu. Artık onu kimse durduramazdı. </p>
                <p class="normal1">İki biramı bitirdim ve boş kutuları denizden kazanılmış araziye doğru, eskiden denizin olduğu yere doğru savurdum. Onların rüzgârla dalgalanan otlar arasında gözden yitişini seyrettim. Sonra bir sigara tüttürdüm.</p>
                <p class="normal1">Tam son nefesimi çekiyordum ki, elinde cep feneri, bana doğru gelen bir adam gördüm. Kırk yaşlarında. Kurşuni gömlekli, kurşuni pantolonlu ve kurşuni kasketli... Herhalde bölgeden bir güvenlik görevlisi. </p>
                <p class="normal1">“Demin bir şey fırlattınız, değil mi?” dedi adam. </p>
                <p class="normal1">“Hıı, bir şey fırlattım.” </p>
                <p class="normal1">“Ne fırlattınız?” </p>
                <p class="normal1">“Yuvarlak, madeni, kapaklı nesneler.”</p>
                <p class="normal1">Güvenlik görevlisinin suratı asıldı. “Neden fırlattınız onları?”</p>
                <p class="normal1">“Özel bir nedeni filan yok. On iki yıl öncesinden beri bir şeyler fırlatırım ben. Kimi zaman bir defasında yarım düzine şey fırlatmışımdır da kimse bir şey dememiştir.” </p>
                <p class="normal1">“O, o zamanlarmış” dedi güvenlik görevlisi. “Artık buraları kent malı olmuştur ve kent malına çöp atmak yasaya aykırıdır.” </p>
                <p class="normal1">Yutkundum. Bir an içimde bir şeyler, ürperdi, sonra durdu. “Burada gerçek sorun” dedim, “söylediğinizin akla yakın olması.”</p>
                <p class="normal1">“Yasa böyle” dedi adam. </p>
                <p class="normal1">İçimi çektim ve cebimden bir paket sigara çıkardım. </p>
                <p class="normal1">“Öyleyse ne yapmam gerekiyor?”</p>
                <p class="normal1">“Şey, sizden gidip onları toplamanızı isteyemem. Çok karanlık ve neredeyse yağmur başlayacak. Bu yüzden lütfen bana bir iyilik yapın ve bir daha öteberi fırlatmayın böyle.” </p>
                <p class="normal1">“Fırlatmam” dedim. “İyi geceler.”</p>
                <p class="normal1">“İyi geceler” dedi güvenlik görevlisi de, uzaklaşırken. </p>
                <p class="normal1">İskeleye boylu boyunca uzanıp yukarı, göğe baktım. Adamın dediği gibi, yağmur başlıyordu. Bir sigara daha içtim ve güvenlik görevlisiyle karşılaşmamı zihnimden geçirdim. On yıl önce olsaydı, daha sert çıkardım. Şey, belki de hayır. Zaten, ne fark ederdi ki?</p>
                <p class="normal1">Irmak boyu uzanan yola geri döndüm ve bir taksi buluncaya dek, yağmur ince ince yağmaya başlamıştı. Otele, dedim.</p>
                <p class="normal1">“Gezmeye mi geldiniz?” diye sordu yaşlı sürücü.</p>
                <p class="normal1">“Hı-hı.” </p>
                <p class="normal1">“Buralara ilk gelişiniz mi?”</p>
                <p class="normal1">“İkinci” dedim.</p>
                </body>
</html>