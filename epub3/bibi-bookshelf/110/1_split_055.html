<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="kitapickapak3" id="calibre_toc_52"><br class="calibre4"/>43<br class="calibre4"/>
                Saat on iki randevusu </h2><br class="chapter"/><br class="chapter"/><br class="chapter"/>
                <p class="normal1">“Sizi bekliyordum” dedi siyah takım elbiseli adam. “Her ne kadar sadece yirmi dakika olsa da.”</p>
                <p class="normal1">“Nereden biliyorsunuz?”</p>
                <p class="normal1">“Yeri mi? Zamanı mı?”</p>
                <p class="normal1">“Zamanı” dedim sırt çantamı yere bırakarak. </p>
                <p class="normal1">“Patron’un özel sekreteri olmayı nasıl başardım sanıyorsunuz? Beceri mi? Üstün zekâ mı? Yerinde davranmak mı? Hayır. Özel yeneteklerim sayesinde Patron’un özel sekreteriyim ben. Altıncı his. Galiba buna öyle diyorsunuz.”</p>
                <p class="normal1">Kayak pantolonunun üstüne kuştüyü astarlı bej bir ceket giymiş, gözüne Ray-Ban marka gözlük takmıştı. </p>
                <p class="normal1">“Birçok ortak yanımız vardı eskiden, Patron ile benim. Aklın, mantığın ve ahlak anlayışının da ötesine uzanan şeyler.”</p>
                <p class="normal1">“Eskiden mi?” </p>
                <p class="normal1">“Patron bir hafta önce öldü. Güzel bir cenaze törenimiz oldu. Yerine kimin geçeceğine karar vermek için, bütün Tokyo’nun altı üstüne geldi. O sıradan insan kalabalığı çılgın gibi oradan oraya koşuşturdu.”</p>
                <p class="normal1">İçimi çektim. Adam ceket cebinden gümüş bir sigara tabakası çıkarıp, içinden bir uçlu sigara alarak yaktı. </p>
                <p class="normal1">“İçer misiniz?”</p>
                <p class="normal1">“Teşekkürler, hayır” dedim.</p>
                <p class="normal1">“Ama üstünüze düşeni yaptığınızı kabul etmeliyim. Umduğumdan da daha çoğunu hem de. Açık söyleyeyim, beni şaşırttınız. Başlangıçta, size yardımcı olmak zorunda kalacağımı ve çıkmaza girdiğinizde ipuçları vermem gerekeceğini sanmıştım. Bu da sizin Koyun Profesörü’yle rastlaşmanızı daha da büyük bir zekâ belirtisi olarak ortaya koydu. Neredeyse benimle çalışmayı düşünmenizi isteyeceğim sizden.” </p>
                <p class="normal1">“Şu halde, öyle anlaşılıyor ki daha baştan beri burasını biliyordunuz siz, öyle mi?”</p>
                <p class="normal1">“Elbette. Şimdi olduğu gibi. Siz beni ne sanıyorsunuz?”</p>
                <p class="normal1">“O halde size bir şey sorabilir miyim?”</p>
                <p class="normal1">“Sorunuz” dedi adam, keyfi pek yerindeydi. “Ama kısa olsun.” </p>
                <p class="normal1">“Neden bana başlangıçta söylemediniz?”</p>
                <p class="normal1">“Tüm bu yolları kendiliğinizden ve kendi isteğinizle aşmanızı ve sizin onu ininden bir yolunu bulup çıkartmanızı istedim.” </p>
                <p class="normal1">“İninden mi?”</p>
                <p class="normal1">“Zihnindeki ininden. Bir insan koyunlaşınca bir süre için zihni de bulanır ve kabuğuna çekilir. Diyelim, midye gibi. Onu bu durumundan bir yolunu bulup çıkarmak sizin görevinizdi. Bununla birlikte, onun size güvenmesi için sizin de bomboş bir levha olmanız gerekiyordu. Çok basit, öyle değil mi?”</p>
                <p class="normal1">“Öyle diyelim.”</p>
                <p class="normal1">“Sen tohumları ek, arkası nasıl olsa gelir. Programı hazırlamaktı zor olanı. Ne de olsa bilgisayarlar insan hatalarını hesaba katamıyor. Bu yüzden insan öğesinin de işe karışması gerekiyor işte. Ama kişinin öylesine bin bir zahmetle hazırladığı programın tıkır tıkır, tam tasarı uyarınca işlediğini görmek de eşsiz bir zevk doğrusu.”</p>
                <p class="normal1">Omuz silktim.</p>
                <p class="normal1">“İyi öyleyse” diye konuşmayı sürdürdü adam. “Bizim yaban koyunu avı sonuna yaklaşıyor. Benim hesaplarım ve sizin saflığınız sayesinde. Onu tam istediğim yerde ele geçirmiş bulunmaktayım. Öyle değil mi?”</p>
                <p class="normal1">“Öyle görülüyor” dedim. “Sizi orada, yukarıda bekliyor kendisi. Saat tam on ikide randevunuz olduğunu söylüyor.” </p>
                <p class="normal1">Adam da ben de, aynı anda kol saatlerimize göz attık. On kırk.</p>
                <p class="normal1">“Yola koyulsam iyi olacak” dedi adam. “Onu bekletmemeliyim. Siz ciple aşağı inebilirsiniz, isterseniz. Ha, sahi, işte ödülünüz burada.”</p>
                <p class="normal1">Adam elini cebine attı ve bana bir çek uzattı. Hiç bakmadan cebime koydum. </p>
                <p class="normal1">“Göz atmanız gerekmez miydi?” </p>
                <p class="normal1">“Gerektiğini sanmıyorum.” </p>
                <p class="normal1">Adam güldü, besbelli hoşuna gitmişti. “Sizinle iş yapmak büyük zevkti. Haa, aklıma gelmişken, sizin ortağınızın şirketini tasfiye ettim ben. Üzücü bir şey. Gelecek de vaat ediyordu üstelik. Reklamcılık endüstrisinde parlak bir gelecek var çünkü. Siz de kendi başınıza bu işe girmelisiniz.”</p>
                <p class="normal1">“Aklınızı kaçırmış olmalısınız” dedim. </p>
  <p class="normal1">“Gene karşılaşırız, umarım” dedi adam ve dönemeci dönerek yaylalara doğru, yürüyerek yola koyuldu. </p>
                <p class="normal1"> </p>
                <p class="normal1">“Ringa çok iyi” dedi sürücü, cipi dağdan aşağı sürerken. “Keyfi yerinde, şişmanladı da.” </p>
                <p class="normal1">Sürücünün yanına oturmuştum. O limuzin canavarını süren adamdan başka biri olup çıkmıştı sürücü. Patron’un cenazesini ve Ringa’ya nasıl baktığını bana uzun uzun, ayrıntılarıyla anlattı durdu, ama ben dinlemedim bile.</p>
                <p class="normal1">Cip garın önüne yanaştığında saat on bir buçuktu. Kasaba ölü gibi sessizdi. Garın önündeki alanın karlarını süpüren yaşlı bir adam ile yakınında oturup, kuyruğunu sallayan sıska bir köpekten başka kimsecikler görünmüyordu ortalıkta.</p>
                <p class="normal1">“Teşekkürler” dedim sürücüye. </p>
                <p class="normal1">“Bir şey değil” dedi. “Ha aklıma gelmişken, Tanrı’nın telefon numarasını denediniz mi?”</p>
                <p class="normal1">“Hayır, zamanım olmadı...”</p>
                <p class="normal1">“Patron öldüğünden bu yana, ben de ulaşamıyorum bir türlü. Acaba ne oldu dersiniz?”</p>
                <p class="normal1">“Herhalde işi başından aşkındır da ondan” dedim. </p>
                <p class="normal1">“Belki öyledir” dedi sürücü de. “Neyse, kendinize dikkat edin.”</p>
  <p class="normal1">“Hoşça kalın” dedim. </p>
                <p class="normal1"> </p>
                <p class="normal1">Tam on ikide kalkan bir tren vardı. Peronda tek kişi bile yoktu. Trende sadece dört yolcu, benimle birlikte. Öyle bile olsa, bunca zaman sonra başkalarını görmek insanın içini rahatlatıyordu. Şöyle ya da böyle, yaşayanlar ülkesine dönmenin yolunu bulmuştum işte. Ne denli sıradan ve sıkıcı bir dünya olsa bile, gene de bir yaşayan dünyasıydı en azından.</p>
                <p class="normal1">Çikolatamı yerken hareket çanı çaldı. Sonra, çan susunca ve tam tren kalkmak üzereyken, bir patlama sesi geldi. Pencereyi sonuna dek kaldırıp açtım, başımı dışarı uzattım. On saniye sonra ikinci bir patlama daha oldu. Tren hareket etti. Üç dakika sonra, koni biçimindeki tepe yönünden, kapkara bir duman sütunu yavaş yavaş yükselmeye başladı.</p>
  <p class="normal1">Tren sağa doğru bir dönemeci dönünceye ve duman görünmez oluncaya dek, gözlerimi oradan ayırmadım.</p>
                </body>
</html>