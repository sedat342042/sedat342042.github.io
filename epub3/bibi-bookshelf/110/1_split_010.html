<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="kitapickapak3" id="calibre_toc_14"><br class="calibre4"/>5<br class="calibre4"/>
                Tıkacı çıkartılmış kulaklar</h2><br class="chapter"/><br class="chapter"/><br class="chapter"/>
                <p class="normal1">“Ne demek istediğimi anlıyor musun?” dedi</p>
                <p class="normal1">Öyle güzel olmuştu ki, anlamamak olası değildi. Ömrümde gözlerim böyle bir güzellik görmemişti. Var olduğunu aklıma bile getiremediğim türden bir güzellik. Tüm evren kadar geniş, gene de bir buzul kadar yoğun. İnanılmayacak denli aşırı ama aynı zamanda da bir öze indirgenmiş. Algılarımın sınırları içindeki bütün kavramları aşıyordu. Kulaklarıyla birdi o, zamanın çapraz yüzünden aşağıya, her biçime girebilen bir ışık demeti gibi kayarak iniyordu. </p>
                <p class="normal1">“Olağanüstüsün” diyebildim soluğum düzelince.</p>
                <p class="normal1">“Biliyorum” dedi. “Bunlar benim tıkalı olmayan durumdaki kulaklarım.” </p>
                <p class="normal1">Diğer müşterilerden birkaçı da şimdi bizden yana dönmüş, ağızları bir karış açık, ona bakakalmışlardı. Espressoyu tazelemek üzere gelmiş olan garson, kahveyi fincanlara doğru dürüst dolduramadı. Kimse tek söz etmiyordu. Sadece teypin bantları ağır ağır dönüyordu.</p>
                <p class="normal1">Çantasından uçlu bir sigara çıkarıp dudaklarına götürdü. Hemen çakmağımla yaktım. </p>
                <p class="normal1">“Seninle yatmak istiyorum” dedi.</p>
                <p class="normal1">Böylece yattık.</p>
                </body>
</html>