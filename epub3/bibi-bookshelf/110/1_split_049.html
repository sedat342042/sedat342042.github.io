<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="kitapickapak3" id="calibre_toc_46"><br class="calibre4"/>37<br class="calibre4"/>
                Aynanın gösterdiği şeyler,<br class="calibre4"/>
                aynanın göstermedikleri</h2><br class="chapter"/><br class="chapter"/><br class="chapter"/>
                <p class="normal1">Onuncu günün sabahı, her şeyi unutmaya karar verdim. Unutmam istenenleri zaten unutmuştum. Sabah koşumun ortasındayken, kar başladı. Bu kez yapışkan, ıslak, donuk bir yağış, buz tanecikleri gibi. İlk yağan yumuşak karın tersine, berbattı bu. Bedene yapışıyordu. Koşumu kısa kesip eve döndüm ve banyoyu doldurdum. Banyo ısınadursun. Kendimi sobanın önüne attım, ama gene de bir türlü ısınamıyordum. Rutubet, iliklerime işliyordu. Parmaklarımı bükemiyordum. Ve kulaklarım yanıyordu, gevrek gevrek olmuşlardı sanki, her an kırılıp düşeceklerdi. Cildim, tepeden tırnağa ucuz müsvedde kâğıdından yapılmış gibi geliyordu. Banyoda otuz dakika kalmak ve konyaklı sıcak çay, beni eski normal halime döndürdüyse de, iki saat daha, titreme nöbetleri geldi gitti. Demek ki dağda kış, buymuş</p>
                <p class="normal1">Akşama kadar aralıksız yağdı yağ. Tüm çayırı bembeyaz örttü. Ancak bastıran gece, dünyayı karanlığa boğduğu zaman, dindi ve gene derin bir sessizlik, sis gibi, her yanı örttü, kapladı. Ne yapsam, ne etsem, bilmezden gelemeyeceğim bir sessizlik. Pikabı otomatiğe getirdim ve “White Christmas” şarkısını art arda, tam yirmi altı kez dinledim. </p>
                <p class="ortayazi">***</p>
                <p class="normal1">Kar yağışı uzun sürmedi. Koyun Adam’ın da önceden söylediği gibi, toprak daha bir süre donmayacaktı. Ertesi gün, on birinci günüm, hava pırıl pırıl açıktı. Arsız güneş, hiç acele etmiyordu, otlağı yer yer parıldayan karla karışık yamalı bir bohçaya dönüştürmüştü. Damda biriken kar, kayarak saçaklarda, buzdan sarkaçlar oluşturuyor, onlar da yere düşüp buzdağı olmaya adayken, sinir bozucu bir sesle dağılıyorlardı. Eriyen kar, pencerelerin dışında damlıyordu. Her şey parlıyordu. Her meşe yaprağının ucuna takılmış olan her damla parlıyordu. </p>
                <p class="normal1">Ellerimi ceplerime daldırdım ve pencerenin önünde durup dışarıyı seyrettim. Orada her şey tümüyle benim dışımda gelişiyordu. Benim varlığımla bağlantısı yok –kimsenin varlığıyla bağlantısı yok– her şey gelip geçiyordu. Kar yağıyor, kar eriyordu. </p>
                <p class="normal1">Damlayan ve yığın yığın düşen kar seslerinin eşliğinde, evde temizlik yapmaya karar verdim. Kar yüzünden buraya tıkılmış olduğum için bedenim bir şeyler yapmak istiyordu; üstelik bir başkasının evinde konuk değil miydim? Temizliğe ve yemek pişirmeye hiçbir zaman itirazım olmamıştır benim. </p>
                <p class="normal1">Gene de, büyük bir evi temizlemenin sandığımdan çok daha çetin bir iş olduğunu anladım. On mil koşu yapmak bunun yanında kolaydı. Köşe bucak, her yerin tozunu aldım, sonra büyük elektrik süpürgesiyle dolaştım, tozları yutmak için. Tahta döşemeleri nemli bezle sildim, sonra ellerimle dizlerimin üzerinde, cila sürdüm. Soluğum yarı yarıya kesilir gibi oldu ama sigarayı bırakmış olmam sayesinde, diğer yarısıyla pek güzel idare edebildim. Gırtlağımdaki o berbat hırıltıdan ve gıcıktan eser kalmamıştı. </p>
                <p class="normal1">Mutfağa gidip bir bardak soğuk üzüm suyu içtim ve öğleden önce, kalan temizliği bir çırpıda tamamladım. Kepenkleri ardına dek açtım ve yeni cilalanmış tahtalar parladı. Kırların zengin toprak kokusuyla, cila kokusu birbirine karışınca olağanüstü, özlem dolu bir izlenim yaratmıştı. </p>
                <p class="normal1">Tahta cilalamakta kullandığım bezleri yıkadım, sonra bir tencere suyu kaynasın diye ateşe koydum. Makarna için, içine de morina balığı yumurtası, bol tereyağı, beyaz şarap ve soya sosu kattım. Nefis bir öğle yemeği, yakındaki ormandan gelen ağaçkakan sesiyle taçlanmış... </p>
                <p class="normal1">Makarnayı bir çırpıda bitirdim, bulaşığı yıkadım, sonra gene temizliğe döndüm. Banyo küvetini ve musluğu ovdum, tuvaleti temizledim, eşyayı cilaladım. Fare’nin sayesinde, zaten, ortalık pek kirlenmemişti; bir püskürtme eşya cilası, pekâlâ yeterli oldu. Sonra uzun bir hortum çıkartıp pencere ve kepenkleri de yıkadım. Bununla tüm evin yüzü güldü. Pencereler yıkandıktan sonra, temizlik işim tamamlanmıştı. Akşama kadar kalan iki saati de plak dinleyerek geçirdim. </p>
                <p class="normal1">Başka bir kitap almak için yukarı, Fare’nin odasına çıkarken, merdivenin başındaki boy aynasına ilişti gözüm. Dikkatimden kaçmıştı, ayna pisti. Bir bezle sildim ama ne kadar silsem de, ya da cam temizleyicisi püskürtsem de işe yaramadı. Fare’nin yalnız bu aynayı neden bu kadar pis bıraktığını anlayamıyordum. Bir kova ılık su hazırlayıp getirdim ve naylon bir telle, katılaşmış yağları temizlemeye çalıştım. Kovadaki suyu simsiyah yapacak kadar çok kir varmış aynada. </p>
                <p class="normal1">Oymalı tahta çerçevesinden, antika bir ayna olduğu anlaşılıyordu, belki de çok para ederdi, bu yüzden fazla gayretkeşlik edip aynayı hırpalamamaya özen gösterdim. </p>
                <p class="normal1">Ayna, görüntümü tepeden tırnağa yansıtıyordu, çarpıtmadan, hemen hemen tıpatıp beni. Orada öyle dikildim ve kendime baktım. Yeni bir şey yok. Ben bendim, her zamanki, hiçbir özelliği bulunmayan yüz ifademle. Bununla birlikte, görüntüm, gereksiz denecek kadar keskindi. Aynadaki yassı görüntümü görmüyordum. Gördüğüm ben değildim, tam tersine sanki ben aynanın yansımasıydım ve bu yansıyan görüntüm, gerçek beni görüyordu. Sağ elimi yüzüme kaldırıp ağzımı sildim. Aynadaki ben de aynı hareketi yaptı. Ama belki de aslında ben, aynadakinin yaptığını taklit ediyordum. Ağzımı kendi özgür irademle sildiğime emin olamıyordum. </p>
                <p class="normal1">“Özgür irade” sözcüğünü kafamdan uzaklaştırdım ve sol elimle kulağımı çimdikledim. Aynadaki ben de tıpatıp aynı şeyi yaptı. Anlaşılan o da “özgür irade” sözcüğünü benimle aynı zamanda kafasından uzaklaştırmıştı. </p>
  <p class="normal1">Pes ettim ve aynanın karşısından ayrıldım. O da ayrıldı. </p>
                <p class="normal1"> </p>
                <p class="normal1">On ikinci gün, üçüncü kez yağdı kar. Ben uyanmadan yağmaya başlamıştı. Yaman, sessiz bir kar, bu kar ne sertti ne yapışkan, ıslak. Gökten yavaş yavaş, döne döne iniyor, bir şeye dönüşmeden eriyip gidiyordu. Gözlerini usulca kapattıran türden, sakin bir kar. </p>
                <p class="normal1">Eski gitarı sandık odasından çekip aldım ve büyük zorlukla akort ettikten sonra, biraz eski parçalardan çalayım dedim. Benny Goodman’in “Air Mail Special”ine çalışırken, vakit öğleyi buldu. Ev yapımı, şimdiden kaya gibi sertleşmiş ekmeğimin içine kalın kalın salam dilimleri koyup, bir sandviç yaptım ve bir kutu da bira açtım. Otuz dakika daha gitar çalışmasından sonra kim çıkageldi dersiniz, Koyun Adam’ın ta kendisi. </p>
                <p class="normal1">“Senirahatsızediyorsamgiderim” dedi Koyun Adam, açık ön kapıdan. </p>
                <p class="normal1">“Hayır, hiç etmiyorsun. Zaten can sıkıntısından patlıyordum” diyerek gitarı yere bıraktım.</p>
                <p class="normal1">Koyun Adam pabuçlarındaki çamuru geçen sefer yaptığı gibi silkeledi, sonra içeri girdi. Bedeni kalın koyun giysisinin içini doldurmuş gibiydi. Karşıma, kanepeye oturdu, eli dayanak yerinde ve kıpırdanarak güzelce yerleşti.</p>
                <p class="normal1">“Henüz yığılıp kalmaz, öyle mi?” diye sordum. </p>
                <p class="normal1">“Henüz değil” diye karşılık verdi Koyun Adam. “Yığılıpkalankarvardır,birdeyığılıpkalmayan.Bukalmayankar.”</p>
                <p class="normal1">“Hımm.” </p>
                <p class="normal1">“Kalacakkargelecekhaftayağacak.”</p>
                <p class="normal1">“Bir bira içer misin?”</p>
                <p class="normal1">“Teşekkürler. Amadoğrusukonyağıyeğlerim...”</p>
                <p class="normal1">Mutfağa gittim, ona konyağını aldım, kendime de bira ve hepsini oturma odasına getirdim, bir de peynirli sandviçle birlikte. </p>
                <p class="normal1">“Gitarçalıyordun” dedi Koyun Adam, ilgilenmişti. “Bizdemüzikseveriz.Amahiçbirçalgıçalamayız.” </p>
                <p class="normal1">“Ben de öyle. Neredeyse on yıldır çalmıyordum.”</p>
                <p class="normal1">“Benimiçinbirşeyçalarsaniyiolur.”</p>
                <p class="normal1">Koyun Adam’ın neşesini bozmak istemediğim için “Airmail Special”ı doğaçlama çalmaya başladımsa da, notaları şaşırdım ve pes edip, gitarı elimden bıraktım. </p>
                <p class="normal1">“İyiçalıyorsun” dedi Koyun Adam ciddi ciddi. “Herhaldeçalgıçalmakinsanıçokmutluederdeğilmi?”</p>
                <p class="normal1">“Eğer iyi çalışırsan. Ama iyi çalmak istiyorsan, önce kulaklarını eğitmek zorundasın.”</p>
                <p class="normal1">“Yokcanım,gerçektenöylemi?” dedi Koyun Adam.</p>
                <p class="normal1">Ben biramı doğrudan doğruya kutudan içerken, Koyun Adam da konyak kadehinden zarif, küçük yudumlar alıyordu. </p>
                <p class="normal1">“Mesajınısahibineiletemedim” dedi Koyun Adam. </p>
                <p class="normal1">Başımla evetledim. </p>
                <p class="normal1">“Sadecebunusöylemeyegelmiştim.”</p>
                <p class="normal1">Duvardaki takvime bir göz attım. Sürenin bitimine, kırmızıyla işaretlenmiş tarihe sadece üç gün kalmıştı. Ama bunun artık ne anlamı vardı ki? </p>
                <p class="normal1">“Durum değişti” deyiverdim. “Çok ama çok öfkeliyim. Ömrüm boyunca hiç bu denli öfkelenmemiştim.”</p>
                <p class="normal1">Koyun Adam orada öyle, konyak kadehi elinde, oturdu, bir şey demedi. </p>
                <p class="normal1">Gitarı boynundan yakaladığım gibi arkasını şöminenin tuğlalarına vurdum, parçaladım. Parçalanmasıyla telleri inanılmaz berbat, karmakarışık sesler çıkardı. Koyun Adam kanepeden uçar gibi oldu, kulakları titreyerek. </p>
                <p class="normal1">“Öfkelenmekte hiç de haksız değilim” dedim, bu gerçeği daha çok, kendi kendime söyler gibi. Öyle ya, öfkelenmekte çok haklıydım.</p>
                <p class="normal1">“Sanayardımcıolamadığımiçinüzülüyorum.Amaanlamalısın.Gerçektendesendenhoşlanıyoruzbiz.”</p>
                <p class="normal1">İkimiz öyle, karşılıklı dikildik. Karı seyrettik. Kar, bir bulutun yırtığından dökülen dolgu gibi, pamuk pamuktu. </p>
                <p class="normal1">Bir bira daha almak için mutfağa gittim. Ne zaman merdivenin önünden geçsem, gözüm aynaya takılıyordu. Anlaşılan, öteki ben de bira almaya gitmişti. Birbirimizin yüzüne bakıp iç geçirdik. İki ayrı dünyada yaşıyorduk ama hâlâ aynı şeyleri düşünüyorduk. Tıpkı <span class="ideitalik">Ördek Çorbası</span> filmindeki Groupo ile Harpo Marx Kardeşler gibi. </p>
                <p class="normal1">Arkamda, oturma odası aynaya yansıyordu. Ya da onun arkasındaki, onun oturma odasıydı bu. Benim arkamdaki oturma odasıyla onun arkasındaki oturma odası aynı oturma odasıydı. Aynı kanepe, aynı halı, aynı saat ve tablo ve kitaplık, hepsi birbirinin tıpatıp eşi. Pek zevkli döşenmiş sayılmasa da, tüm oturma odaları gibi özellikle rahatsız bir yer değil. Gene de farklı olan bir şey vardı. Ya da belki sadece ben, farklı bir şeyin var olduğunu hissediyordum... </p>
                <p class="normal1">Bir mavi Löwenbrau kutusu daha aldım ve kutu elimde, oturma odasına dönerken, aynadaki oturma odasına bir daha baktım, sonra da oturma odasına baktım. Koyun Adam kanepede oturmuş, yağan karı seyrediyordu tembelce.</p>
  <p class="normal1">Aynadaki Koyun Adam’a baktım bu kez. Ama aynada Koyun Adam filan yoktu! Oturma odasında kimse yoktu, sadece boş bir kanepe. Aynadaki dünyada, yapyalnızdım ben. Sırtımdan aşağı soğuk ter boşandı, korktum. </p>
                <p class="normal1"> </p>
                <p class="normal1">“Benzin atmış” dedi Koyun Adam. </p>
                <p class="normal1">Pat diye kanepeye çöktüm ve bir şey demeden, bira kutusunun halkasını çekip açtım, bir yudum aldım. </p>
                <p class="normal1">“Üşütmüşolmalısınherhalde.Alışıkdeğilsenburalardakışsenifenaçarpabilir.Havasıdarutubetlidirüstelik.Bugünerkendenyatsaniyiedersin.”</p>
                <p class="normal1">“Yok yahu” dedim. “Bugün uyumayacağım ben. Burada arkadaşımı bekleyeceğim.” </p>
                <p class="normal1">“Bugüngelmeyecek, biliyorsundeğilmi?”</p>
                <p class="normal1">“Biliyorum” dedim. “Bu akşam saat onda burada olacak.”</p>
                <p class="normal1">Koyun Adam başını kaldırıp yüzüme baktı. Maskenin içinden beni süzen gözlerde hiç ama hiçbir ifade yoktu.</p>
                <p class="normal1">“Bu gece eşyamı toplayacak, yarın gideceğim. Onu görürsen eğer söyle bunu. Gene de söylemen gerekeceğini sanmıyorum ya.”</p>
                <p class="normal1">Koyun Adam, anlamış gibi başını salladı. “Kuşkusuzsengidinceyalnızkalacağız.Amasanırımbunundaüstesindengelebiliriz.Aklımagelmişken,şupeynirlisandviçialabilirmiyim?”</p>
                <p class="normal1">“Elbette.” </p>
                <p class="normal1">Koyun Adam sandviçi bir kâğıt peçeteye sarıp cebine tıktı, sonra eldivenlerini giydi. </p>
                <p class="normal1">“Umarımgenegörüşürüz” dedi. Koyun Adam, ayrılırken. </p>
  <p class="normal1">“Görüşeceğiz” dedim ben de. </p>
                <p class="normal1"> </p>
                <p class="normal1">Koyun Adam çayırdan, doğuya doğru uzaklaştı. Kar perdesi giderek kucaklayıp, içine aldı. Ve her şey sessizliğe gömüldü. </p>
                <p class="normal1">Koyun Adam’ın kadehine iki parmak konyak koyup bir dikişte mideye indirdim. Boğazım yandı, sonra da yavaş yavaş midem yandı ama otuz saniye sonra, bedenimin titremesi geçti. Sadece kafamın içinde güm güm vuran, duvardaki saatin tik takları.</p>
                <p class="normal1">Herhalde biraz uyumaya ihtiyacım vardı. </p>
                <p class="normal1">Yukarıdan bir battaniye getirip kanepede uyudum. Son derece yorgundum, üç gündür ormanlarda dolaşıp durmuş bir çocuk gibi... Gözlerimi kapar kapamaz uyumuşum.</p>
                <p class="normal1">Korkunç bir rüya gördüm. Anımsanamayacak kadar korkunç bir rüya.</p>
                </body>
</html>