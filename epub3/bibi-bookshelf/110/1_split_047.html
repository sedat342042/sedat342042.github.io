<html xmlns="http://www.w3.org/1999/xhtml">
	<head>
		
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
                <p class="normal1">Eğildi ve çabucak dağcılık potinlerinin bağlarını çözüverdi. Pabuçlara kapkalın bir çamur tabakası yapışmış, kurumuştu. Koyun Adam, botlarını iki eliyle alıp alışkın bir ustalıkla birbirine vurdu. Yere kurumuş çamur yağdı. Sonra da evin içini çok iyi bildiğini gösterircesine, ayağına terlikler geçirip pat pat yürüdü, gitti, kanepeye oturdu. </p>
                <p class="normal1">Bir bu eksikti, diye geçirdim içimden. </p>
                <p class="normal1">Koyun Adam, bütün bir koyun postunu, başının üzerinden geçirip giymişti. Kollarla bacaklar takma ve yamalıydı ama giysi, tıknaz bedenine tıpatıp oturmuştu. Kukuleta da takmaydı ama, tepesinden çıkan iki boynuz kesinlikle gerçekti. Herhalde içine tel geçirilmiş iki yassı kulak, kukuletanın iki yanından eşit düzeyde çıkıyordu. Yüzünün yukarı yarısını örten deri maske, ona uygun eldivenler ve çoraplar, hepsi siyahtı. Boynundan apış arasına uzanan bir fermuar vardı. </p>
                <p class="normal1">Göğsünde, gene fermuarlı bir cep bulunuyordu, o cepten sigarayla kibrit çıkardı. Koyun Adam bir Seven Stars marka sigarayı dudaklarına iliştirip, yaktı ve uzunca göğüs geçirdi. Gidip mutfaktan, yıkanmış kül tablasını getirdim. </p>
                <p class="normal1">“Bir içki isterim” dedi Koyun Adam. Emri yerine getirmek için kös kös mutfağa gidip, yarım şişe Dört-Gül marka viski ve içinde buzuyla iki bardak getirdim. </p>
                <p class="normal1">Viskiyi buzun üzerine döktü, ben de onun yaptığını yaptım, kadeh kaldırmadan içtik. Koyun Adam, içerken kendi kendine mırıldanıyordu... Yassı burnu bedenine göre iriydi, burun delikleri, her soluk alışında gösterişle açılıp kapanıyordu. Maskeden bakan iki göz fıldır fıldır, huzursuz, odanın içinde dolanıyordu. </p>
                <p class="normal1">Koyun Adam viskisini bitirdiğinde biraz rahatlar gibi oldu. Sigarasını söndürüp, iki eliyle, maskenin altından gözlerini ovuşturdu. </p>
                <p class="normal1">“Yün gözlerime giriyor da” dedi Koyun Adam. </p>
                <p class="normal1">Ne yanıt vereceğimi bilemediğimden, bir şey diyemedim.</p>
                <p class="normal1">“Buraya dün öğleden sonra mı geldiniz?” dedi Koyun Adam, gözlerini biraz daha ovuşturarak. “Hep sizi seyrediyordum ben.”</p>
                <p class="normal1">Koyun Adam sustu, yarı erimiş buzun üstüne biraz daha viski eklemek için, sonra da bir dikişte mideye indirdi.</p>
                <p class="normal1">“Ve kadın bugün öğleden sonra yalnız çekti gitti.”</p>
                <p class="normal1">“Onu da seyrettin öyle mi?” </p>
                <p class="normal1">“Seyretmek mi? Onu biz götürdük ciple.”</p>
                <p class="normal1">“Siz mi götürdünüz?”</p>
                <p class="normal1">“Öyle ya, başımızı mutfak kapısından içeri uzattık ve en iyisi sen evine git dedik.”</p>
                <p class="normal1">“Neden?”</p>
                <p class="normal1">Bu, Koyun Adam’ı iyice şaşırttı. Anlaşılan, “neden?” sorusu ona sorulacak türde bir soru değildi ama benim başka bir şey söylememe fırsat kalmadan, gözlerine bambaşka bir parıltı geldi usulca. </p>
                <p class="normal1">“Yunus Oteli’ne döndü o” dedi Koyun Adam.</p>
                <p class="normal1">“Bunu kendi mi söyledi?”</p>
                <p class="normal1">“O bir şey söylemedi. Ama şimdi bulunduğu yer Yunus Oteli.”</p>
                <p class="normal1">“Nereden biliyorsun bunu?”</p>
                <p class="normal1">Koyun Adam gene konuşmaya yanaşmadı. Ellerini dizlerine koydu ve masanın üstündeki bardağa ters ters baktı. </p>
                <p class="normal1">“Ama Yunus Oteli’ne döndü, öyle mi?” dedim.</p>
                <p class="normal1">“Hıhı. Yunus Oteli güzel bir oteldir. Koyun kokar” dedi Koyun Adam. </p>
                <p class="normal1">Gene sessizlik. </p>
                <p class="normal1">Daha yakından bakınca Koyun Adam’ın postunun pis olduğunu görebiliyordum, yünü, yağdan kaskatı kesilmişti. </p>
                <p class="normal1">“Giderken bana herhangi bir mesaj bıraktı mı?”</p>
                <p class="normal1">“Yoo” dedi Koyun Adam, “bir şey söylemedi, biz de sormadık.”</p>
                <p class="normal1">“Sen ona gitsen iyi edersin dediğin zaman o da bir şey demeden kalkıp gitti, öyle mi?”</p>
                <p class="normal1">“Öyle. Ona giderse iyi edersin dedik çünkü gitmek istiyordu.”</p>
                <p class="normal1">“Buraya kendisi istediği için gelmişti.”</p>
                <p class="normal1">“Yanlış!” diye haykırdı Koyun Adam. “Gitmek istiyordu ama kendisi de ne yapacağını bilmiyordu. Bu yüzden biz de onu evine kovaladık. Sen onu şaşırtmışsın...” Koyun Adam ayağa kalkıp sağ elini şiddetle masaya indirdi. Viski bardağı beş santim kaydı. </p>
                <p class="normal1">Koyun Adam bu pozda dondu kaldı, gözlerindeki öfke parıltısı yavaş yavaş silininceye dek, sonra pili bitti, kanepenin üstüne çöktü. </p>
                <p class="normal1">“Sen o kadını şaşırttın” dedi Koyun Adam, bu kez daha soğukkanlı. “Bu hiç de güzel bir şey değil. Sen hiçbir şey bilmiyorsun. Tek düşündüğün kendin.”</p>
                <p class="normal1">“Bana, o kadın buraya gelmeli miydi demek istiyorsun yani?”</p>
                <p class="normal1">“Öyle. O buraya gelmemeliydi. Kendinden başka bir şey düşünmüyorsun sen.”</p>
                <p class="normal1">Orada öyle, dilim tutulmuş gibi, viskimi yudumlayarak, oturdum kaldım. </p>
                <p class="normal1">“Ama olan oldu bir kez. Neyse ki, kadının adına her şey bitti.”</p>
                <p class="normal1">“Bitti mi?”</p>
                <p class="normal1">“O kadını bir daha hiç görmeyeceksin.”</p>
                <p class="normal1">“Çünkü yalnız kendimi düşündüm, ondan, öyle mi?” </p>
                <p class="normal1">“Öyle. Çünkü yalnız kendini düşündün. Seni bıraktı gitti.”</p>
                <p class="normal1">Koyun Adam kalkıp bir pencereye gitti, tek eliyle çerçeveyi yukarı kaldırıp, temiz havayı soludu. Küçümsenebilecek bir güç gösterisi değildi bu.</p>
                <p class="normal1">“Böyle güzel güneşli günlerde pencere açık durmalı” dedi Koyun Adam. Sonra Koyun Adam odanın içinde çabucak şöyle bir dolandı ve kitaplığın önünde durup kollarını kavuşturmuş, kitap sırtlarına baktı. Giysisinin arka ucundan minicik bir kuyruk çıkıyordu filiz verir gibi.. Bu duruşuyla, iki arka bacağı üstünde kalkmış bir koyunu andırıyordu tıpkı. </p>
                <p class="normal1">“Bir arkadaşımı arıyorum ben” diye ağzını yoklayacak oldum... </p>
                <p class="normal1">“Öyle mi?” dedi Koyun Adam, arkası bana dönük, hiç ilgilenmez gibi. </p>
                <p class="normal1">“Burada yaşıyordu da. Bir hafta öncesine dek.”</p>
                <p class="normal1">“Ben bilmiyorum.”</p>
                <p class="normal1">Koyun Adam ocağın başına dikildi, rafta duran oyun kâğıtlarını karıştırmaya başladı. </p>
                <p class="normal1">“Bir de, sırtında bir yıldız işareti olan bir koyunu arıyorum” diye üsteledim. </p>
                <p class="normal1">“Onu da görmedim” dedi Koyun Adam. </p>
                <p class="normal1">Ama Koyun Adam’ın Fare hakkında da, o koyun hakkında da bir şeyler bildiği belliydi. İlgisizliği aşırı zorlamaydı. Tepki gösterme zamanı aşırı hesaplı, sesi aşırı sahteydi. </p>
                <p class="normal1">Taktik değiştirdim. Vazgeçmiş gibi yapıp esnedim, masanın üstündeki kitabımı alarak sayfalarını karıştırdım. Hafifçe bozulmuş bir Koyun Adam, kanepeye döndü ve benim kitap okumamı sessizce, göz ucuyla izledi.</p>
                <p class="normal1">“Kitap okumak eğlenceli mi?” diye sordu. </p>
                <p class="normal1">“Hımm” diye yanıt verdim. </p>
                <p class="normal1">Koyun Adam acele etmedi. Ben de ona aldırış etmeden, okumayı sürdürdüm. </p>
                <p class="normal1">“Bağırdığım için özür dilerim” dedi Koyun Adam alçak sesle. “Zaman zaman içimdeki koyun ile insan işte böyle anlaşmazlığa düşüyor da.”</p>
                <p class="normal1">“Önemi yok” dedim. </p>
                <p class="normal1">“O kadını bir daha hiç göremeyecek olman çok fena. Ama suç bizde değil.”</p>
                <p class="normal1">“Hımm.”</p>
                <p class="normal1">Arka cebimden üç paket Larks sigarasını çıkartıp Koyun Adam’a verdim. Koyun Adam irkildi, şaşırdı. </p>
                <p class="normal1">“Teşekkürler. Bu markayı hiç içmedim. Ama sana gerekmiyor mu?”</p>
                <p class="normal1">“Ben sigarayı bıraktım” dedim. </p>
                <p class="normal1">“Evet, akıllılık etmişsin” dedi Koyun Adam. Ciddi ciddi baş sallayarak. “Gerçekten sana zararlıdır.”</p>
                <p class="normal1">Sigara paketlerini özenle kolundaki bir cebe yerleştirdi. Post dörtgen biçiminde kabardı. </p>
                <p class="normal1">“Arkadaşımı mutlaka görmem gerekiyor. Salt onu görmek için buraya uzun, çok uzun yoldan geldim.”</p>
                <p class="normal1">Koyun Adam başıyla onayladı. </p>
                <p class="normal1">“O koyun için de aynı şey söz konusu.”</p>
                <p class="normal1">Koyun Adam başıyla onayladı. </p>
                <p class="normal1">“Ama onlar hakkında hiçbir şey bilmiyorsun, öyle mi?”</p>
                <p class="normal1">Koyun Adam çaresizlikle başını salladı. Takma kulakları aşağı yukarı indi kalktı. Bu kez bilmezlikten gelmesi öncekinden çok daha zayıf oldu. </p>
                <p class="normal1">“Burası güzel bir yerdir” diye Koyun Adam konuyu değiştirdi. “Manzarası güzel, havası tertemiz. Burayı seveceksin.”</p>
                <p class="normal1">“Hıı, güzel bir yer” dedim. </p>
                <p class="normal1">“Kışın daha bile güzeldir. Çepeçevre kardan başka bir şey olmaz, her şey donar. Tüm hayvanlar uyur, insan görünmez ortalıkta...”</p>
                <p class="normal1">“Bütün kış burada mı kalıyorsun?”</p>
                <p class="normal1">“Hı-hı.”</p>
                <p class="normal1">Başka bir şey sormadım. Koyun Adam tıpkı bir hayvan gibiydi. Yanına yaklaşırsan kaçıyordu, uzaklaşırsan yaklaşıyordu. Bense, bir yere gidiyor olmadığım sürece, acelem yoktu. Zamanım boldu. </p>
                <p class="normal1">Koyun Adam sol eliyle siyah sağ eldiveninin parmaklarını teker teker çekti, birbiri ardına. Birkaç çekişten sonra eldiven çıktı, derisi pul pul kalkmış, kararmış bir el gözüktü. Küçük ama etli, başparmağın dibinden başlayıp elinin üstünü dolanan bir yanık izi... </p>
                <p class="normal1">Koyun Adam elinin üstüne uzun uzun baktı, sonra çevirip avucuna baktı. Ama bu Koyun Adam kesinlikle Fare değildi. Boy açısından aralarında yirmi santimlik bir fark vardı. </p>
                <p class="normal1">“Burada kalacak mısın?” diye sordu Koyun Adam. </p>
                <p class="normal1">“Hayır, ya arkadaşımı ya da koyunu bulur bulmaz gidiyorum. Bunun için geldim sadece.”</p>
                <p class="normal1">“Burada kış güzeldir” diye yineledi. Koyun Adam. “Pırıl pırıl, bembeyaz. Her şey baştan başa donmuş.”</p>
                <p class="normal1">Koyun Adam burnunu çekti, o koskocaman burun delikleri açılıp kapandı. Ağzından çürük dişleri gözüktü, iki ön dişi yoktu. Koyun Adam’ın düşüncelerinin akışında öyle bir düzensizlik vardı ki, bütün oda da sanki onunla birlikte bir genişliyor, bir kasılıyordu. </p>
                <p class="normal1">“Artık gitmem gerek” dedi Koyun Adam, birdenbire. “Tütün için teşekkürler.”</p>
                <p class="normal1">Başımla onayladım. </p>
                <p class="normal1">“Umarım arkadaşını ve o koyunu çok geçmeden bulursun.”</p>
                <p class="normal1">“Hımm” dedim. “Bir şey duyacak olursan bana da haber ver.”</p>
                <p class="normal1">Koyun Adam ofladı, pufladı, huzursuzdu. “Hımm. Olur, peki, elbette.”</p>
                <p class="normal1">Gülmemi zor tuttum. Koyun Adam pek zavallı bir yalancıydı. </p>
                <p class="normal1">Eldivenini yeniden giydi ve gitmek için ayağa kalktı. “Gene geleceğim. Kaç gün sonra bilemem ama gene gelirim.” Gözleri buğulandı. “Rahatsız etmem, değil mi?”</p>
                <p class="normal1">“Şaka mı ediyorsun?” diye elini sıktım. “En azından, seni yeniden görmeyi isterim ben de.” </p>
                <p class="normal1">“Öyleyse gene gelirim” dedi Koyun Adam, sonra kapıyı arkasından vurdu çıktı. Az kalsın kuyruğu sıkışıyordu ama son anda sağ salim kurtuldu.</p>
                <p class="normal1">Kepenklerin arasındaki boşluktan, Koyun Adam’ın öylece dikilip, o, boyaları dökülen beyaz posta kutusuna baktığını gördüm, tam tamına ilk karşılaştığımızda yaptığı gibi. Sonra postu üzerine daha iyi oturtmak için biraz kıvrılıp bükülerek otlaktan geçip ormanlara doğru doğu yönünde paytak paytak uzaklaştı gitti. Bir düzeydeki kulakları bir yüzme havuzunun atlama tahtası gibiydi. Koyun Adam giderek büyüyen uzaklıkta kıvır kıvır beyaz bir beneğe dönüştü, sonunda da kayınların beyazına karıştı. </p>
                <p class="normal1">Koyun Adam gözden yittikten sonra bile, ben otlağa ve kayın ormanlarına baktım durdum. Koyun Adam bir sanrı mıydı yoksa?</p>
                <p class="normal1">Ama işte masanın üstünde viski şişesiyle Seven Stars izmaritleri duruyordu ve kanepenin üstünde de birkaç parça yünü kalmıştı. Onları cipin arka koltuğundan aldığım yünle karşılaştırdım. Tıpatıp aynı.</p>
                <p class="normal1">Zihnimi toplamak için mutfağa gittim, biftek hazırlamaya. Bir soğan doğrayıp tavada kızarttım. Bu arada buzluktan aldığım dana etini orta ayar bıçakla makinede çektim. Mutfağa küçük denebilirdi ama gene de her türlü araç gereç ve baharat vardı. </p>
                <p class="normal1">Buraya doğru düzgün bir yol döşense pekâlâ bir dağ evi tipi lokanta açabilirdin. Hiç de fena bir yer olmazdı, pencereler ardına dek açık, koyun sürüleri, masmavi gökyüzü. Aileler çocuklarını bırakabilirlerdi koyunlarla oynasınlar, sevgililer kayın ormanlarında gezintiye çıkarlardı. Hiç kuşkusuz pek tutulurdu böyle bir yer.</p>
                <p class="normal1">Fare, işletebilirdi lokantayı. Ben de yemekleri pişirirdim. Koyun Adam da bir işe yarayabilirdi. Giysisi buralara, dağlara pek uygun olurdu. Sonra da işbilen, ayakları yere basan biri olarak, koyun bakıcısı bize katılabilirdi: çünkü işe böyle yatkın birine gereksinme duyarsın. Köpek de, hatta Koyun Profesörü bile arada sırada uğrayabilirdi.</p>
                <p class="normal1">Tahta spatulayla yumurtaları çevirirken, aklımdan geçirdiklerim bunlardı. </p>
                <p class="normal1">Ama, güzel-kulaklı kız arkadaşım acaba benim için sonsuza dek yitip gitmiş miydi gerçekten? Bu düşünce tüm hevesimi kırdı, herhalde Koyun Adam’ın söylediği doğru olabilirdi. Buraya tek başıma gelmeliydim. Onu getirmemeliydim. Başımı salladım. Sonra kaldığım yerden, lokantadan sürdürdüm düşüncelerimi. </p>
                <p class="normal1">Şimdi, eğer J’yi de buraya getirtebilirsek. O, tasarının bütün yönetimini ele alabilirdi işte...</p>
                <p class="normal1">Soğanların soğumasını beklerken, pencerenin önüne oturdum ve gene dışarısını, çayırı seyretmeye koyuldum.</p>
                </div>
</body>
</html>