<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>masallar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h2baslik" id="calibre_toc_3"><br class="chapter"/><br class="chapter"/>MUTLULUĞU ARAYAN PRENS</h1>
				<p class="normal">Çok çok eski zamanlarda, henüz dedelerimiz ve anneannelerimiz bile doğmadan önce, uzak bir ülkenin, halkı tarafından çok sevilen bir sultanı varmış. Sultan karısı ve iki oğluyla mutlu bir hayat sürüyormuş. Ama, oğullarından biri pek de mutlu değilmiş. Çünkü sarayın dışına çıkıp da halkın arasına her karıştığında, insanların bazılarının yoksul bazılarının ise çok zengin olduğunu görüyormuş. Bazılarının karınlarını bile doyuramadığını, gece gündüz aç dolaştığını, bazılarının ise bir eli yağda bir eli balda olduğunu fark ediyormuş.</p>
				<p class="normal">Bütün canlıların pek çoğu kötüymüş; kargalar gagalayarak beslendiklerinden çok fazla, yüzlerce binlerce canlıyı yok ediyor, çiftçiler de onları bulup öldürüyormuş. İnsanlar daha birçok canlıyı; geyikleri, balıkları... öldürüyorlar, kuşları tuzak kurup avlıyorlarmış.</p>
				<p class="normal">Az da olsa iyiler de varmış. Onlar yün eğirip, kumaş dokuyor; demirciler kazma kürek yapıyor, kadınlar toprağa şekil verip çanak çömlek imal ediyorlarmış. Prens görmüş ki insanların büyük kısmı kötü, iyiler ise sıkıntı içindeler.</p>
				<p class="normal">Prens bu duruma çok üzülüyormuş. Bir gün ağlaya ağlaya babasının yanına varmış.</p>
				<p class="normal">Sultan, "Benim güzel, iyi kalpli oğlum, neden böyle üzüntülüsün?" diye sormuş.</p>
				<p class="normal">Prens, "Burası ne berbat bir dünya," böyle demiş, "ben bu dünyaya neden geldim ki?"</p>
				<p class="normal">Sultan, "Neden ağlıyorsun oğlum, neden böyle kendini harap ediyorsun?" diye yinelemiş sorusunu.</p>
				<p class="normal">"Ah babacığım," demiş, "sorma. Dışarıda dolaşırken yokluk ve acı içinde birçok canlı görüyorum. İnsanların çoğu aç, kadınlar bebelerini bile besleyemiyorlar."</p>
				<p class="normal">"Benim iyi kalpli, merhametli oğlum. Ne yazık ki dünya yaratıldığından beri durum böyle; zengin de var yoksul da. Bu durumu değiştiremezsin."</p>
				<p class="normal">"Ey ülkemizin ulu Sultan'ı, söyleyin beni seviyor musunuz?" diye sormuş Prens.</p>
				<p class="normal">"Ben seni avcumdaki inci taneleri kadar, gözümün nuru kadar severim," diye yanıtlamış Sultan.</p>
				<p class="normal">"O zaman demiş," Prens, "beni gerçekten seviyorsan bunu göstermelisin."</p>
				<p class="normal">"Nasıl," diye sormuş Sultan.</p>
				<p class="normal">"Büyüklüğünü göster, hazineni bana ver, ver ki açları doyurayım, çıplakları giydireyim."</p>
				<p class="normal">Sultan canından çok sevdiği oğlunu kıramamış. Hemen Hazinecibaşı'nı yanına çağırtmış. Ona, oğlu ne dilerse vermesini emretmiş.</p>
				<p class="normal">Prens sarayın hazinesinden, altınlar, değerli taşlar alıp yoksullara dağıtmaya başlamış. Ve ünü dört bir yana yayılmış. Çok uzak diyarlarda bile onun yardım severliği duyulmuş. Her yerden akın akın koşup gelmişler. Prens, hazineden altın, gümüş ne varsa alıp dağıtıyormuş. Günler, aylar böyle sürüp gitmiş. Halk memnunmuş ama, hazinenin zenginlikleri gün be gün azalıyormuş.</p>
				<p class="normal">Sonunda Hazinecibaşı dayanamamış, Sultan'ın yanına çıkmış ve, "Ulu efendimiz," demiş. "Hazinenin dibi göründü, böyle giderse bitip tükenecek."</p>
				<p class="normal">Sultan, "Bir baba ne için kazanır, evlatları için değil mi? Onların istekleri yerine gelsin diye değil mi? Hayır, hayır oğlumun gönlünü kırmayın."</p>
				<p class="normal">Böylece Prens hazineyi yoksullara dağıtmaya devam etmiş.</p>
				<p class="normal">Ancak durum gerçekten de ciddiymiş. Çünkü hazinede para kalmazsa halka hizmet de götürülemezmiş. Bunun üzerine Sultan'ın yakın dostları, bakanları onu uyarmaya karar vermişler. Sultan'a, "Ulu hakanım! Devletimizin varlığını sürdürmek, halka hizmet eden kurumlarımızın ayakta kalmasını istiyorsanız bu harcamaya dur demelisiniz. Hazinemiz tükenirse hükümdarlığınızı nasıl sürdürürsünüz?"</p>
				<p class="normal">Bu uyarılar üzerine Sultan düşünüp taşınmış ve sonunda, "Hazinecibaşı da dahil bütün hazineciler Prens geldiğinde ortadan yok olsunlar. Prensim bunu anlayacaktır," buyurmuş.</p>
				<p class="normal">Bunun üzerine ne kadar hazineci varsa ülkenin diğer kentlerine gitmişler. Sadaka için gelen insanlar hazinecileri bulamayınca ağlaya ağlaya geri dönüyorlarmış. Prens de onların haline acıyıp gözyaşları kuruyuncaya dek ağlıyormuş.</p>
				<p class="normal">Günler böyle gecip giderken, babasını da kırmak istemeyen Prens başka bir çare bulmaya çalışıyormuş. Sonunda kendisi para kazanmaya ve yoksullara bu şekilde yardım etmeye karar vermiş. Bunun için ülkenin bütün üstadlarını, hocalarını, eğitimcilerini saraya toplamış. Onlara, "Söyleyin," demiş "ey bilgeler! İnsan çok zengin olmak isterse ne yapmalı?"</p>
				<p class="normal">İçlerinden biri, "Ey Prensim!" demiş, "Zengin olmanın toprağı işleyip, ekip biçmekten daha iyi yolu olabilir mi? Toprağa bir tohum atarsan bin alırsın."</p>
				<p class="normal">Bir diğeri, "Koyun ve sığır beslerseniz," demiş, "her yıl çoğalırlar, birkaç yılda zengin olursunuz."</p>
				<p class="normal">Bir başkası, "Ticaret yaparsanız çok zengin olursunuz Prensim," demiş.</p>
				<p class="normal">Bir kenarda duran ve sessizce bütün önerileri dinleyen ufak tefek ama başı dik bir bilge, kendinden emin lafa karışmış. "İyi ama," demiş, "efendim bu önerilerle zengin olmak yıllar sürer. Ancak, Okyanus adında büyük bir deniz var. Şayet oraya gider bugüne dek bulunmayan Büyük Mücevher'i bulursanız, dünyadaki bütün canlıların isteklerini yerine getirebilirsiniz."</p>
				<p class="normal">Prens uzun uzun düşünüp sonunda okyanusa gitmeye karar vermiş. Babasına gidip kararını bildirmiş. Sultan, oğlunun bu kararına çok üzülüp, gitmesine karşı çıkmış, "Ah yavrucuğum!" demiş, "benim bütün kazançlarım, devletin bütün geliri sizin değil mi? Gitmene asla izin veremem. Hazineden ne istersen al, ne kadar dağıtırsan dağıt. Yeter ki o gidişi olup, dönüşü olmayan yere gitme. Orda seni türlü türlü tehlike bekler.</p>
				<p class="normal">Bu tehlikelerden biri, canavar balıktır. Canavar balık öyle büyüktür ki, onunla karşılaşan her şeyi, gemileri bile yutup yok eder.</p>
				<p class="normal">İkincisi, okyanusta şeffaf dağlar vardır. Onu çok dikkat etmezsen göremezsin, gemiler ona çarpıp paramparça olur ve herkes suya gömülür.</p>
				<p class="normal">Üçüncü tehlike sudaki ejderhadır. Onlarla karşılaşmaya gör, gemiyi bir anda suya gömerler.</p>
				<p class="normal">Döndüncüsü, sudaki anafordur. Gemiler ona çattı mı, fırıldak gibi dönerler ve parçalanır giderler.</p>
				<p class="normal">Beşinci tehlike, büyük fırtınalardır. Korkunç gök gürültüleri ve şimşeklerle gelir ve geminizi ters çevirir.</p>
				<p class="normal">Ey benim yiğit oğlum, bunca tehlikeli bir yolculuğa çıkmana nasıl izin vereyim, söyle bana?"</p>
				<p class="normal">Prens, babasının söylediklerini duymuş da duymazlıktan gelmiş, "Ne olur han babam, sultan babam! Bana engel olma, izin ver gideyim," diye yalvarmış.</p>
				<p class="normal">Sultan, oğlunu güzellikle ikna edemeyince, "Sana izin vermiyorum," demiş, "ben sağ olduğum sürece asla gidemezsin."</p>
				<p class="normal">Babasının bu sert tavrı Prens'i çok üzmüş. Yemeden içmeden kesilmiş. Gözyaşları ağlamaktan kurumuş. Ne ayağa kalkıyor ne de konuşuyormuş.</p>
				<p class="normal">Aradan altı gün altı gece geçmiş. Prens'i ne annesi ne babası ne de bilge kişiler ikna edememiş. Yattığı yerden kalkmıyor, önüne getirilen kuş sütü eksik yemek masasına bakmıyormuş.</p>
				<p class="normal">Sonunda oğlunu ikna edemeyeceğini anlayan Sultan hemen bir ferman yayınlamış, demiş ki: "Kim oğlumla okyanusa gitmek isterse saraya başvursun." Sultanın buyruğu üzerine beş yüz kişi Prens'le okyanusa gitmek için başvurmuş. "Bizler," demişler, "iyi kalpli Prensimizle gitmeye razıyız. O ölürse birlikte ölürüz, dönerse birlikte döneriz." O sıralar ülkenin işinin ehli, yiğit bir gemicisi varmış. Bu gemici kaç kez okyanusa gitmiş ve adamlarıyla sağ salim geri dönmüş. Ama gemici artık çok yaşlıymış. Üstelik körmüş. Prens gemicinin ününü duyunca onu bulup saraya, babasının yanına getirmiş. Sultan kör gemicinin şanını dinleyip, "Sevgili oğlumu size emanet ediyorum gemici," demiş, "onu bana sağ salim geri getirin."</p>
				<p class="normal">Sultanı dinleyen yaşlı ve kör gemici, "Ah, ah!" diye içerleniyormuş. "Sultanım," demiş, "Ne oldu da, bu yiğitler yiğidi, su gibi berrak, gök gibi saf oğlunuzu ölüme gönderiyorsunuz? Okyanusta büyük tehlikeler vardır. Çok insan oraya gitmiş de dönememiştir."</p>
				<p class="normal">Sultan, "Ey bilgelerin bilgesi denizci," diye yanıtlamış yaşlı gemiciyi, "onu bile isteye göndermiyorum. Çok uğraştım, vaz geçiremedim. Şimdi size yalvarıyorum, onunla gidin. Gidin ki oğlum sağ salim geri gelsin."</p>
				<p class="normal">Yaşlı gemici bakmış ki vazgeçiremeyecek Prens'le gitmeyi kabul etmiş.</p>
				<p class="normal">Hemen hazırlıklar başlamış. Gerekli ne varsa; her türlü araç gereç, beş yüz kişiye yetecek yiyecek içecek hayvanlara yüklenip hazırlanmış.</p>
				<p class="normal">Bütün bunlar olup biterken İyi Kalpli Prens'in küçük kardeşi Kötü Kalpli Prens kendi kendine, "Annem ve babam, abimi her zaman benden çok sevdiler. Şimdi okyanusa gidip oradan, mücevherleri bulup başarıyla dönerse onu daha da çok sevecekler, bense iyice kenara itileceğim. En iyisi ben de onunla gideyim. Şayet mücevheri bulursak onu öldürür, geriye ben dönerim. Böylece annem babam beni sevip takdir ederler," diye düşünüyormuş. Ve kardeşiyle birlikte gitme düşüncesini babasına açmış. Ona, "Babacığım, ağabeyimi tehlikeli okyanusta yalnız bırakamam. İzin ver onunla ben de gideyim. Ölürsek birlikte ölelim, dönersek birlikte dönelim," diye ona yalan söyleyerek kandırmış.</p>
				<p class="normal">Sultan gerçekten de kötü kalpli oğlunu pek sevmezmiş. "Belki de akıllanmıştır," artık diye düşünüp, "peki," demiş, "gitmek istiyorsan gidebilirsin."</p>
				<p class="normal">Sultan ve karısı, bilgeler ve devletin ileri gelenleriyle halktan birçok kişi ağlayıp sızlayarak kervanı uğurlamaya gelmiş. İyi Kalpli Prens, Kötü kalpli Prens, yaşlı gemici ve beş yüz yoldaşı okyanusa doğru yola koyulmuşlar.</p>
				<p class="normal">Az gidip uz gitmişler, sonunda okyanus kıyısına varmışlar. Orada yedi gün yedi gece durup bir gemi yapmışlar. İyi Kalpli Prens, demirden yedi zincir yapıp gemiyi bağlamış. Orada konakladıkları yedinci günün sabahı büyük davulu çaldırarak yoldaşlarına seslenmiş: "Arkadaşlar! Gidişi olup da dönüşü olmayan okyanusa gidiyorsunuz. Aranızda ölümden korkan varsa şimdi söylesin, yol yakınken yürüyüp gitsin. Kimseyi zorla götürmüyorum."</p>
				<p class="normal">Ama kimse geri dönmek istememiş. Davul günlerce çalınıp, Prens'in sözleri tekrarlanmış. Yine de kimse geri dönmemiş. Böylece yedinci gün zincirler çözülmüş, gemi okyanusta hızla ilerlemeye başlamış.</p>
				<p class="normal">İyi Kalpli Prens'in şansı sayesinde hiçbir engelle karşılaşmadan, tehlikesizce yolculuk yapmışlar ve birkaç gün içinde mücevher adasına varmışlar. Yedi gün boyunca orada dinlenip, nadide inci ve başka mücevherleri gemiye yüklemişler. Yedinci gün yeterince mücevher yüklendikten sonra İyi Prens, "Bu mücevherler bütün canlılara yararlı olmak için yetersiz. Şimdi siz kardeşim Prensle varın gidin. Bunları fakirlere dağıtın. Ben Büyük Mücevheri almaya gidiyorum," demiş. Kardeşi Kötü Kalpli Prens'e gemiyi emanet edip, onu ülkesine geri göndermiş. O ve yaşlı gemici birlikte adada yalnız kalmışlar. Daha sonra Prens ve gemici yedi gün yedi gece boyunca boğazlarına kadar su içinde yürüyüp durmuşlar. Sonunda Gümüşlü Ada denilen yere varmışlar. Burada gümüşten bir dağ varmış. Oranın her yeri ve sahili de gümüştenmiş.</p>
				<p class="normal">Bu arada yaşlı adam çok yorulmuş, gücü azalmış. Bir adım atacak hali bile kalmamış. Prens'e, "Oğlum," demiş, "sen doğuya doğru yoluna devam edeceksin. Orada gümüşten bir dağ var. Ona ulaştığında mavi lotus çiçeklerini göreceksin. Lotus çiçeklerinin her birinde zehirli yılanlar vardır. Onların nefesi zehirlidir ve çok tehlikelidir. Uzaktan sanki lotus çiçekleri duman çıkarıyormuş gibi görünürler. Sakın buna aldanma. Şayet burayı aşabilirsen, bir zaman sonra Ejderhalar Sultanı'nın mücevherli şehrine varacaksın. O şehrin çevresinde yedi katlı bir hendek vardır. Hendeklerin içinde zehirli ejderhalar ve yılanlar bulunur. Şehre girebilmen için onların arasından yürüyüp geçmen gerekecek. Dikkat et! Şehre varabilirsen Ejderhalar Sultanı'na git, orada Büyük Mücevheri bulacaksın. Artık ben ölmek üzereyim. Senin yolun açık olsun. Sakın merak etme, oraya sağ salim ulaşacak, mücevheri bulacaksın."</p>
				<p class="normal">Yaşlı adamın son sözleri üzerine Prens çok üzülmüş. "Sizi asla yalnız bırakmam," demiş.</p>
				<p class="normal">Yaşlı adam artık zor konuşuyormuş, "Hayır!" demiş, "benim iyi kalpli Prensim yolunuza devam etmelisiniz. O mücevheri almalı, yoksulları sevindirmelisiniz. Beni ise merak etmeyin. Sonsuz mutluluğu bulduğunuzda beni kalbinizden silmeyin, iyi ve doğru sözlü bir yolcu olarak, sizin rehberiniz olarak anımsayın; bu bana yeter."</p>
				<p class="normal">Bu iyi ruhlu, temiz kalpli adamı istemeye istemeye orada öylece bırakıp, ağlayarak yola koyulmuş Prens. Yedi gün yedi gece yürümüş ve sonunda Gümüş Dağı'na yaklaşmış. Gümüş Dağı'nın etrafındaki lotus çiçeklerinin dumanı gibi görünen yılanları fark edince, sessizce onların arasından geçerek yoluna devam etmiş. Yedi gün daha yürüyünce Ejderhalar Sultanı'nın şehrine varmış. Şehrin çevresinde, yaşlı denizcinin söylediği gibi yedi katlı bir hendek varmış. Hendeğin içinde de yüzlerce zehirli ejderha ve yılan... Prens hiç korkmadan onların arasından da geçip gitmiş. Şehrin kapısına ulaştığında, kapıda iki genç kızı bekler bulmuş. "Siz de kimsiniz," diye sormuş Prens. Kızlar, "Biz kapının nöbetçileriyiz," demişler ve Prens'e kapıyı açmışlar.</p>
				<p class="normal">Prens şehrin içine doğru yürümeye başlamış ve doğudaki kapıya varmış. Orada da dört güzel kızın durduğunu ve gümüş bir ipi eğirdiklerini görmüş. Kızlara kim olduklarını sorunca, onlar da kapıcı olduklarını söylemişler. Prens yoluna devam etmiş ve sarayın kapısına ulaşmış. Orada da olağanüstü güzel sekiz kız yoluna çıkmış. Onlar altın bir ipi eğiriyorlarmış. Bir süre bu alımlı kızların güzelliklerini hayranlıkla seyretmiş. Sonra, onlara Ejderhalar Sultanı'nın eşleri olup olmadıklarını sormuş. Onlar, "Hayır," demişler, "biz sarayın nöbetçileriyiz."</p>
				<p class="normal">Prens onlara, "Ben," demiş, "uzak diyarlardan geliyorum. Babam geldiğim ülkenin sultanıdır. Sultanınız izin versin içeri gireyim."</p>
				<p class="normal">Nöbetçi kızlar, Prens'in isteğini sultanlarına iletmişler.</p>
				<p class="normal">Ejderhalar Sultanı, "Bu Prens," diye düşünmüş, "güçlü ve kutsal bir ruha sahip olmasaydı buraya kadar gelemezdi." Sonra, "Bırakın girsin," diye emretmiş nöbetçilere.</p>
				<p class="normal">Prens saraydan içeri girip yürümeye başlamış. Ejderhalara Sultanı onu karşılamış ve elinden tutarak mücevherli tahta oturtmuş. Ejderhalar Sultanı, İyi Kalpli Prens'e, "Söyleyin," demiş, "sizi, bunca tehlikeyi göze alarak bu yolculuğa çıkaran şey nedir?"</p>
				<p class="normal">Prens başından beri her şeyi anlatmış Sultan'a, "Dünyadaki bütün canlıların mutlu olmak hakkıdır. Ben, yoksul, zavallı, mutsuz olanlara yardım için yola çıktım. Ama, bunun için Büyük Mücevhere ihtiyacım var. Onu sizden istemeye geldim."</p>
				<p class="normal">Sultan, "Tamam," demiş, "biz daha önce de bizden mücevher isteyen yiğitleri eli boş göndermedik. Ancak, burada yedi gün yedi gece kalın, bize iyi düşüncelerinizi anlatın. Biz de sizin doğru düşüncelerinizden yaralanmak isteriz. Yedinci günün sonunda da size mücevheri vereyim."</p>
				<p class="normal">Böylece İyi Kalpli Prens yedi gün boyunca orada kalmış. Ejderhalar, Prens'e sevgi ve saygıda kusur etmemişler. En güzel yemekleri yedirip, en rahat yerde yatırmışlar. Yedinci günün sonunda Ejderhalar Sultanı başındaki Büyük Mücevheri çıkartıp Prens'e vermiş. Ve ona şöyle demiş: "Bu mücevheri büyük bir memnunlukla size bağışlıyorum. Siz yüce Tanrının sonsuz mutluluğunu bulduğunuzda, o zaman beni anımsayın, beni bırakmayın. Sizin kutsal gücünüz bizi kötülük yapmaktan korusun."</p>
				<p class="normal">Böylece vedalaşan Prens'i ejderhalar omuzlarına alarak okyanusa kadar taşımışlar. Okyanus kıyısına varınca İyi Kalpli Prens orada kardeşini görünce şaşırmış. İki Prens birbirlerine sarılıp öpüşüp koklaştıktan, sevinçten ağlaşıp, yine neşelendikten sonra, İyi Kalpli Prens, "Sevgili kardeşim," diye sormuş, "ne yaptınız, herkes sağ salim dönebildi mi evine?"</p>
				<p class="normal">"Ah!" demiş, yapmacık bir sesle Kötü Kalpli Prens, "Onları deniz yuttu, hiçbiri kurtulamadı, hepsi öldü."</p>
				<p class="normal">İyi Kalpli Prens, çok üzülmüş, ağlamış, "Peki ama," demiş, "sen nasıl kurtuldun?"</p>
				<p class="normal">"Ben," diye yanıtlamış onu Kötü Kalpli Prens, "gemiden kopan bir tahta parçasına tutunarak buraya kadar gelebildim."</p>
				<p class="normal">Ardından ağabeyine, "Mücevheri buldun mu?" diye sormuş. Aslında onun bütün merakı da buymuş.</p>
				<p class="normal">Doğru sözlü Prens, başından geçenleri bir bir anlatmış, "Sonunda," demiş, "Büyük Mücevheri aldım."</p>
				<p class="normal">"Ah!" demiş, "benim yiğit ağabeyim, çok yorulmuş olmalısın. Verin mücevheri ben saklayayım."</p>
				<p class="normal">Ve İyi Kalpli Prens başına koyduğu mücevheri çıkarıp kardeşine vermiş, "Aman," demiş, "onu iyi sakla, hırsızlar çalmasın." Sonra da yorgunluktan hemen oracıkta uyuya kalmış.</p>
				<p class="normal">Mücevheri alan Kötü Kalpli Prens, ağabeyi derin bir uykuya dalınca hemen sivri iki dal bulup İyi Kalpli Prens'in gözlerine saplamış. Oradan uzaklaşırken, "Bu şekilde yönünü bulamaz, orda burda ölür. Ben de mücevheri alıp giderim. Böylece anne babamın gözüne girerim," diye düşünüyormuş.</p>
				<p class="normal">Gözlerini kaybeden İyi Kalpli Prens, "Kardeşim neredesin? Hırsızlar gözlerimi kör etti," diye ağlayıp bağırıyormuşsa da nafile. Kötü Kalpli Prens, arkasına bakmadan çoktan yola koyulmuş bile.</p>
				<p class="normal">Tam o sırada oralarda dolaşan bir cin, Prens'in ağlayıp bağırmalarına dayanamayıp ortaya çıkmış, "Boşuna bağırıp durma," demiş, "kardeşine sesini duyuramazsın. Mücevheri alıp çoktan yola koyuldu."</p>
				<p class="normal">"Ah!" demiş Prens sevinerek, "kardeşim hırsızlardan mücevheri kurtardı o halde."</p>
				<p class="normal">"Ne kadar da safsın," demiş cin, "Hırsız olan kendi öz kardeşin. Senin gözlerini oyan da o."</p>
				<p class="normal">Bunun üzerine acısı daha da artan Prens kahrolmuş. "Kardeşim bunu bana nasıl yapar," diye ağlayıp sızlanmış. Cin, İyi Kalpli Prens'e çok çok acımış. Onu kolundan tutup kaldırmış. "Siz merak etmeyin," demiş, "ben sizi insanların yanına ulaştıracağım."</p>
				<p class="normal">Bu arada, Kötü Kalpli Prens, ülkesine varıp, Sultan babasının yanına gelmiş. Ona kendi uydurduğu hikâyeyi anlatmış. Denizde gemilerin battığını, herkesin, bu arada İyi Kalpli Prens'in de denizde kaybolduğunu, bir tek kendisinin kurtulduğunu söylemiş. Sultan İyi Kalpli Prens'inin kaybolduğunu duyunca çok çok üzülmüş, ağlayıp sızlanmış, kendini yerden yere atmış. Uzun bir süre sonra sakinleşip kendine gelince askerlerine, "Çok sevgili, iyi kalpli oğlumun iyi ya da kötü haberi gelene kadar, diğer oğlumu hapse atın," diye buyurmuş.</p>
				<p class="normal">Askerler, Kötü Kalpli Prens'i yakalayıp, ayaklarını zincire vurmuşlar ve doğru zindana atmışlar.</p>
				<p class="normal">İyi kalpli Prens ise şansı ve üstün gücü sayesinde ve elbette cinin de yardımıyla komşu ülkeye kadar ulaşmış. Burası onun nişanlısının babasının kral olduğu ülkeymiş.</p>
				<p class="normal">Prens şehrin kapısında dinlenirken, Kral'ın çobanı beş yüz boğayı ona doğru sürmeye başlamış. Boğaların lideri kendini Prens'e siper edip onu sürüden kurtarmış. Boğaların hepsi geçtikten sonra Prens'in gözlerini yalayarak, gözündeki sivri çubukları çıkarmış. Bütün bu olanları gören kapıdaki nöbetçi Prens'in yanına gelip onu ayağa kaldırmış. Çoban, onun kim olduğunu, nereden geldiğini sorarak, "Siz," demiş "bütün insanlardan farklı birini benziyorsunuz. Neden böyle zavallı bir haldesiniz?"</p>
				<p class="normal">Prens, kim olduğunu nereden geldiğini, ülkesini söylerse kardeşinin öleceğini biliyormuş. Bu yüzden, "Ben yalnızca yoksul ve zavallı bir dilenciyim," diye yanıtlamış onu.</p>
				<p class="normal">Çoban onu alıp evine götürmüş. Karısına ve çocuklarına ona iyi bakmalarını söylemiş. Bir ay boyunca Prens'e gayet iyi bakan çobanın ailesi yavaş yavaş sıkılmaya, homurdanmaya başlamış. Bunun üzerine kalbi kırılan Prens, çobana "Bana yeterince baktınız. Artık size yük olmaya başladım, ben gidiyorum," demiş.</p>
				<p class="normal">Çok üzülen çoban onu bırakmak istemediyse de Prens ısrar etmiş: "Bir konuk için yeterince uzun kaldım. Daha fazlası uygun olmaz. Bana kardeşlik ettiniz. Sağ olun. Sizden son olarak bir iyilik daha istiyorum. Bana bir saz bulun. Saz çalıp türkü söyleyerek rahatlıkla hayatımı sürdürürüm."</p>
				<p class="normal">Böylece çoban ona bir saz bulup getirmiş. Prens sazı alıp şehrin meydanına gelmiş. Bir köşeye oturup çalmaya başlamış. Prens saz çalmada pek ustaymış. İnsanlar yavaş yavaş etrafında toplanmaya başlamış. Onun bazen hüzünlü, bazen bilgece sözler içeren şarkılarını kâh ağlayarak, kâh gülerek dinliyorlar, ona yiyecek ve içecek getiriyorlarmış. Prens kendisine getirilen yiyecekleri oraya toplaşan fakirlerle paylaşıyormuş. Bu böyle günlerce sürüp durmuş.</p>
				<p class="normal">Sonunda bu bilge, kör şarkıcının namı öyle yayılmış ki, nişanlısının babası Kral'ın kulağına kadar gitmiş.</p>
				<p class="normal">Kral'ın bir sorunu varmış. Sarayın bahçesindeki yemişleri, sebzeleri kuşlar talan ediyorlarmış. Ülkedeki bilge kişiler bu sorunu ne yaptılarsa da çözememişler. Birçok kişi, Kral'a, bu soruna bilge âşık çözüm bulur, diye salık vermiş. Hemen adamlarını yollayıp Prens'i makamına getirtmiş.</p>
				<p class="normal">Prens, "Beni," demiş, "bahçenize götürün size orada yemişlerinizi kuşlardan nasıl kurtaracağınızı göstereceğim."</p>
				<p class="normal">Kral, saray bahçıvanına Prens'i bahçeye götürmesini söylemiş. Prens, önce saz çalıp türkü söylediği meydana gidip, orada onu bekleyen fakir fukarayla vedalaşmış. Onlara, "Sizlerle tekrar karşılaşmamızın zor olduğunu biliyorum. Ancak sonsuz mutluluğu bulursam sizi kurtarmak için tekrar geleceğim," diyerek ihtiyaçları yiyecek, içecek, giysi ve ayakkabıyı dağıtmış. Orada bulunan beş yüze yakın fakir fukara onun gitmesini hiç istemiyormuş. Ağlayıp, sızlanmaya başlamışlar. "Siz," demişler, "öksüzün anası, yetimin babası oldunuz. Şimdi bizi böyle mutsuz, hüzünlü, biçare bırakıp nereye gidiyorsunuz?"</p>
				<p class="normal">Prens, "Ayrılık da yaşama aittir," demiş, "seven de sevilen de bir gün gelir ki ayrılabilir."</p>
				<p class="normal">Oradan hüzünle ayrılan Prens bahçıvanla birlikte sarayın bahçesine doğru yola koyulmuş. Bahçeye geldiklerinde bahçıvana, "Şimdi," demiş, "on, on beş kadar çıngırak bulun. Onları ağaçların dallarına sıkıca bağlayın. Uçlarına da uzunca bir ip takın. Ben burada oturacağım. İplerin bir ucu bende olacak. Kuşlar geldiğinde çıngırakları öyle bir sallayacağım ki, onların çıkardığı sesten ürküp kaçacaklar. Böylece güzel yemişleriniz kuşların verdiği zarardan kurtulmuş olacak."</p>
				<p class="normal">Prens'in istekleri hemen yerine getirilmiş. Kuşlar ertesi gün bahçeye hücum ettiklerinde Prens'in yaptığı şamatayla karşılaşınca neye uğradıklarını şaşırmışlar. Ağaçlara konamadan oradan uzaklaşmışlar.</p>
				<p class="normal">Böylece günler geçip giderken, İyi Kalpli Prens'in nişanlısı Prenses, bahçelerini kuşların talanından kurtaran bilgeyi merak ederek, onun yanına varmış.</p>
				<p class="normal">"Söyleyin bakalım," demiş, "kör âşık, siz nerelisiniz? Nereden gelip, nereye gidersiniz?"</p>
				<p class="normal">Prens, onu tanımışsa da bir şey belli etmek istememiş, o hâlâ kardeşi Kötü kalpli Prens'in başına kötü bir şey gelmesinden korkuyormuş. "Ben," demiş, "biçare bir zavallıyım, ülke ülke dolaşır, sonsuz mutluluğu ararım."</p>
				<p class="normal">Prenses, "Bu kör halinizle mi arıyorsunuz sonsuz mutluluğu?" diye sorunca, onun alay ettiğini sanan Prens çok üzülmüş. "Benim bu biçare halimle, görmeyen gözlerimle alay etmeye utanmıyor musunuz?" diye sorarak içerlenmiş.</p>
				<p class="normal">Prenses çok utanmış, "Beni," demiş "yanlış anladınız, sizinle dalga geçmek değildi niyetim."</p>
				<p class="normal">Prens ona inanmayınca, Prenses, "Eğer," demiş, "sizinle alay etmişsem, böyle ömür boyu kör kalın. Değilse, gözleriniz açılsın ve parlayan güneşi görsün."</p>
				<p class="normal">Prenses'in sözü biter bitmez Prens'in gözleri açılmış. Karşısındaki dünya güzeli kıza bakakalmış. Kız, "Şimdi," demiş, "inandınız mı bana?"</p>
				<p class="normal">"Evet," demiş Prens, "size inanıyorum. Siz de benim sırrımı öğrenmeyi hak ettiniz."</p>
				<p class="normal">Ve Prens kendisinin kim olduğunu, başından neler geçtiğini bir bir nişanlısına anlatmış. Anlatmış anlatmasına ama kız ona inanmamış. "Ben," demiş, "seni iyileştirdim ama sen buna değmezmişsin. Nasıl olur da benim biricik Prens sevgilim olduğunu iddia edersin. O okyanusa gitti ve henüz dönmedi."</p>
				<p class="normal">Prens, "Haklısınız inanılacak gibi değil, ama ben hayatımda hiç yalan söylemedim. Bana inanmalısınız," diyerek yalvarmaya başlayınca, Prenses, "Susun," diye bağırmış, "hâlâ yalan söylüyorsunuz. Size inanmıyorum."</p>
				<p class="normal">Böylece ağlayarak oradan ayrılıp babası Kralın yanına koşmuş. Olanları tek tek babasına anlatmış. Babası muhafızları gönderip Prens'i yanına getirtmiş. Prens olan biteni bir de ona anlatınca, Kral, "O halde," demiş, "bunu ispatlamak için babanızın yanına dönmeye hazır mısınız?"</p>
				<p class="normal">"Tamam," demiş Prens, "artık ülkeme dönmeye hazırım."</p>
				<p class="normal">Bunun üzerine Prenses, Kral'ı ve büyük bir kafile İyi Kalpli Prens'e refakat etmek üzere hazırlanmış. Yedi gün yedi gece süren hazırlıklardan sonra kervan yola koyulmuş. Az gidilip uz gidilmiş, dere tepe düz gidilmiş, dağlar ormanlıklar aşılıp sonunda İyi Kalpli Prens'in ülkesine varılmış.</p>
				<p class="normal">Onların gelişini haber alan Sultan ve karısı komutanlarını da yanına alıp kafileyi saray kapısında karşılamış.</p>
				<p class="normal">En önde Kral, arkasında güzel Prenses ve İyi Kalpli Prens kapıdan içeriye girdiklerinde İyi Kalpli Prens'in annesi, "Oğlum, benim iyi kalpli Prens'im," diyerek oğlunun boynuna sarılmış. "Çok şükür," diyormuş gözündeki sevinç gözyaşlarını silerken, "sağ salim dönebildin. Zaten senin öldüğüne hiçbir zaman inanmadım."</p>
				<p class="normal">Prens sultan babasına hemen kardeşini sormuş. Onun zindanda olduğunu öğrenince, "Babacığım," demiş "o bir hata yaptı. Ama o benim kardeşim. Ona bir şans daha vermek sizin büyüklüğünüzdür."</p>
				<p class="normal">Zaten Kötü Kalpli Prens yaptıklarından çoktan pişman olmuş. Zindandan çıkınca kardeşinin boynuna sarılmış. "Affet beni kardeşim," demiş, "hırs ve kıskançlık gözümü bürümüştü. Sana çok kötülük yaptım. Ama artık akıllandım."</p>
				<p class="normal">İyi Kalpli Prens de onu affetmiş.</p>
				<p class="normal">Bütün bu olanları izleyen Prenses de Prens'in yanına gelerek, "Beni de affet ne olur," demiş, "sana inanmadım. Çok üzgünüm."</p>
				<p class="normal">Prens, Prenses'e sarılarak onu da affettiğini göstermiş.</p>
				<p class="normal">Hemen düğün dernek kurulmuş. Prensle Prenses'in düğünü kırk gün kırk gece sürmüş. Onlar o kadar mutlu bir yuva kurmuşlar ki, o yuvadan çıkan mutluluk dalgası bütün dünyayı sarmış.</p>
				<p class="normal">Babası öldüğünde Prens ülkenin yeni sultanı olmuş. Adil bir vergi düzeni kurup, zenginden daha çok vergi almaya başlamış. Aldığı vergileri hazineye katmak, eğlencelerle har vurup savurmak yerine, ülkesini kalkındırmak için kullanmış. Ülkesinde aç ve işsiz kimse kalmasın diye yeni iş sahaları yaratmış. Çünkü artık okyanusa gitmeden önce öğüt almak için yanına çağırdığı bilgelerin dediği gibi, zenginliğin gerçekten de toprağı ekip biçmede, daha çok koyun ve sığır yetiştirmede ve ticarette olduğunu öğrenmiş.</p>
				<p class="normal">Artık daha çok kadın yün eğirip, kumaş dokuyor; daha çok demirci kazma kürek yapıyor; daha çok köylü toprağı işleyip koyun, sığır yetiştiriyor, daha çok sanatçı çanak çömlek imal ediyor ve ürettiklerini başka insanlara, başka ülkelere satıyormuş. İşsiz kimse kalmayınca insanların dilenmesine de gerek kalmamış. İyi Kalpli Prens'in ve ülkesinin ünü bütün dünyaya yayılmış. Böylece diğer ülkeler de onları örnek alarak sonsuz mutlulukla buluşmuşlar.</p>

		</body>
</html>