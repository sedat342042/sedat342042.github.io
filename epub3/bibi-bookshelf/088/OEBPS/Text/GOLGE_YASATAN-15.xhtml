<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>GOLGE_YASATAN-15.xhtml</title>
  <link href="../Styles/stylesheet1.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="golge-yasatan">
    <div class="generated-style" id="calibre_pb_0"/>

    <div class="calibre2" id="calibre_pb_0"/>

    <h1 class="bolum-ad-tek-sat-r" id="toc-anchor" xml:lang="tr"><span class="bolum-ad">Düş 7</span></h1>

    <p class="duz-yaz" xml:lang="tr"><span class="duz-yaz1">Kapalıçarşı’nın Nuruosmaniye Kapısı’nın kuzeyinde kurulan tavuk pazarının yakınlarındaki esir pazarı sabah erkenden açılır, öğleyin kapanırdı. Yeni kölelerden satılmayanlar avlunun ortasındaki binada, kadınlar da kafeslerle bölünmüş odalarda tutulurdu. Zincire vurulmuş cezalı köleler için de hastalıklı, pis, tonozlu odalar vardı. Avludaki kahvehanede esirciler ile müşteriler sürekli pazarlık ederdi. Defalarca satılan kadınlar, ilk kez satılan küçük kızlar, durmadan dayak yiyen zenci erkekler, bazı iriyarı ağaların ağzını sulandıran oğlanlar ortak bir korkuyu paylaşırlardı. Galatalı Numan, peşindeki adamı atlatabilmek için o gün sabah erkenden çıkıp esir pazarına yürüdü. Adamı atlatınca pazarlıkların tek tük sürdüğü kahvehanede adamlarını beklemeye başladı. Nargile istedi. Onu gören esirciler yanaşıp ellerindeki güzel kadınlardan ve oğlanlardan bahsetmeye başladılar. Bir süre sonra Samurkaş Salih, Tatar Nazif ve Kız Servet geldi.</span></p>

    <p class="duz-yaz" xml:lang="tr"><span class="duz-yaz1">– Ne yaptınız? Topladınız mı istediğim adamları?</span></p>

    <p class="duz-yaz" xml:lang="tr"><span class="duz-yaz1">– Evet.</span></p>

    <p class="duz-yaz" xml:lang="tr"><span class="duz-yaz1">– Tamam o zaman. Salı gecesi hazır olun. Yalnız bir derdimiz var. Peşimde adam var. Saray’ın hafiyesi de olabilir, Erzurumlu Mehmed Ağa’nın da.</span></p>

    <p class="duz-yaz" xml:lang="tr"><span class="duz-yaz1">– Sana bir şey danışacağım Numan.</span></p>

    <p class="duz-yaz" xml:lang="tr"><span class="duz-yaz1">– Söyle Nazif.</span></p>

    <p class="duz-yaz" xml:lang="tr"><span class="duz-yaz1">– Şu benim Dilâviz var ya. Yavuklum.</span></p>

    <p class="duz-yaz" xml:lang="tr"><span class="duz-yaz1">– Eeee. Geveleme.</span></p>

    <p class="duz-yaz" xml:lang="tr"><span class="duz-yaz1">– Hasan Basri denen bir adam rahatsız ediyormuş. İstemeye bile gitmişler. Babası da olmaz deyince peşinden ayrılmaz olmuş. Ne yapayım dersin?</span></p>

    <p class="duz-yaz" xml:lang="tr"><span class="duz-yaz1">– Ben hallederim. Siz sakın kavgaya girmeyin. Sıkın dişinizi. Hiçbirinizi kaybetmek istemiyorum. Sen bana mahalleyi tarif et.</span></p>

    <p class="duz-yaz" xml:lang="tr"><span class="duz-yaz1">– Eyüp’te. Eyüp’e varınca mezarlığın arasındaki bozuk yoldan yokuş yukarı çık. Diyarıbekir Kıraathanesi’ni sor. Orada bulursun. Ben de giderdim, ama sana haber vermeden gitmek istemedim.</span></p>

    <p class="duz-yaz" xml:lang="tr"><span class="duz-yaz1">– Ben hallederim.</span></p>

    <p class="duz-yaz" xml:lang="tr"><span class="duz-yaz1">– Ben de geleceğim.</span></p>

    <p class="duz-yaz" xml:lang="tr"><span class="duz-yaz1">– Hayır. Sen başını belaya sokma şimdi.</span></p>

    <p class="duz-yaz" xml:lang="tr"><span class="duz-yaz1">Bu işi ertelemeden halletmeliydi. Dilâviz’in oturduğu o kuytu mahallenin kahvehanesine girer girmez onu tanıyan üç beş kişi hareketlendi. Kahveci çay getirdi. Bir emri olup olmadığını sordu.</span></p>

    <p class="duz-yaz" xml:lang="tr"><span class="duz-yaz1">– Hasan Basri’yi tanır mısın?</span></p>

    <p class="duz-yaz" xml:lang="tr"><span class="duz-yaz1">– Evet Beyim. Bu mahallede oturur. Bir kusur mu etmiştir?</span></p>

    <p class="duz-yaz" xml:lang="tr"><span class="duz-yaz1">– Etmiştir. Bana getirin onu.</span></p>

    <p class="duz-yaz" xml:lang="tr"><span class="duz-yaz1">– Beyim, onu tanımazsınız. Ateşli bir delikanlıdır. Hata etmiştir. Affedin.</span></p>

    <p class="duz-yaz" xml:lang="tr"><span class="duz-yaz1">Kahvecinin bu sözleri iyiye işaret etmiyordu, ama bu işi halletmeliydi.</span></p>

    <p class="duz-yaz" xml:lang="tr"><span class="duz-yaz1">– Onu buraya getirin.</span></p>

    <p class="duz-yaz" xml:lang="tr"><span class="duz-yaz1">İkinci çay gelmişti ki içeri giren bir delikanlı sessizliğe neden oldu. Hasan Basri denen delikanlı bu olmalıydı. Gözlerini gözlerinden kaçırmadan Numan’ın masasına doğru yürüdü. Başı tıraşlı, yüzü yaralı, iriyarıydı. Karşısındaki sandalyeye oturdu. Kuşağında yeşil-kırmızı mendil vardı. Erzurumlu Mehmed Ağa’nın itlerinden biriydi. Hazır karşısına almışken ona tembih edilen görevi de yerine getirip hem ağasının gözüne girmek hem de bol para kazanmak istiyordu. Bu bir rastlantı mıydı yoksa çeteleri birbirine kırdırmak için düzenlenmiş oyunun bir parçası mıydı?</span></p>

    <p class="duz-yaz" xml:lang="tr"><span class="duz-yaz1">– Ne var hapishane kuşu?</span></p>

    <p class="duz-yaz" xml:lang="tr"><span class="duz-yaz1">– Sen kabadayı mısın?</span></p>

    <p class="duz-yaz" xml:lang="tr"><span class="duz-yaz1">– Evet, ne olacak?</span></p>

    <p class="duz-yaz" xml:lang="tr"><span class="duz-yaz1">– Kabadayı kendi muhitini korur. Muhitindeki kadına kıza kötü gözle bakmaz.</span></p>

    <p class="duz-yaz" xml:lang="tr"><span class="duz-yaz1">– Sen bana ahkâm keseceğine kendi haline bak. Kabadayılıktan eser kalmamış sende. Bitmişsin be.</span></p>

    <p class="duz-yaz" xml:lang="tr"><span class="duz-yaz1">Çare yoktu. Bu adamı iyice dövecekti. Elinde sıkıca tuttuğu çay bardağını yüzüne geçirir geçirmez Hasan Basri’nin alnı boydan boya açıldı. Numan’ı belinden kavrayıp duvara kadar sürükledi. Numan diziyle yüzüne vurdu. Hasan Basri kuşağındaki kamayı çekti. Numan kıvrak bir hareketle mavi ceketini çıkarıp eline doladı. Her saldırısını savuşturdu. Karşısındaki iri adamın alnından akan kanlar gözlerine doluyordu. Bir anlık boşluğundan faydalanıp üzerine atıldı. Altına aldığında kamasını Numan’ın bacağına sokmuştu. Numan delikanlının ağzının ortasına geçirdiği yumrukla dişlerini kırdı.</span></p>

    <p class="duz-yaz" xml:lang="tr"><span class="duz-yaz1">– Şimdi beni dinle. Dilâviz’e yaklaşmayacaksın. Ağana da selamlarımı söyle. Beni kızdırırsa sana yaptığımı ona da yaparım.</span></p>

    <p class="duz-yaz" xml:lang="tr"><span class="duz-yaz1">O an, ona tuzak kuranların kapanlarına kolayca yakalandığını düşündü. Eve gitmeliydi. Bacağı kötü kanıyordu, ama Halil’i almalıydı. Gitmezse Halil vazgeçebilirdi.</span></p>

    <p class="duz-yaz" xml:lang="tr"><span class="duz-yaz1">Abid Efendi’nin meyhanesine uğrayarak siyah çarşafa bürünmüş Halil’i aldı. Kimsenin görmemesi için çok dikkatli çıktılar. Artık her an Erzurumlu Mehmed Ağa’nın adamlarıyla karşılaşabilirdi. Adamlarına da bulaşabilirlerdi. Kapalıçarşı’da dikkat çekmemek için topallamamaya çalışıyordu. Hasan Basri’nin bacağına sapladığı bıçak çok derine girmemişti, ama canını yakıyordu. Yakın olmasına rağmen Çuhacılar Hanı tarafından girmediler. Tam ters taraftan, Yolgeçen Hanı’nın oradan Sipahi Caddesi’ne çıktılar. Dolanarak Servet’in dükkânına girdiler. Salih’le göz göze geldiğinde ona kileri işaret etti. Samurkaş Salih uzun süredir denizde olan adamı Çolak Turhan’la birlikte aşağıda bekliyordu. Küfeyle kumu o taşıyacaktı. Çok güvenilir bir adamdı. Halil üzerindekileri çıkarınca Samurkaş Salih şaşkınlığını gizleyemedi. Konuşmaması, Halil’in moralini bozmaması için Numan hemen bir soru sordu.</span></p>

    <p class="duz-yaz" xml:lang="tr"><span class="duz-yaz1">– Malzemeleri getirdin mi?</span></p>

    <p class="duz-yaz" xml:lang="tr"><span class="duz-yaz1">– Bu ne ya? dedi Salih şaşkınlıktan, garip garip bakmaması için kaş göz işareti yapan Numan’ın hareketlerini fark edememişti.</span></p>

    <p class="duz-yaz" xml:lang="tr"><span class="duz-yaz1">– Bu Halil. Dehlizi o kazacak. Malzemeleri getirdin mi dedim.</span></p>

    <p class="duz-yaz" xml:lang="tr"><span class="duz-yaz1">– Evet. Orada, küfede.</span></p>

    <p class="duz-yaz" xml:lang="tr"><span class="duz-yaz1">Halil kendisine bakan gözleri umursamadan küfenin üzerindeki çuhayı açtı. Çekici ve küçük keskiyi aldı. Büyük keskiyi, küreği ve kazmayı köşeye bıraktı. Kendisine verilen ölçülere göre çizdiği haritayı çıkardı cebinden. Kendi kendine konuşarak bazı hesaplar yaptı. Yıllarını mahzende geçirmiş bir adam için çok hareketliydi. Küçücük kilerde sürekli yürüdü. Merdivenleri inceledi, dükkânın girişine göre nerede durduğunu hesapladı. Yukarı baktı. Ayağıyla tabana vurdu. Dışarıdan gelen sesleri dinledi. Keskiyi duvara yerleştirdi. Çekiçle küçük darbeler indirdi keskiye. Cebinden çıkarttığı büyük bir mendili ağzını ve burnunu kapatacak şekilde bağladı. Samurkaş Salih ve Çolak Turhan hâlâ şaşkın şaşkın Halil’i inceliyorlardı. Numan bunu fark etmişti, ama onları uyaramadan Halil aniden dönerek sert bir şekilde konuştu.</span></p>

    <p class="duz-yaz" xml:lang="tr"><span class="duz-yaz1">– Öyle dikilecek misiniz, yoksa dökülmeye başlayan toprağı karşı köşeye yığmaya girişecek misiniz?</span></p>

    <p class="duz-yaz" xml:lang="tr"><span class="duz-yaz1">Çolak Turhan hemen atıldı. Yerdeki toprağı küfesine doldurdu. Öbür köşeye döktü. Halil arada bir toprağı avuçluyor, parmakları arasında sıkıyordu. Kendi kendine konuşarak işine devam ediyordu. Yarı deliydi sanki. Arkasına dönüyor, arkasında birisi varmış gibi kaş göz işaretleri yapıyordu.</span></p>

    <p class="duz-yaz" xml:lang="tr"><span class="duz-yaz1">– Yarın gelirken bana sağlam kalaslar getirmeniz lazım.</span></p>

    <p class="duz-yaz" xml:lang="tr"><span class="duz-yaz1">– Ne için?</span></p>

    <p class="duz-yaz" xml:lang="tr"><span class="duz-yaz1">– Dayanaklar için. Dehliz çöksün istemezsin herhalde.</span></p>

    <p class="duz-yaz" xml:lang="tr"><span class="duz-yaz1">– Ancak küfelerle getirebiliriz.</span></p>

    <p class="duz-yaz" xml:lang="tr"><span class="duz-yaz1">– O boydaki kalaslarla daracık bir dehliz kazabilirim.</span></p>

    <p class="duz-yaz" xml:lang="tr"><span class="duz-yaz1">– Olsun. Geçeriz. Sen kaç gün süreceğini söyleyebilir misin?</span></p>

    <p class="duz-yaz" xml:lang="tr"><span class="duz-yaz1">– Bu gece en az on adımlık yer kazarım. Yarın kalaslar geldikten sonra yirmi beş adım daha ilerlerim. Sonraki gece bitmiş olur.</span></p>

    <p class="duz-yaz" xml:lang="tr"><span class="duz-yaz1">– Savaşlarda lağımcılar bir gecede kazıyor bu kadar yeri.</span></p>

    <p class="duz-yaz" xml:lang="tr"><span class="duz-yaz1">– Toprak çok yumuşak. Üç günden önce bitmez.</span></p>

    <p class="duz-yaz" xml:lang="tr"><span class="duz-yaz1">Numan, Salih’ten önce kolunun altına bir top kumaş alıp çıktı. Sözleştikleri gibi Salih’i Kürkçüler Hamamı’nın önünde beklemeye başladı. Samurkaş Salih meydanda yoktu. İyice meraklanmıştı. Hava kararmak üzereyken geri döndü. Yolunda gitmeyen bir şeyler olduğunu hissediyordu. Mahmutpaşa Yokuşu’nun sonundaki Aynacılar’da büyük bir kalabalık vardı. Elindeki kumaşı fırlatmış, koşmaya başlamıştı. Ne olduğunu görmek için çevredekileri itekledi. Bacağındaki yaradan kan akmaya başladı.</span></p>

    <p class="duz-yaz" xml:lang="tr"><span class="duz-yaz1">Üç kişi Samurkaş Salih’i paralıyordu. Bıçağını çekip aralarına daldı. Elindeki bıçağı adamlardan birisinin böğrüne daldırıverdi. Yüzüne doğru gelen palayı savuşturduktan sonra okkalı bir yumruk indirdi iri adamın çenesine. İkisini yaralayınca üçüncü kaçtı. Yere yığıldı. Salih berbat durumdaydı. Onu kaldırdı. Çevredeki insanlar da destek oldular. Galata’ya, Abid Efendi’nin meyhanesine gittiler. Mahzene indiler. Abid Efendi yaralı adamlara hemen içecek bir şeyler hazırladı. Yaralarını sardı. Numan yere uzanır uzanmaz gözleri kapanmıştı.</span></p>
  </div>
</body>
</html>