<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>GOLGE_YASATAN-10.xhtml</title>
  <link href="../Styles/stylesheet1.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="golge-yasatan">
    <div class="generated-style" id="calibre_pb_0"/>

    <div class="calibre2" id="calibre_pb_0"/>

    <h1 class="bolum-ad-tek-sat-r" id="toc-anchor" xml:lang="tr"><span class="bolum-ad">5</span></h1>

    <p class="duz-yaz" xml:lang="tr"><span class="duz-yaz1">“Kendisine katılan her insanı dev bir yaratık gibi yutuyordu kalabalık, bataklık gibi çekiyordu yakaladığı her insanı dibe daha dibe iyice dibe en dibe hiç yukarı çıkamasın diye.</span></p>

    <p class="duz-yaz" xml:lang="tr"><span class="duz-yaz1">Batan çıkamaz ki…</span></p>

    <p class="duz-yaz" xml:lang="tr"><span class="duz-yaz1">Birilerinin bataklığın üzerinde durabilmesi için ayaklarının altını doldurması gerekmez mi? Peki neden bu dev sömürü organizmasının büyük dişlerine kaptırıyorlar kendilerini?</span></p>

    <p class="duz-yaz" xml:lang="tr"><span class="duz-yaz1">Neden bu kalabalık?</span></p>

    <p class="duz-yaz" xml:lang="tr"><span class="duz-yaz1">Birileri birilerini kandırmalı, dolandırmalı, sonra da itmeli ki bataklığın dibine, nefeslenebilsin, umutlanabisin. Zaten ezilenler de itilenler değil mi? Onlar da bile isteye girişiyorlar bir gün ezmek umuduyla bu işe.</span></p>

    <p class="duz-yaz" xml:lang="tr"><span class="duz-yaz1">Yalnızlık; yalın olmak, tek kalmak mıdır bedenen ve ruhen, ki bunu söylemeye bile gerek yok, gerçek yalnızlar kalabalığın ortasında ruhlarını yalıtanlardır. Kalabalıktır aslında yalnızlığı ortaya çıkaran.</span></p>

    <p class="duz-yaz" xml:lang="tr"><span class="duz-yaz1">Ağızlarından anüslerine kadar tıka basa dolu, beyinleri ilk kıvrımından son kıvrımına kadar boş insanlar, dürüstlük zırvalarıyla kafaları gübreleyip oy bitirmeye çalışan politikacılar, çevrelerini kendilerinin aptal olduğuna inandırıp aptallıklarını paraya dönüştüren akıllılar, sokaklarda yürekleri hoplatamayan, ama penisleri kıpırdatan orospular, sokaklarda yürekleri hoplatan, penisleri kıpırdatan ve yürekleri dağlayıp giden asıl orospular, birbirlerine yumruk sallayan cahil adamlar, karılarını pataklayan kültürlü kocalar, rüküş işkadınları, itibarlarını ellerindeki pahalı deri çantalara sığdıran hırslı işadamları, para denilen kâğıttan tanrılara tapan yaşayan cesetlerle dolu bu kalabalıkta yalnız kalabilmek hiç de zor değil aslında.”</span></p>

    <p class="duz-yaz-ilk-paragraf" xml:lang="tr"><span class="duz-yaz1">Gülümsedi. İlgü’yü düşündü. Ona benziyordu. Öyle ahenkliydi ki düşleri ve görüşleri. Hiç ummadıkları bir anda bu kaypak gezegene merhaba diyen bebeklerine (yenidünyayerlisi diyordu ona) birer parçalarını verdiklerini öğrendiklerinde hüzün ile mutluluk arasında gidip gelen değişik bir his yaşamışlardı. Bu dünyada başına gelecekleri bilmiyordu. Canı sıkıldı. Devam etti.</span></p>

    <p class="duz-yaz-ilk-paragraf" xml:lang="tr"><span class="duz-yaz1">“Yanlış işlerin adamıydım ben. Sıkıntı denizlerinde kürek çekerken amaçsızca, iyice dolandım yanlışlıklar yumağına. Yalnızlık bir türlü çıkmadı hayatımdan. Yanlış yaşayan adamların yazdığı yalnızlık yazılarını sevdim hep. Yanlış yaşadım, doğru yazdım. Yine de yanlışlıklarla değil yazdıklarımla kavga ettim.</span></p>

    <p class="duz-yaz" xml:lang="tr"><span class="duz-yaz1">Yaşam denen bu körebe oyununun sürekli ebesi oldum.</span></p>

    <p class="duz-yaz" xml:lang="tr"><span class="duz-yaz1">Kalıplara sokmaya çalıştılar beni. Kimine zoraki sığdırdım kendimi. Kimine asla giremedim.</span></p>

    <p class="duz-yaz" xml:lang="tr"><span class="duz-yaz1">Küçük Prens oldum, Gülibik’in ardından ağladım, Püsküllü Deve’me bindim, Küçük Kara Balık’ımla denizlerde yüzdüm. Sonra Camus’nün sıkıntılı dünyasını paylaştım, Dostoyevski’nin mutlanmış hüznüne ortak oldum. Kafka’nın böceği oldum, Sartre’ın sözcükleri.</span></p>

    <p class="duz-yaz" xml:lang="tr"><span class="duz-yaz1">Kızma komiser ama eylemlere katıldım, sloganlar attım. Kendimle barışmaya çalıştım, beceremedim. Kendimle çatışmaya çalıştım, onu da beceremedim. Anlamlandıramadım birçok şeyi. Parasız kaldım. Kimseye muhtaç olmadım. Ağladım. Ağlattım. Sayfalarca kendimi anlattım.</span></p>

    <p class="duz-yaz" xml:lang="tr"><span class="duz-yaz1">Annemi çok sevdim. Babamdan nefret ettim. Belki annem babamı dövseydi, ondan da nefret ederdim. Timur’dan hep korktum. Hâlâ da korkuyorum.</span></p>

    <p class="duz-yaz" xml:lang="tr"><span class="duz-yaz1">Çok okudum, az yazdım. Gecelerce kelimeleri ağırladım. Değiştim. Değiştirildim. Yaşamın azgın çarklarında ezildim. Geçim çıkrığında acımasızca eğirildim. Derken çocukluk aşkımla evlendim ve bir kızım oldu. Kızımdan bahsedeceğim biraz komiserim. Kızma. Canım istedi. Beni dinleyecek birisi lazım. Sen beni dinlersin değil mi? Bu bölümleri ileri sardırmazsın, biliyorum. Yağmur yağdığı için aklıma geldi. Yağmur deli gibi yağarken doğmuştu kızım. Adını da Yağmur koymamıza bu neden oldu. İlgü öyle bir şişmişti ki, iğne batırsan patlayacak gibiydi. Bir gün daha doğurmasaydı iğne batırmaya bile gerek kalmayacaktı. Dokuz ay yirmi sekiz günde doğdu. O gün ben Yağmur için üzülmüştüm. İlgü doğumdayken ben pencereden bakıyordum ve kızımın yaşayacaklarını düşünüyordum. Kim bilir kaç kez yağmur yağacaktı kentine, kendine. Kim bilir kaç kez ıslanacaktı evi, giysileri, yüreği. İlk uçurtması tellere takıldığında, tellere değil uçurtmaya küsecekti. İlk saklambacında onu sobeleyen ilk kişiyi ömrünce unutmayacak, yaşama her sobelenişinde onu anımsayacaktı. Bindiği salıncakların gıcırtısını ihtiyarladığında bile duyacaktı derinlerde. Ölümle, ona alınan sarı bir kanaryanın kafesinde tanışacak, anlamlandıramayacak, korkacaktı. Yediği ilk tokatın izi suratına değil yüreğine kazınacak, attığı ilk tokat onun da canını yakacaktı. Zorunlulukların farkına vardığında sorumluluklardan nefret edecek ama dizginleri sıkılaştıkça ehlileşecek, o güzel, o kendine özgü uyumsuzluğunu yitirecekti. İçten gülümseyişi gitgide kurallara bağlanacak, içindeki çocuk nefes alamaz olacaktı. Ağlayacaktı yalnızlığına yakışıklı bir sevgilinin ardından; küsecekti yaşama, kinlenecekti insanlara, güvenini yitirecekti, belki de kaçmaya yeltenecekti. Yeni yeni açan çiçeklere düşmanca bakacak, tepesindeki kuşlardan rahatsız olacaktı. En doğru sandığı insanlarda yanılacak ama yanılgıların yenilgi olmadığını öğrenecekti. Zaten komiser, Yağmur doğuştan yenikti.”</span></p>

    <p class="duz-yaz-ilk-paragraf" xml:lang="tr"><span class="duz-yaz1">Neredeyse ağlayacaktı. Bunun yanlış olacağını düşünerek kaydı durdurdu. O günleri düşündü. Sıradanlığı seven, sıradanlıktan mutlu olan ailelere benzemişlerdi ve gittikçe bu sıradanlığın ne kadar içine düştüklerinin farkına varamaz olmuşlardı. Artık sabahlara kadar oturup kısık bir lambanın eşliğinde yazamaz olmuştu Kerem. Gecelerle olan dostluğu bitmişti. O koca çarkların dişlileri bedenini, daha da önemlisi düşlerini, düşüncelerini, fikirlerini kemirmeye, sömürmeye, kürtaj etmeye başlamıştı. Akşam eve girer girmez Yağmur’la agu-gugu oynuyor ve İlgü’nün hazırladığı yemeği yerken o gün patronuyla nasıl dalaştığını, “x” kişiyle girdiği “y” tartışmayı, “n” müşteriyle yaptığı “m” diyaloğu anlatıyordu. Boğuyor, boğuluyordu. Evet, belki bunun bazı güzel yanları vardı. En azından eskisi gibi çok içmiyor, rezilce yaşamıyordu. Kimi zaman gerçekten mutlu olduğunu hissediyordu, ki bu zamanların bitiminde aslında mutluluğun anlık bir yanılsamadan başka bir şey olmadığını anlıyordu. On yedinci ayın sonunda doktoru Yağmur’un bazı konularda yaşıtlarından geri kaldığını tespit etti. Kâbuslar da o gün başladı. Göz teması kurmadığının, kucaklandığında pek sarılmadığının, anlamsızca ve zamansızca güldüğünün ya da ağladığının farkındaydılar, ama bunların geçici olduğunu tahmin ediyorlardı. Yanılmışlardı. Daha dikkat ettiklerinde yaşıtlarının ilgi duyduğu şeylere yönelmediğini, yine yaşıtlarının elde etmek için can attığı nesneleri geri çevirdiğini gözlediler. Tüm bunlar bir araya getirildiğinde ortaya çıkan tek kelime evliliklerini mahvetmeye yetiyordu: otizm.</span></p>

    <p class="duz-yaz" xml:lang="tr"><span class="duz-yaz1">Çok bunalmıştı. Teybi açtı.</span></p>

    <p class="duz-yaz-ilk-paragraf" xml:lang="tr"><span class="duz-yaz1">“Timur’un özel ilgi alanı bilmecelerdi. Çok zor bilmeceleri çözebiliyordu. Başlangıçta sadece çözmekten başka bir şey yapmıyordu. Bir süre sonra bilmeceler yaratmaya, kâğıtlara yazıp insanlara vermeye başladı. Cevaplamaksa hiç kolay değildi. Araştırmak gerekiyordu. Zoolojiden, biyolojiden, kimyadan, Osmanlı Tarihi’nden, astrolojiden, mitolojiden ne okursa hemen bir bilmece kuruveriyordu. Garip olan benim de bundan haz duymaya başlamamdı. Genellikle bir eşyamı araklıyor, onu bir yere saklıyor ve yerini bilmecelerle tarif ediyordu. İlk tecrübem çok acıydı. Ayaz ölmeden birkaç ay önceydi. Tavşi’nin acısını unutmamız için Ayaz’ın annesi bize gri bir tavşan almıştı. Onun adını da Tavşi koymuştuk. Küçücüktü. Büyüttük. Bir gece Ayaz’da kalıyordu, bir gece bende. Ayaz’da kaldığı bir gece ortadan kayboldu. İki gün aradık. Evden kaçması neredeyse imkânsızdı. Tam ümidimizi yitirmişken Tavşi’nin bahçede duran kutusunun içinde bir kâğıt bulduk. Gazetelerden kesilip yapıştırılmış harflerle bir bilmece yazıyordu üzerinde. Filmlerdeki gibi bir hikâyeydi. Birkaç günde ancak çözebilmiştik bilmeceyi. Şu an hatırlayamıyorum, ama Tavşi’nin yerini tarif ediyordu. Sonunda Tavşi’yi kilidi kırık olan 3 numaranın kömürlüğüne gizlenmiş bir anahtarla açtığımız 8 numaralı dairenin kömürlüğünde kafa derisi soyulmuş olarak bulmuştuk. Bunu Timur’un yaptığını biliyorduk, ama kanıtlayamıyorduk. Bir keresinde de Timur benim İlgü’ye yazdığım şiirleri çalmıştı. Yazdığı bilmecenin yerini bulmam için başka bir bilmece daha yaratmıştı. Bilmeceyi hâlâ saklarım. Hatta sana da okuyayım. Bir dakika bekle. Şuradaki çekmecede olacaktı. Kâğıtlar, kâğıtlar, yine kâğıtlar, işte bilmece. Okuyorum. Dikkat et!</span></p>

    <p class="duz-yaz" xml:lang="tr"><span class="duz-yaz1">‘Bulmak istiyorsan kaybettiğin şiirleri</span></p>

    <p class="duz-yaz" xml:lang="tr"><span class="duz-yaz1">Çözmelisin bu bilmeceyi</span></p>

    <p class="duz-yaz" xml:lang="tr"><span class="duz-yaz1">Sarı ve siyahtır bu bilmen gereken şeyin renkleri</span></p>

    <p class="duz-yaz" xml:lang="tr"><span class="duz-yaz1">La notasında çırpınır tülleri</span></p>

    <p class="duz-yaz" xml:lang="tr"><span class="duz-yaz1">Si’ye düşer sonra artınca yükleri</span></p>

    <p class="duz-yaz" xml:lang="tr"><span class="duz-yaz1">Okumalısın aradaki farkın denk geldiği sayfadaki kelimeleri…’</span></p>

    <p class="duz-yaz" xml:lang="tr"><span class="duz-yaz1">Bir düşün komiser. Bunu çözmek için ne kadar uğraşmak gerekir. Timur çok zekiydi. Uzun zaman kitap karıştırdım. Bulmam gereken sarı ve siyah renkli şeyin balarısı olduğunu saatler sonra anladım. La notasında çırpınan tüllerin bu balarısının kanatları olduğunu ve balarılarının kanatlarını saniyede 440 kere çırptıklarını ancak onlarla ilgili geniş kapsamlı bir araştırmadan öğrendim. Bilim adamlarının bunun ‘la’ notasına denk düştüğünü belirlediğini bu araştırmadan okudum. Şaşkınlığım yükleri artınca yani bal taşırlarken kanatlarını saniyede 330 kere çırpabildiklerini, bunun da ‘si’ notasına denk düştüğünü öğrendiğimde iyice arttı. Aradaki farkı istiyordu bilmecenin son satırında. 440’tan 330’u çıkarttım. 110 neyle ilgiliydi? Bir sayfadan bahsediliyordu. Burada iyice çaresiz kalmıştım. Tam vazgeçecekken masamda duran</span> <span class="italik-yaz">Sular Ne Güzelse</span> <span class="duz-yaz1">adlı kitabı gördüm. Bu kitabı okumuştum. Aradaki farkın denk geldiği sayfadaki kelimeleri okumamı istiyordu. Bulup o cümleleri de okumak istiyorum. Bir saniye. İşte burada. 110.sayfa, evet işte burada. Altını Timur’un kurşun kalemle çizdiği cümleleri okuyorum.</span></p>

    <p class="al-nt-aa-ilk-paragraf" xml:lang="tr"><span class="dar-paragraf-italik">‘– Geliyor musunuz?</span></p>

    <p class="al-nt-aa" xml:lang="tr"><span class="dar-paragraf-italik">– Geliyorum, dedim.</span></p>

    <p class="al-nt-aa" xml:lang="tr"><span class="dar-paragraf-italik">İçim daralır gibi oldu. Çekinerek dipteki odaya girdim. Birtakım eski eşyalar.</span></p>

    <p class="al-nt-aa-son-paragraf" xml:lang="tr"><span class="dar-paragraf-italik">– Şu sandığı çekmeme yardım edin biraz.’</span></p>

    <p class="duz-yaz" xml:lang="tr"><span class="duz-yaz1">Öyküde yazdığı gibi dipteki odaya gittim. Dipteki odada eski eşyaların durduğu bir sandık vardı. Sandığı açtım. Timur şiirleri sandığın içine saklamıştı. Bunun gibi bilmeceler devam etti. Kaybolmalar ve ölümler de.”</span></p>

    <p class="duz-yaz" xml:lang="tr"><span class="duz-yaz1">Teybi kapattı. Uyumak istiyordu. Uyumak ve Galatalı Numan’ı görmek. Yatmadan önce doktorun istediğini yapmalıydı. Rüyalarını yazmalıydı. Gördüklerini belirli bir düzene koyup yazmak hoşuna gidiyordu. Ama doktorunun ona inandığından şüpheliydi. İlk yazdıklarını okuduğunda “ Gerçekten rüyalarında bu detayları da görüyor musun?” diye sormuştu alaylı bir şekilde. Sonra Kerem’in bozulduğunu anlayınca yazmayı bırakmaması için hediye ettiği kalem ile defteri Singapur’dan aldığını, özel malzemelerden yapıldığını anlatarak durumu toparlamıştı. Kerem açık sarı renkli sayfaları olan kırmızı deri kaplı defteri açtı. Daha önce yazdıklarına baktı. Önceki gece gördüğü rüyayı düşündü. Sözcükleştirip mürekkep kılığında sayfalara işlemeye başladı.</span></p>
  </div>
</body>
</html>