<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak1" id="calibre_toc_5"><br class="calibre4"/><br class="calibre4"/><br class="calibre4"/><br class="calibre4"/>  V  </h1>
      <h2 class="kitapickapak" id="calibre_toc_38"><br class="calibre4"/>32<br class="calibre4"/>
      David Hasselhoff</h2><br class="chapter"/><br class="chapter"/><br class="chapter"/><br class="chapter"/>
      <p class="normal1">Sabah ışığı, gökyüzündeki bir yarıktan inen beyaz bir sütun gibiydi; fiyordu Tom Waaler’in deyişiyle “İsa ışığı” şeklinde aydınlatıyordu. Adamın evinin duvarlarında benzer tablolar asılıydı. Tom Waaler suç mahallini çevreleyen plastik bandın üstünden geçti. Onu tanıdıklarını düşünen insanlar bunu görseler, alttan değil de üstten geçmeyi yeğlemesinin doğası gereği olduğunu söylerlerdi. İkincisinde haklıydılar, ama birincisinde değil. Tom Waaler kendisini herhangi bir insanın tanıdığından şüpheliydi. Ve bu durumun değişmesini istemiyordu.</p>
      <p class="normal1">Dijital fotoğraf makinesini, evinde bir düzinesi bulunan Police marka gözlüğünün çelik mavisi camlarına doğru kaldırdı. Gözlükler onu takdir eden bir müşterisinin armağanıydı. Fotoğraf makinesi de öyleydi. Waaler yerdeki çukurla yanındaki cesedin fotoğrafını çekti. Cesedin üstünde siyah pantolon ve bir zamanlar beyaz olan, şimdiyse kil ve kumdan kahverengileşmiş bir gömlek vardı. </p>
      <p class="normal1">“Özel koleksiyonun için mi çekiyorsun?” Soruyu soran Weber’di. </p>
      <p class="normal1">“Bu yeniydi” dedi Waaler başını kaldırıp bakmadan. “Yaratıcı katilleri severim. Adamın kimliğini tespit ettiniz mi?”</p>
      <p class="normal1">“Arne Albu. Kırk iki yaşında. Evli, üç çocuklu. Ayrıca zenginmiş gibi görünüyor. Hemen arkada yazlığı var.”</p>
      <p class="normal1">“Bir şey gören ya da duyan olmuş mu?”</p>
      <p class="normal1">“Şimdi kapı kapı dolaşıp soruyorlar. Ama buranın ne kadar ıssız olduğunu sen de görüyorsun.”</p>
      <p class="normal1">“Şu otelde görgü tanıkları vardır belki.” Waaler kumsalın sonundaki büyük, sarı, ahşap binayı gösterdi. </p>
      <p class="normal1">“Sanmam” dedi Weber. “Yılın bu vaktinde kimse kalmıyordur orada.”</p>
      <p class="normal1">“Cesedi bulan kim?”</p>
      <p class="normal1">“Moss’taki bir telefon kulübesinden anonim ihbar yapıldı. Moss polisine.”</p>
      <p class="normal1">“Katil mi?”</p>
      <p class="normal1">“Sanmam. Adam köpeğine yürüyüş yaptırırken denizden dimdik çıkmış iki bacak görmüş.”</p>
      <p class="normal1">“Konuşmayı kaydetmişler mi?”</p>
      <p class="normal1">Weber başını hayır anlamında salladı. “Polis imdat hattını aramamış.”</p>
      <p class="normal1">“Fikrin nedir?” Waaler cesedi gösterdi.</p>
      <p class="normal1">“Doktorlar henüz rapor göndermediler, ama bu adam diri diri gömülmüş bence. Görünürde şiddet belirtisi yok, ama ağzıyla burnundaki kan ve gözlerindeki kan damarlarının patlamış olması, başında epey kan toplandığını gösteriyor. Ayrıca boğazının derinliklerinde kum bulduk, yani gömüldüğünde nefes alıyormuş.”</p>
      <p class="normal1">“Anlıyorum. Başka?”</p>
      <p class="normal1">“Köpeği yazlığının önündeki tırabzana bağlıydı. İri, çirkin bir Rottweiler. Şaşılacak kadar iyi durumda. Kapı kilitli değildi. Yazlığın içinde de mücadele izi yok.”</p>
      <p class="normal1">“Kısacası içeri girip adamı tabancayla tehdit ettiler, köpeği bağladılar, adam için bir çukur kazdılar ve çukurun içine balıklama dalmasını rica ettiler.”</p>
      <p class="normal1">“Sayıları birden fazla idiyse.”</p>
      <p class="normal1">“İri Rottweiler, bir buçuk metre derinlikte çukur. Durum ortada bence Weber.”</p>
      <p class="normal1">Weber tepki vermedi. Waaler’le çalışırken sorun yaşamamıştı hiç. Adam yetenekli bir dedektifti, gerçekten yetenekli olan az sayıda dedektiften biriydi; başarıları ortadaydı. Ama bu, Weber’in ondan hoşlanmak zorunda olduğu anlamına gelmiyordu. Gerçi <span class="ideitalik">hoşlanmamak </span>da uygun sözcük değildi belki. Mesele başka bir şeydi, fark bulma resimlerini anımsatan bir şeydi. Tam olarak ne olduğunu bulamasanız da, huzursuzluk veren bir şey olurdu hep. <span class="ideitalik">Huzursuzluk</span>, uygun sözcük buydu. </p>
      <p class="normal1"> </p>
      <p class="normal1">Waaler cesedin yanında çömeldi. Weber’in kendisinden hoşlanmadığını biliyordu. Buna aldırmıyordu. Weber adli tıpta çalışan, geleceği olmayan, Waaler’in kariyerini ya da hayatını herhangi bir şekilde etkileyemeyecek, yaşlı bir polisti. Kısacası, Waaler’in kendini sevdirmesine gerek olmayan biriydi. </p>
      <p class="normal1">“Cesedi kim teşhis etti?”</p>
      <p class="normal1">“Buralılardan birkaç kişi geldi” diye yanıtladı Weber. “Bakkal onu tanıdı. Ayrıca Oslo’daki karısını bulup getirdik. O da cesedin Arne Albu’ya ait olduğunu onayladı.”</p>
      <p class="normal1">“Karısı şimdi nerede peki?”</p>
      <p class="normal1">“Yazlıkta.”</p>
      <p class="normal1">“Onu sorguya çeken oldu mu?”</p>
      <p class="normal1">Weber omuz silkti. </p>
      <p class="normal1">“Suç mahalline ilk gelen kişi olmayı severim” dedi Waaler, öne eğilip cesedin yüzünün yakından fotoğrafını çekerek. </p>
      <p class="normal1">“Vakayla Moss polisi ilgileniyor. Biz yardım için çağrıldık sadece.”</p>
      <p class="normal1">“Biz tecrübeliyiz” dedi Waaler. “O geri zekâlı ilçe polislerine bunu kibarca açıklayan oldu mu?”</p>
      <p class="normal1">“Aslında bizde de cinayet soruşturması yapmış bir iki kişi var” dedi biri arkalarından. Waaler başını kaldırıp bakınca, siyah deri polis ceketi giymiş, gülümseyen bir adam gördü. Adamın apoletleri tek yıldızlıydı ve kenarları altın sarısıydı.</p>
      <p class="normal1">“Alınmadım” dedi dedektif gülerek. “Ben Paul Sörensen. Siz de Dedektif Waaler olmalısınız.”</p>
      <p class="normal1">Waaler onu başıyla çabucak selamlayıp Sörensen’ın uzattığı eli görmezden geldi. Tanımadığı adamlarla fiziksel temas kurmayı sevmiyordu. Aslında tanıdığı adamlarla da fiziksel temas kurmayı sevmiyordu. Kadınlar ayrıydı. En azından kontrol Waaler’de olduğu sürece. Ki onda olurdu hep.</p>
      <p class="normal1">“Sen daha önce böyle bir vakayı soruşturmamışsındır hiç Sörensen” dedi Waaler, ölü adamın gözlerinden birini açıp kanlı göz küresini sergileyerek. “Barda bıçaklanma veya sarhoşken kaza geçirme vakası değil bu. Zaten bizi o yüzden çağırdınız, değil mi?”</p>
      <p class="normal1">“Burada alışık olduğumuz bir vaka değil, evet” dedi Sörensen.</p>
      <p class="normal1">“Sana tavsiyem, adamlarınla birlikte burada kalıp nöbet tut; ben de gidip cesedin karısıyla konuşayım.”</p>
      <p class="normal1">Sörensen, Waaler iyi bir espri yapmışçasına güldü; ama Waaler’in tek kaşının Police gözlüğünün yukarısına kalktığını görünce sustu. Tom Waaler kalkıp polis kordonuna doğru yürümeye başladı. Yavaşça üçe kadar saydıktan sonra arkasına dönmeden bağırdı: “Şu polis arabasını da çek oradan. Dönüş yerine park etmişsin Sörensen. Adli tıp ekibi katilin arabasının tekerlek izlerini arayacaktır. Teşekkürler.”</p>
      <p class="normal1">Sörensen’ın neşeli yüzünün artık gülümsemediğini bilmek için dönüp bakmasına gerek yoktu. Oslo polisinin cinayet mahallinde dizginleri ele geçirdiğini bilmek için de.</p>
      <p class="normal1"> </p>
      <p class="normal1">“Bayan Albu?” diye sordu Waaler, oturma odasına girerken. Bu işi bir an önce bitirmek istediğine karar vermişti. Umut vaat eden bir genç kızla birlikte öğle yemeği yiyecekti ve o yemeği kaçırmamakta kararlıydı.</p>
      <p class="normal1">Vigdis Albu karıştırdığı fotoğraf albümünden başını kaldırıp baktı. “Evet?”</p>
      <p class="normal1">Waaler gördüklerinden hoşlandı. Kadının bakımlı vücudundan, özgüvenli oturuşundan, televizyon spikerlerini çağrıştıran hesaplı rahatlığından ve bluzunun üç düğmesinin açık olmasından. Kadının sesinden de hoşlandı. O yumuşak ses, Waaler’in kadınlardan duymaktan hoşlandığı sözleri söylemek için biçilmiş kaftandı. Waaler o sözleri söylediğini duymayı şimdiden umduğu ağızdan da hoşlandı.</p>
      <p class="normal1">“Dedektif Tom Waaler” dedi kadının karşısına oturarak. “Şu an şokta olmalısınız; sizi anlıyorum. Bunun klişe bir söz olduğunu ve sizin için pek bir şey ifade etmeyeceğini bilsem de, başınız sağ olsun diyeceğim. Ben de bir yakınımı kaybettim.”</p>
      <p class="normal1">Bekledi. Sonunda kadın başını kaldırıp bakmak zorunda kaldı ve böylece Waaler onunla göz göze gelebildi. Kadının gözleri yaşlıydı; Waaler bunu onun ağladığına yordu başta. Kadının sarhoş olduğunuysa ancak o karşılık verdiğinde fark etti: “Sigaran var mı dedektif?”</p>
      <p class="normal1">“Bana Tom de. Sigara içmiyorum. Kusura bakma.”</p>
      <p class="normal1">“Burada daha ne kadar kalmam gerekiyor Tom?”</p>
      <p class="normal1">“Olabildiğince çabuk gidebilmeni sağlayacağım. Sadece birkaç soru sormam gerekiyor, tamam mı?”</p>
      <p class="normal1">“Tamam.”</p>
      <p class="normal1">“Güzel. Kocanın ölmesini kim istemiş olabilir, bir fikrin var mı?”</p>
      <p class="normal1">Vigdis Albu çenesini eline yaslayıp pencereden dışarı baktı. “Diğer dedektif nerede Tom?”</p>
      <p class="normal1">“Pardon?”</p>
      <p class="normal1">“Burada onun olması gerekmez mi?”</p>
      <p class="normal1">“Hangi dedektiften bahsediyorsunuz Bayan Albu?”</p>
      <p class="normal1">“Harry. Bu vakayla o ilgileniyor, değil mi?”</p>
      <p class="normal1">Tom Waaler’in diğer herkesten çabuk terfi etmesinin ana sebebi, zanlıların aleyhindeki somut kanıtları nasıl elde ettiğini kimsenin, savunma avukatının bile öğrenememesini sağlamasıydı. Bir sonraki sebepse duyarlı antenlerinin olmasıydı. Bu antenler bazen gerekli tepkiyi vermiyorlardı elbette. Ama asla yanlış tepki vermezlerdi. Ve şimdi tepki veriyorlardı. </p>
      <p class="normal1">“Harry Hole’dan mı bahsediyorsunuz Bayan Albu?”</p>
      <p class="normal1"> </p>
      <p class="normal1">“Burada durabilirsin.”</p>
      <p class="normal1">Tom Waaler kadının sesinden hâlâ hoşlanıyordu. Kaldırıma yanaştı, öne eğildi ve tepedeki büyük, pembe eve baktı. Sabah güneşi bahçedeki, hayvana benzeyen bir nesneyi ışıldatıyordu. </p>
      <p class="normal1">“Yaptığın büyük incelikti” dedi Vigdis Albu. “Sörensen’ı gitmeme izin vermeye ikna etmen ve beni evime kadar bırakman.”</p>
      <p class="normal1">Waaler kadına sıcak bir şekilde gülümsedi. Sıcak bir şekilde gülümsediğini biliyordu. <span class="ideitalik">Sahil Güvenlik</span>’teki David Hasselhoff’a benzediğini söyleyen, çenesinin, vücudunun ve gülümsemesinin ona benzediğini söyleyen bir sürü kişi vardı. <span class="ideitalik">Sahil Güvenlik</span>’i izlemiş olan Waaler, ne demek istediklerini biliyordu. </p>
      <p class="normal1">“Asıl ben <span class="ideitalik">sana </span>teşekkür etmeliyim” dedi. </p>
      <p class="normal1">Doğruydu bu. Larkollen’dan buraya gelirlerken Waaler ilginç şeyler öğrenmişti. Örneğin Harry Hole’un Anna Bethsen’i –yani Waaler’in hatırlayabildiği kadarıyla geçenlerde Sorgenfrigata’da intihar etmiş olan kadını– Vigdis Albu’nun kocasının öldürdüğünün kanıtını bulmaya çalıştığını. O dosya kapanmıştı. Waaler vakanın intihar vakası olduğuna karar veren ve bu yönde rapor yazan kişiydi. O gerzek Hole ne haltlar karıştırıyordu peki? Geçmişteki sürtüşmelerinin intikamını mı almaya çalışıyordu? Hole, Tom Waaler’i kötü duruma düşürmek için Anna Bethsen’in öldürüldüğünü kanıtlamaya mı çalışıyordu? Tam da o manyak alkolikten beklenecek şeydi bu, ama en kötü ihtimalle bile yalnızca Waaler’in hükme varırken biraz fazla acele ettiğini gösterecek olan bir vaka için Hole’un o kadar uğraşması mantıklı gelmiyordu. Waaler, Harry’nin sırf gerçeğin peşinde olduğu fikrini hemen reddetti. Ancak filmlerdeki polisler boş zamanlarını öyle harcarlardı. </p>
      <p class="normal1">Harry’nin zanlısının ölmüş olması, bazı alternatif çözüm yollarının bulunduğu anlamına geliyordu. Waaler hangisini seçeceğinden emin değildi, ama Harry’nin bu işe karıştığını seziyor ve sebebini öğrenmek istiyordu. Dolayısıyla Vigdis Albu kahve içmeye davet edince, Waaler’in teklifi kabul etmesine yol açan şey yalnızca o taze duldan hoşlanması değildi. Epeydir başını ağrıtan adamdan kurtulma fırsatı geçmişti eline... ne kadar olmuştu? Bir yıldan fazla mı?</p>
      <p class="normal1"> </p>
      <p class="normal1">Bir yıldan fazla olmuştu sahiden de. Polis memuru Ellen Gjelten’in, Tom Waaler’in Oslo’daki organize silah kaçakçılığı faaliyetlerinin arkasındaki bir numaralı adam olduğunu –Sverre Olsen’ın hataları yüzünden– keşfetmesinin üzerinden bir yıldan fazla zaman geçmişti. Waaler, Olsen’a o kadını bildiklerini başkalarına anlatmadan önce öldürmesini emrettiğinde, Hole’un katili bulmadan rahat etmeyeceğini biliyordu. Dolayısıyla suç mahalline Olsen’ın kepini yerleştirmişti, cinayet zanlısını tutuklarken “meşru müdafaayla” vurabilmek için. Kendisini suçlu gösterecek bir kanıt bulunamamıştı henüz, ama yine de Waaler, Hole’un gerçeği öğrenmeye adım adım yaklaştığını huzursuzluk verici bir şekilde hissediyordu. Ve Hole’un tehlikeli olabileceğini.</p>
      <p class="normal1">“Herkes gidince bu ev öyle boş geliyor ki” dedi Vigdis Albu kapıyı açarak.</p>
      <p class="normal1">“Ne kadar zamandır... eee... yalnızsın?” diye sordu Waaler, kadının peşinden basamakları çıkıp oturma odasına girerken. Gördüklerini beğenmeyi sürdürüyordu.</p>
      <p class="normal1">“Çocuklar Nordby’deler, ailemin yanında. Durum normale dönene kadar orada kalacaklardı.” Kadın iç geçirerek derin koltuklardan birine çöktü. “İçki içmeliyim. Sonra da onları arasam iyi olacak.”</p>
      <p class="normal1">Tom Waaler durup kadını seyretti. Kadın bu son sözleriyle her şeyi berbat etmişti. Waaler’in hissettiği hafif heyecan geçmişti. Kadın çok daha yaşlı görünmeye başlamıştı birden. Belki de alkolün etkisi geçmeye başladığı içindi. Kadının kırışıklıkları artmış gibiydi ve ağzı sertleşip çarpık, pembe bir yarığa dönüşmüştü. </p>
      <p class="normal1">“Otursana Tom. Kahve yapayım.”</p>
      <p class="normal1">Vigdis mutfağa girip gözden kaybolurken Waaler kanepeye çöktü. Bacaklarını uzattı ve kanepedeki solmuş lekeyi fark etti. Ona kendi kanepesindeki âdet kanı lekesini anımsattı. </p>
      <p class="normal1">Gülümsedi. </p>
      <p class="normal1">Beate Lönn’ü düşününce. </p>
      <p class="normal1">O sevimli, masum Beate Lönn masada karşılıklı otururlarken Waaler’in her sözünü, içtiği kafe latte’deki (ki tam bir kız içeceğiydi) şeker kadar tatlıymış gibi hevesle dinlemişti. <span class="ideitalik">Kendin olacak kadar cesur olabilmek önemli bence. Bir ilişkideki en önemli şey dürüstlüktür, değil mi? </span>Hangi genç kıza hangi hoş ve boş klişeleri söylemek gerektiğini kestirmek kolay değildi, ama Waaler Beate konusunda hedefi on ikiden vurmuştu besbelli. Waaler ona kesinlikle genç kız içeceği olmayan bir içki hazırlayınca, Beate onun evine tıpış tıpış gelmişti. </p>
      <p class="normal1">Waaler ister istemez güldü. Beate Lönn ertesi gün bile, hafıza kaybını yorgunluğa ve içtiği içkinin fazla sert olmasına yormuştu. Dozu iyi ayarlamak çok önemliydi.</p>
      <p class="normal1">En güzeli de şuydu: Waaler sabahleyin oturma odasına girince, kızın kanepeyi ıslak bezle sildiğini görmüştü; dün akşam o kanepenin üstünde biraz ön sevişme yapmışlardı ve sonra kız kendinden geçince asıl eğlence başlamıştı. </p>
      <p class="normal1">“Çok özür dilerim” demişti kız ağlamaklı olarak. “Şimdi gördüm. Çok utanıyorum. Gelecek haftadan önce âdet görmem sanıyordum.”</p>
      <p class="normal1">“Önemli değil” diye karşılık veren Waaler, kızın yanağına pat pat vurmuştu. “O pis lekeyi çıkarmak için elinden geleni yap yeter.”</p>
      <p class="normal1">Sonra mutfağa dalmak zorunda kalmıştı. Gülme seslerini bastırmak için musluğu açmış, buzdolabını açıp kapamıştı. Beate Lönn, Linda’nın bıraktığı kan lekesini silmeye çalışırken. Yoksa Karen’ın mıydı?</p>
      <p class="normal1">Vigdis mutfaktan seslendi. “Kahvene süt ister misin Tom?” Kadının sesi sertti; Batı Oslo ağzıyla konuşuyordu biraz. Neyse, Waaler öğreneceğini öğrenmişti. </p>
      <p class="normal1">“Şimdi aklıma geldi, bu akşam bir görüşmem var” dedi. Dönüp bakınca kadının mutfak kapısında durduğunu ve ellerinde birer kahve fincanıyla, fal taşı gibi açılmış şaşkın gözlerle baktığını gördü. Kadın Waaler’den tokat yemiş gibiydi. Waaler bunu düşündü.</p>
      <p class="normal1">“Biraz yalnız kalmaya ihtiyacın var” dedi ayağa kalkarak. “Bunu biliyorum. Dediğim gibi, ben de geçenlerde bir dostumu kaybettim.”</p>
      <p class="normal1">“Bunu duyduğuma üzüldüm” dedi Vigdis şaşkınlıkla. “Kim olduğunu soracaktım.”</p>
      <p class="normal1">“Adı Ellen’di. İş arkadaşımdı. Çok severdim.” Tom Waaler çekingenlikle gülümseyerek karşılık veren Vigdis’i başını yana eğerek seyretti. </p>
      <p class="normal1">“Ne düşünüyorsun?” diye sordu kadın.</p>
      <p class="normal1">“Bir gün gelip hatırını sorabilirim.” Waaler kadına en sıcak gülümseyişini, en iyi David Hasselhoff gülümseyişini sergilerken, insanlar birbirlerinin düşüncelerini okuyabilseler dünyanın ne kadar kaotik olacağını düşündü.</p>
      </body></html>