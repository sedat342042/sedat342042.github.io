<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak1" id="calibre_toc_45"><br class="calibre4"/>39<br class="calibre4"/>
      Glock</h2><br class="chapter"/><br class="chapter"/><br class="chapter"/><br class="chapter"/>
      <p class="normal1">Stein Thommesen iki yıldır üniformalı polis olarak çalışıyordu. En büyük arzusu dedektif olmaktı; hayaliyse sabit mesai saatlerinde çalışan, kendi ofisine sahip, dedektiflerden daha yüksek maaş alan bir uzman polis olmaktı. Eve gidip de Trine’ya işyerinde Ağır Suçlar Masası’ndan bir uzmanla birlikte üstünde çalıştığı ilginç bir sorundan bahsetmek ve kadının bu sorunu son derece, akıl almaz ölçüde karmaşık bulmasına tanık olmak istiyordu. Şimdilik üç kuruş paraya vardiyalı çalışıyordu, on saat uyuduktan sonra bile yorgun uyanıyordu ve Trine artık böyle yaşamak istemediğini söylediğinde, Thommesen ona çalışma saatlerini, aşırı dozda uyuşturucu kullanmış ergenleri arabayla acil servise götürmek, çocuklara annelerini döven babalarını tutuklaması gerektiğini söylemek ve üstündeki üniformadan nefret eden insanların ters tavırlarını sineye çekmekle geçirmenin zorluklarını açıklamaya çalışıyordu. Trine gözlerini deviriyordu o zaman. Tüm bunları daha önce de duymuştu.</p>
      <p class="normal1">Cinayet Masası’ndan Dedektif Tom Waaler görev odasına girip de Stein Thommesen’e kendisiyle gelmesini, aranan bir adamı yakalamaya gideceklerini söylediğinde, Thommesen’in ilk düşüncesi belki de Waaler’den dedektiflikle ilgili birkaç tüyo alabileceği oldu. </p>
      <p class="normal1">Nylandsveien’da arabayla giderlerken bu düşüncesini Waaler’e açınca dedektif gülümsedi. Torpilin olsun yeter, dedi. Amirlerine Thommesen’i övebileceğini söyledi. </p>
      <p class="normal1">“Bu... harika olur.” Thommesen “Teşekkürler” derse yalaka gibi görünüp görünmeyeceğini merak etti. Hem ortada teşekkür edilecek pek bir şey yoktu henüz. Ama Trine’ya ağız yoklamaya başladığını söyleyecekti. Evet, aynen böyle diyecekti: “Ağız yokluyorum.” Sonra da konuyu kapatacak ve bir daha açmayacaktı, belki bir haber alana dek. </p>
      <p class="normal1">“Tutuklayacağımız kişi nasıl biri?” diye sordu. </p>
      <p class="normal1">“Devriye gezerken telsizden duydum; Thor Olsens Sokağı’nda büyük miktarda eroin ele geçirilmiş. Alf Gunnerud diye birinin evinde.”</p>
      <p class="normal1">“Evet, ben de duydum. Neredeyse yarım kiloymuş.”</p>
      <p class="normal1">“Sonra Gunnerud’un bir konteyner terminalinde görüldüğü ihbarını aldım.”</p>
      <p class="normal1">“Muhbirler bu akşam harıl harıl çalışıyorlar desenize. Eroin de anonim bir ihbarcı sayesinde ele geçirilmiş. Tesadüf olabilir ama iki ihbarın da anonim yapılması...”</p>
      <p class="normal1">“İki ihbarı da aynı kişi yapmış olabilir” diye araya girdi Waaler. “Belki de Gunnerud’dan kazık yemiş biridir.”</p>
      <p class="normal1">“Olabilir...”</p>
      <p class="normal1">“Demek dedektif olmak istiyorsun” dedi Waaler; Thommesen adamın biraz sinirli konuştuğunu düşündü. Rıhtıma doğru saptılar. “Evet, bunu görebiliyorum. Epey değişik bir hayat olur senin için, değil mi? Hangi birimi istediğini düşündün mü?”</p>
      <p class="normal1">“Cinayet Masası” dedi Thommesen. “Veya Hırsızlık Masası. Cinsel Suçlar’ı istemem.”</p>
      <p class="normal1">“İstemezsin tabii. İşte geldik.”</p>
      <p class="normal1">Üst üste konulmuş konteynerlerin bulunduğu, karanlık bir alandan geçtiler; alanın sonunda büyük, pembe bir bina vardı. </p>
      <p class="normal1">“Şu sokak lambasının altında duran adamın eşkâli uyuyor” dedi Waaler.</p>
      <p class="normal1">“Nerede?” dedi Thommesen, karanlığa bakarak.</p>
      <p class="normal1">“Şu binanın yanında.”</p>
      <p class="normal1">“Vay! Gözleriniz keskinmiş.”</p>
      <p class="normal1">“Silahlı mısın?” diye sordu Waaler arabayı yavaşlatırken.</p>
      <p class="normal1">Thommesen, Waaler’e şaşkınlıkla baktı. “Silaha gerek olacağını söylememiştiniz...”</p>
      <p class="normal1">“Önemli değil, bende var. Sen arabada kal; sorun çıkarsa destek çağırırsın, tamam mı?”</p>
      <p class="normal1">“Tamam. Şimdi çağırsak daha iyi olmaz mı...?”</p>
      <p class="normal1">“Zamanımız yok.” Waaler farlarını söndürüp arabayı durdurdu. Thommesen sokak lambasının ışığında duran siluetin elli metre kadar ileride olduğunu tahmin etti, ama aradaki mesafenin tam otuz dört metre olduğu sonradan anlaşılacaktı. </p>
      <p class="normal1">Waaler, Glock 20’sini doldurdu –bunu taşımak için başvuruda bulunup özel izin almıştı– ve ön koltukların arasındaki büyük, siyah el fenerini alıp arabadan indi. Adama doğru yürümeye başlarken bağırdı. İki polisin vukuat raporunda bu kısımla ilgili büyük bir uyuşmazlık olacaktı. Waaler raporunda “Polis! Onları görelim!” diye seslendiğini, yani “Ellerini başının üstüne koy” demek istediğini yazacaktı. Savcı, birçok kez cezaevine girmiş eski bir mahkûmun bu jargonu bildiğini varsaymanın makul olduğuna katılacaktı. Thommesen ise ilk raporunda Waaler’in “Selam, ben polis arkadaşın. Onu görelim” dediğini yazacaktı. Ancak Thommesen, Waaler’le yaptığı görüşmenin ardından, Waaler’in versiyonunun muhtemelen gerçeğe daha yakın olduğunu söyleyecekti. </p>
      <p class="normal1">Daha sonra olanlar konusunda görüş ayrılığı olmayacaktı. Sokak lambasının altındaki adam elini ceketinin içine sokup bir tabanca çıkardı; bu tabancanın seri numarası silinmiş, dolayısıyla izi sürülemez bir Glock 23 olduğu sonradan anlaşılacaktı. Bağımsız polis otoritesi SEFO’ya göre polis kuvvetlerindeki en iyi nişancılardan biri olan Waaler haykırarak peş peşe üç el ateş etti. Kurşunlardan ikisi Alf Gunnerud’a isabet etti. Biri adamın sol omzuna, diğeriyse kalçasına saplandı. İki yara da ölümcül değildi, ama Gunnerud’un sırtüstü yere düşüp orada kalmasına yol açtı. Waaler tabancasını kaldırarak Gunnerud’a doğru koşarken “Polis!” diye bağırdı. “Tabancaya dokunma, yoksa ateş ederim! Tabancaya dokunma dedim!”</p>
      <p class="normal1">Stein Thommesen’in raporunun bundan sonra olanlara ilişkin kısmında önemli bir ifade yer almayacaktı, çünkü adam otuz dört metre ötedeydi, hava karanlıktı ve üstelik Waaler, diğer adamı görmesini engelliyordu. Thommesen’in raporunda –ve olay mahallinden elde edilen kanıtlarda–, Waaler’in raporunda yazdıklarına ters düşen hiçbir şey bulunmayacaktı: Gunnerud tabancayı kapmış, uyarılara kulak asmadan Waaler’e doğrultmuştu; Waaler de önce davranıp ateş etmişti. İkisinin arasındaki mesafe üç ila beş metreydi.</p>
      <p class="indentmetin"> </p>
      <p class="indentmetin"><span class="ideitalik">Öleceğim. Ve bunun anlamı yok. Dumanı tüten bir namluya bakıyorum. Plan bu değildi, en azından benim planım. Belki de baştan beri bu noktaya doğru ilerliyordum farkında olmadan. Ama benim planım bu değildi. Benim planım daha iyiydi. Benim planım mantıklıydı. Kabin basıncı düşüyor ve görünmez bir güç kulak zarlarıma baskı yapıyor. Birisi üstüme eğiliyor ve hazır mısınız diye soruyor. İnişe geçiyoruz.</span></p>
      <p class="indentmetin"><span class="ideitalik">Hırsız, yalancı, torbacı ve zinacı olduğumu fısıldıyorum. Ama kimseyi öldürmediğimi. Grensen’deki kadının canını yaktım sadece. Pencerelerin ardında yıldızlar parlıyor.</span></p>
      <p class="indentmetin"><span class="ideitalik">“Günah işledim...” diye fısıldıyorum. “Sevdiğim kadına karşı. Bu da bağışlanabilir mi?” Ama hostes gitti ve dört bir yanda pist ışıkları yanıyor. </span></p>
      <p class="indentmetin"><span class="ideitalik">Anna ilk kez o akşam “Hayır” dedi, ben de “Evet” deyip kapıyı iterek açtım. Hayatımda sahip olduğum en saf mal vardı elimde ve onu dumanını çekerek harcamayacaktık. Anna itiraz etti, ama ben bu seferki benden diyerek şırıngayı hazırladım. Anna damardan eroin almamıştı hiç; ona enjekte ettim. Başkalarına damardan eroin vermek daha zor oluyor. Ben iki kez başarısız olunca, Anna bana bakıp “Üç aydır uyuşturucu kullanmıyorum. İyileşmiştim” diye mırıldandı. “Aramıza tekrar hoş geldin” dedim. “Seni öldüreceğim” dedi gülerek. Üçüncüsünde damarı buldum. Anna’nın gözbebekleri siyah güller gibi yavaşça açıldı. Önkolundan süzülen kanlar halıya bezgin iç çekişleriyle damladı. Sonra Anna’nın başı geriye kaykıldı. Ertesi gün beni arayıp mal istedi. Tekerlekler asfaltta çığlık atıyor.</span></p>
      <p class="indentmetin"><span class="ideitalik">Sen ve ben, birlikte güzel bir hayat kurabilirdik. Plan buydu, mantıklıydı. Şimdi yaşadığım şeyin mantığını ise çözemedim. </span></p>
  <p class="indentmetin"> </p>
      <p class="normal1">Otopsi raporuna göre 10 milimetrelik kurşun, Alf Gunnerud’un burun kemiğini parçalamıştı. Kurşun ve kemik parçaları, beynin ön kısmının ince zarını delip talamusu, limbik sistemi ve beyinciği parçalamıştı ve ardından kurşun arka kafatasını delmişti. Sonunda, iki gün önce onarılmış olan asfalt yola saplanmıştı. </p>
      </body></html>