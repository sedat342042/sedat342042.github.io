<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak1" id="calibre_toc_28"><br class="calibre4"/>22<br class="calibre4"/>
      Amerika</h2><br class="chapter"/><br class="chapter"/><br class="chapter"/><br class="chapter"/>
      <p class="normal1">Canı içki çeken insan her yerde içer. Örneğin Thereses Sokağı’ndaki Malik’i ele alalım. Hamburger barıydı ve tüm kusurlarına karşın içki ruhsatlı olmanın saygınlığını taşıyan Schröder’le boy ölçüşemezdi. Hamburgerlerinin rakiplerininkinden biraz daha iyi olduğunun söylendiği doğruydu; ayrıca biraz abartılırsa, Norveç Kraliyet Ailesi’nin tablosunun yer aldığı, hafif Hint esintili iç dekorasyonunun zevksiz bir cazibesi olduğu söylenebilirdi; ama orası, düzgün bir mekânda bira içmenin bedelini ödemeye razı olanların asla takılmayacakları bir hazır yemekçiydi ve hep öyle kalacaktı. </p>
      <p class="normal1">Harry o insanlardan olmamıştı hiç. </p>
      <p class="normal1">Malik’e epeydir gitmiyordu, ama içeri girince hiçbir şeyin değişmemiş olduğunu anladı. Öystein sigara içilebilir masada içki arkadaşlarıyla (biri kadındı) birlikte oturuyordu. Fondaki eski pop hitlerinin, Eurosport seslerinin ve yağ cızırtılarının eşliğinde keyifle sohbet ederek piyangoyu kazanmaktan, geçenlerde işlenen üçlü cinayetten ve orada olmayan bir arkadaşlarının şerefsizliğinden bahsediyorlardı. </p>
      <p class="normal1">“Hey, selam Harry!” Öystein’ın kalın sesi, gürültüyü yarıp geçti. Adam uzun, yağlı saçlarını geriye attı ve elini pantolonunun üst bacağına silip Harry’ye uzattı. </p>
      <p class="normal1">“Size bahsettiğim polis bu işte arkadaşlar. Avustralya’da o adamı vuran. Kafasından vurmuştun, değil mi?”</p>
      <p class="normal1">“İyi yapmışsın” dedi diğer müşterilerden biri. Harry onun yüzünü göremiyordu, çünkü adam öne eğilmişti; uzun saçları bira bardağını perde gibi gizliyordu. “Haşeratı yok etmek gerek.”</p>
      <p class="normal1">Harry boş bir masayı gösterince Öystein başıyla onay verdi, sigarasını söndürdü, Petteröes paketini kot gömleğinin cebine koydu, kalkıp bir bardak fıçı birası aldı ve masaya özenle, dökmeden getirdi. </p>
      <p class="normal1">“Görüşmeyeli epey oldu” dedi Öystein, yeni bir sigara sarmaya başlarken. “Bizim tayfayı da görmüyorum bu arada. Yüzlerini gören cennetlik. Hepsi taşındılar, evlenip çoluk çocuk sahibi oldular.” Öystein güldü. Boğuk bir sesle, acı acı. “Hepsi yuvalarını kurdular. Kim inanırdı ki?”</p>
      <p class="normal1">“Hımm.” </p>
      <p class="normal1">“Oppsal’a döndün mü hiç? Baban hâlâ o evde yaşıyor, değil mi?”</p>
      <p class="normal1">“Evet, ama ben oraya pek gitmiyorum. Arada sırada telefonda konuşuyoruz.”</p>
      <p class="normal1">“Peki ya kız kardeşin? Daha iyi mi?”</p>
      <p class="normal1">Harry gülümsedi. “Down Sendromu iyileşmeyen bir hastalık Öystein. Kardeşim iyi ama. Sogn’da kendi dairesinde kalıyor. Sevgilisi var.”</p>
      <p class="normal1">“Durumu benden iyiymiş yahu.”</p>
      <p class="normal1">“Şoförlük nasıl gidiyor?”</p>
      <p class="normal1">“İyi. Başka bir taksi şirketine geçtim. Pis kokuyormuşum. Geri zekâlı öyle dedi.”</p>
      <p class="normal1">“Bilgisayar programcılığına dönmeyi düşünmüyor musun hâlâ?”</p>
      <p class="normal1">“Deli misin?!” Öystein dilinin ucunu sigara kâğıdında gezdirirken usulca güldü. “Yılda bir milyon maaş ve sessiz bir ofis... Bunlara tabii ki hayır demem, ama benden geçti artık Harry. IT sektöründe benim gibi rock’n’rollcuların devri kapandı.”</p>
      <p class="normal1">“Den norske Bankası’nın veri koruma departmanından biriyle konuşuyordum. Senin hâlâ çığır açıcı bir kodlamacı olarak görüldüğünü söyledi.”</p>
      <p class="normal1">“Piyasadan silinmiş insanlara çığır açıcı derler Harry. Gelişmeleri on yıldır takip etmeyen, bitmiş bir bilgisayar korsanını kimse umursamaz. Anlıyorsun, değil mi? Hem epey yorucuydu.”</p>
      <p class="normal1">“Hımm. Bırakmanın gerçek sebebi neydi peki?”</p>
      <p class="normal1">“Ne miydi?” Öystein gözlerini devirdi. “Beni bilirsin. Hippiydim ve hep hippi olacağım. Paraya ihtiyacım vardı. Kullanmamam gereken bir kodu kullandım.” Adam sardığı sigarayı kaldırdı ve etrafa bakınarak kül tablası aradı, ama bulamadı. “Peki ya sen? İçkiyi bıraktın ha?”</p>
      <p class="normal1">“Bırakmaya çalışıyorum.” Harry yan masadan kül tablası aldı. “Sevgilim var.”</p>
      <p class="normal1">Öystein’a Rakel’den, Oleg’ten ve Moskova’daki davadan bahsetti. Genel olarak hayatından. Bütün bunları anlatması çok uzun sürmedi.</p>
      <p class="normal1">Öystein, Oppsal’daki ortak çocukluk arkadaşlarından bahsetti. Öystein’ın fazla kültürlü bulduğu bir kadınla birlikte Harestua’ya taşınan Sigge’den ve Minnesund’un doğusunda motosikletle giderken araba çarpınca tekerlekli sandalyeye mahkûm olan Kristian’dan. “Doktorlar bir ihtimal diyorlar.”</p>
      <p class="normal1">“Neye?”</p>
      <p class="normal1">“Kristian’ın tekrar düzüşebilmesine” dedi Öystein fondip yaparak. </p>
      <p class="normal1">Tore hâlâ öğretmendi, ama Silje’den ayrılmıştı. </p>
      <p class="normal1">“Durumu iyi değil” dedi Öystein. “Otuz kilo aldı. Silje o yüzden terk etti. Cidden! Torkild onunla şehir dışında buluşmuş; Silje ona Tore’nin yağlarına katlanamadığını söylemiş.” Bardağını bıraktı. “Ama beni aramanın sebebi bu değildi sanırım?”</p>
      <p class="normal1">“Hayır, yardıma ihtiyacım var. Bir vaka üstünde çalışıyorum.”</p>
      <p class="normal1">“Kötüleri yakalamak için mi? Ve bana geliyorsun? Tanrım!” Öystein’ın kahkahaları öksürük krizine dönüştü. </p>
      <p class="normal1">“Beni şahsen ilgilendiren bir vaka” dedi Harry. “Her şeyi açıklamam biraz zor, ama şu kadarını söyleyeyim ki bana e-postalar gönderen birini bulmaya çalışıyorum. Yurtdışında bir yerlerdeki bir anonim sunucuyu kullanıyor sanırım.”</p>
      <p class="normal1">Öystein başını düşünceli bir edayla sallayıp onayladı. “Başın dertte yani?”</p>
      <p class="normal1">“Olabilir. Neden öyle düşündün?”</p>
      <p class="normal1">“Ben IT dünyasındaki son gelişmeleri <span class="ideitalik">hiç</span> bilmeyen bir taksici parçasıyım. Ve iş konusunda güvenilir olmadığımı beni tanıyan herkes bilir. Kısacası bana sırf eski dost olduğumuz için geldin. Sadık olduğum için. Çenemi tutacağım, değil mi?” Öystein yeni birasından uzun uzun içti. “İçkiye düşkün olabilirim, ama aptal değilim Harry.” Sigarasından derin bir nefes çekti. “Eee... ne zaman başlıyoruz?”</p>
      <p class="normal1"> </p>
      <p class="normal1">Slemdal’a gece çökmüştü. Kapı açıldı ve basamaklarda bir adamla bir kadın belirdi. Ev sahiplerinden kahkahalarla ayrılıp bahçe yolunda yürümeye başladılar; yemekten, ev sahiplerinden ve diğer misafirlerden fısıldaşarak bahsederlerken, parlak siyah ayakkabılarının ezdiği çakıllar gıcırdıyordu. Bahçe kapısından çıkıp Björnetrakket’e girdiklerinde, yolun biraz ilerisine park edilmiş taksiyi fark etmediler. Harry sigarasını söndürdü, araba radyosunu açtı ve Elvis Costello’nun “Watching the Detectives” şarkısını dinledi. P4’ten. Favori şarkılarının eskiyince sıkıcı radyo kanallarında çalındıklarını fark etmişti. Bunun tek bir anlama gelebileceğinin fazlasıyla farkındaydı... Kendisi de yaşlanıyordu. Daha dün Cliff Richard’dan sonra Nick Cave çalmışlardı. </p>
      <p class="normal1">Hoş sesli gece sunucusu “Another Day in Paradise”ın çalınacağını söyleyince Harry radyoyu kapadı. Pencereyi indirip Albu’nun evinden gelen, nabız gibi atan boğuk bas seslerini dinledi; başka hiç ses yoktu. Bir yetişkin partisi. Eski ve yeni iş arkadaşları, komşular. “The Birdy Song” tarzı bir parti değildi, çılgın da değildi; ama cin tonikli, Abba’lı ve The Rolling Stones’luydu. Otuzlarının sonlarında, üniversite mezunu insanlar. Yani çocuklarını bakıcılara emanet etmiş, geç saatlere kadar kalamayacak insanlar. Harry saatine baktı. Öystein’la birlikte bilgisayarını açtığında gördüğü yeni e-postayı düşündü. </p>
      <p class="indentmetin"> </p>
  <p class="indentmetin"><span class="ideitalik">Sıkıldım. Korkuyor musun yoksa sadece aptal mısın?</span></p>
      <p class="indentmetin">S<sup class="calibre7">2</sup>MN</p>
  <p class="indentmetin"> </p>
      <p class="normal1">Harry bilgisayarını Öystein’a verip, adamın taksisini ödünç almıştı; yetmişlerden kalma bu külüstür Mercedes, yerleşim alanındaki kasislerin üstünden geçerken eski bir yaylı şilte gibi sarsılsa da, kullanması rüya gibi olan bir arabaydı. Harry, Albu’nun evinden çıkan şık misafirleri görünce beklemeye karar vermişti. Olay çıkarmaya gerek yoktu. Hem zaten aptalca bir şey yapmadan önce oturup biraz düşünmesi gerekiyordu. Harry soğukkanlı ve mantıklı olmaya çalışmıştı, ama o <span class="ideitalik">sıkıldım </span>lafı planı bozmuştu. </p>
      <p class="normal1">“Artık iyice düşündün” diye mırıldandı Harry, dikiz aynasındaki yansımasına. “<span class="ideitalik">Artık </span>aptalca bir şey yapabilirsin.”</p>
      <p class="normal1">Kapıyı Vigdis açtı. Ancak kadın illüzyonistlerin becerebileceği, erkeklerinse asla üstesinden gelemeyeceği sihir numarasını yapmıştı: Güzelleşmişti. Harry’nin saptayabildiği tek belirgin değişiklik, kadının şaşkınlıktan fal taşı gibi açılıveren iri, mavi gözlerine uyan bir turkuvaz abiye giymiş olmasıydı. </p>
      <p class="normal1">“Bu saatte rahatsız ettiğim için kusura bakmayın Bayan Albu. Kocanızla konuşmak istiyorum.”</p>
      <p class="normal1">“Parti veriyoruz. Yarına kadar bekleyemez mi?” Kadın yalvarırcasına gülümsedi; Harry onun kapıyı kapatıvermeyi ne kadar çok istediğini görebiliyordu. </p>
      <p class="normal1">“Kusura bakmayın” dedi. “Kocanız Anna Bethsen’i tanımadığını söylemişti; yani yalan söyledi. Ve siz de yalan söylediniz bence.” Harry resmi konuşmayı seçmesinin sebebinin kadının kendisi mi yoksa abiyesi mi olduğunu bilmiyordu. Vigdis Albu’nun ağzı sessizce, “o” şeklinde açıldı. </p>
      <p class="normal1">“Onları birlikte görmüş bir görgü tanığım var” dedi Harry. “O fotoğrafın da nerede çekildiğini biliyorum.”</p>
      <p class="normal1">Kadın gözlerini iki kez kırpıştırdı. </p>
      <p class="normal1">“Neden...?” diye kekeledi. “Neden...?”</p>
      <p class="normal1">“Çünkü onlar sevgililerdi Bayan Albu.”</p>
      <p class="normal1">“Hayır, yani... bana bunu <span class="ideitalik">neden </span>söylüyorsunuz? Size bu hakkı kim verdi?”</p>
      <p class="normal1">Harry yanıt vermek için, kadının bunu bilmeye hakkı olduğunu düşündüğünü, hem zaten onun eninde sonunda öğreneceğini söylemek için ağzını açtı. Ama kadına bakakaldı yalnızca. Neden söylediğini kadın biliyordu; kendisiyse yeni anlamıştı. Yutkundu. </p>
      <p class="normal1">“Ne hakkından bahsediyorsun canım?”</p>
      <p class="normal1">Harry merdivenden inen Arne Albu’yu gördü. Adamın alnı terden parlıyordu ve papyonu gömleğinin üstüne sarkmıştı. Yukarıdaki oturma odasından, David Bowie’nin ısrarla ve yanılarak “This is not America” diyen sesi geliyordu. </p>
      <p class="normal1">“Şşt, çocukları uyandıracaksın Arne” dedi Vigdis, yalvaran gözlerini Harry’den ayırmadan. </p>
      <p class="normal1">“Atom bombası atılsa uyanmazlar” dedi kocası peltek peltek. </p>
      <p class="normal1">“Bay Hole tam da bunu yaptı bence” dedi kadın usulca. “Niyeti olabildiğince çok zarar vermek anlaşılan.”</p>
      <p class="normal1">Harry kadınla bakıştı. </p>
      <p class="normal1">“Eee?” Arne Albu sırıtarak kolunu karısının omuzlarına attı. “Oyuna katılabilir miyim?” Neşeli gülümseyişi samimiydi, neredeyse masumdu. Babasının arabasını izinsiz kullanmış bir delikanlının sorumsuzca davranmaktan aldığı hazzın ifadesiydi sanki. </p>
      <p class="normal1">“Kusura bakmayın” dedi Harry. “Oyun bitti. Elimizde gereken kanıt var. Ve şimdi bir IT uzmanı, o e-postaları gönderdiğiniz adresin izini sürüyor.”</p>
      <p class="normal1">“Bu ne diyor yahu?” Arne güldü. “Kanıt? E-postalar?”</p>
      <p class="normal1">Harry adamı inceledi. “Anna’nın ayakkabısındaki fotoğraf. Onu Larkollen’daki yazlıktaki fotoğraf albümünden almıştı, birkaç hafta önce birlikte oraya gittiğinizde.”</p>
      <p class="normal1">“Birkaç hafta mı?” diye sordu Vigdis, kocasına bakarak. </p>
      <p class="normal1">“Kocanıza fotoğrafı gösterdiğimde tanıdı” dedi Harry. “Dün Larkollen’a gidip fotoğrafın yerine bir kopyasını koydu.”</p>
      <p class="normal1">Arne Albu kaşlarını çatsa da gülümsemeyi sürdürdü. “Siz kafayı mı buldunuz memur bey?”</p>
      <p class="normal1">“Ona öleceksin dememeliydin” diye devam etti Harry; kontrolünü yitirmek üzere olduğunu anladı. “Veya en azından bunu söyledikten sonra gözlerini ondan ayırmamalıydın. Fotoğrafı gizlice ayakkabısına koydu. Seni ele veren de bu oldu Albu.”</p>
      <p class="normal1">Harry, Bayan Albu’nun sert bir nefes aldığını duydu. </p>
      <p class="normal1">“Ayakkabı mayakkabı...” dedi Albu, karısının boynunu okşamayı sürdürerek. “Norveçli işadamları yurtdışında neden başarılı olamıyorlar, biliyor musun? Ayakkabılarını unutuyorlar. On beş bin kronluk Prada takım elbiselerinin altına, Norveç’ten satın aldıkları ayakkabıları giyiyorlar. Yabancılar bundan kıllanıyor.” Albu aşağıyı gösterdi. “Bak. El yapımı İtalyan ayakkabıları. On sekiz bin kron. İnsanların güvenini satın almak için düşük bir bedel aslında.”</p>
      <p class="normal1">“Ben asıl şunu merak ediyorum: Dışarıda beklediğini bilmemi neden istedin?” dedi Harry. “Kıskançlıktan mı?”</p>
      <p class="normal1">Arne başını sallayarak gülerken, Bayan Albu kendini onun kolundan kurtardı. </p>
      <p class="normal1">“Onun yeni sevgilisi olduğumu mu düşündün?” dedi Harry ısrarla. “Ve zanlı durumuna düşmemek için bir şey yapmaya cesaret edemeyeceğimi düşündüğünden benimle biraz oynamaya, bana işkence etmeye, beni delirtmeye mi karar verdin?”</p>
      <p class="normal1">“Arne, gelsene! Christian konuşma yapmak istiyor!” Merdivenin tepesinde, bir elinde kadeh, diğerinde puro tutan bir adam sallanarak duruyordu. </p>
      <p class="normal1">“Bensiz başlayın” dedi Arne. “Önce şu beyefendiyle işimi halledeyim.”</p>
      <p class="normal1">Adam kaşlarını çattı. “Sorun var ha?”</p>
      <p class="normal1">“Hiç yok” dedi Vigdis hemen. “Sen diğerlerinin yanına dön Thomas.”</p>
      <p class="normal1">Adam omuz silkip gitti. </p>
      <p class="normal1">“Beni şaşırtan diğer şey şu ki, sana fotoğrafı göstermemden sonra bile bana e-posta göndermeyi sürdürecek kadar küstahtın” dedi Harry. </p>
      <p class="normal1">“Maalesef tekrar sormak zorundayım memur bey” dedi Albu peltek sesle, “ama bahsedip durduğunuz şu... e-postalar neyin nesi?”</p>
      <p class="normal1">“Evet. Birçok insan gerçek ismini vermeden bir sunucuyu kullanarak anonim e-posta gönderebileceğini sanıyor. Yanılıyorlar. Bilgisayar korsanı arkadaşım bana internette yapılan her şeyin –ama her şeyin– elektronik iz bıraktığını söyledi ve o e-postaları gönderen makine bulunacak. Bütün mesele nereye bakacağını bilmekte.” Harry iç cebinden sigara paketini çıkardı. </p>
      <p class="normal1">“İçmeseniz...” diye söze başladı Vigdis, ama devam etmedi. </p>
      <p class="normal1">“Söyleyin Bay Albu” dedi Harry sigara yakarak. “Geçen salı gecesi saat on birle bir arasında neredeydiniz?”</p>
      <p class="normal1">Arne’yle Vigdis Albu bakıştılar.</p>
      <p class="normal1">“Bu işi karakolda da yapabiliriz” dedi Harry.</p>
      <p class="normal1">“Buradaydı” dedi Vigdis. </p>
      <p class="normal1">“Dediğim gibi.” Harry burnundan duman saldı. Şansını zorladığını biliyordu, ama blöf yapacaksa tam yapmalıydı ve artık vazgeçemezdi. “Bu işi karakolda da yapabiliriz. Misafirlere partinin bittiğini söyleyeyim mi?”</p>
      <p class="normal1">Vigdis alt dudağını çiğnedi. “Ama diyorum ya, buradaydı...” diye söze başladı. Artık güzel değildi. </p>
      <p class="normal1">“Tamam Vigdis” dedi Albu, kadının omzuna pat pat vurarak. “Sen git misafirlerle ilgilen. Ben de Bay Hole’u bahçe kapısına kadar geçireyim.”</p>
      <p class="normal1"> </p>
      <p class="normal1">Harry sert rüzgârı hayal meyal hissediyordu. Gökyüzünde hızla hareket eden bulutlar zaman zaman ayı örtüyordu. Salınıyorlardı. </p>
      <p class="normal1">“Neden burası?” diye sordu Albu. </p>
      <p class="normal1">“Sen kaşındın.”</p>
      <p class="normal1">Albu başıyla onayladı. “Olabilir. Ama eşimin böyle öğrenmesi şart mıydı?”</p>
      <p class="normal1">Harry omuz silkti. “Nasıl öğrenmesini isterdin?”</p>
      <p class="normal1">Müzik kesilmişti, arada sırada evden kahkahalar geliyordu. Christian konuşma yapıyordu. </p>
      <p class="normal1">“Sigara alabilir miyim?” diye sordu Albu. “Aslında bırakmıştım.”</p>
      <p class="normal1">Harry ona paketi uzattı. </p>
      <p class="normal1">“Teşekkürler.” Albu dudaklarının arasına sigara koyup, Harry’nin çakmağına eğildi. “Neyin peşindesin? Para mı istiyorsun?”</p>
      <p class="normal1">“Neden herkes bunu soruyor?” diye mırıldandı Harry.</p>
      <p class="normal1">“Tek başınasın. Tutuklama emrin yok ve beni karakola götürmekle tehdit ederek blöf yapıyorsun. Hem Larkollen’daki yazlığa girdiysen başın en az benimki kadar belada demektir.”</p>
      <p class="normal1">Harry başını hayır anlamında salladı.</p>
      <p class="normal1">“Para istemiyor musun?” Albu geriye çekildi. Gökyüzünde tek tük yıldızlar parlıyordu. “Yani kişisel bir mesele? Sevgili miydiniz?”</p>
      <p class="normal1">“Hakkımda her şeyi biliyorsun sanıyordum” dedi Harry. </p>
      <p class="normal1">“Anna aşkı çok ciddiye alırdı. Aşka âşıktı. Hayır, <span class="ideitalik">tapardı</span>. Aşka <span class="ideitalik">tapardı</span>. Hayatında aşktan başka bir şey yoktu. Ve nefretten. Nötron yıldızlarını bilir misin?”</p>
      <p class="normal1">Harry başını hayır anlamında salladı. Albu sigarasını kaldırdı. “Bunlar yoğunlukları ve yüzey yerçekimleri öyle yüksek gezegenler ki, onlardan birinde olup da şu sigarayı bıraksam, sigara yere düşünce atom bombası düşmüş gibi patlama olur. Anna da öyleydi. Aşka –ve nefrete– öyle yoğun bir çekim duyuyordu ki, aralarındaki boşlukta hiçbir şey var olamazdı. Küçücük bir ayrıntı bile atom patlamasına yol açıyordu. Anlıyor musun? Benim anlamam zaman aldı. Jüpiter gibiydi o... ebedi bir kükürt bulutunun ardında gizliydi. Ve espritüelliğin. Ve cinselliğin.”</p>
      <p class="normal1">“Venüs.”</p>
      <p class="normal1">“Pardon?”</p>
      <p class="normal1">“Hiç.”</p>
      <p class="normal1">Ay iki bulutun arasında ortaya çıkınca, bronz karaca bahçedeki gölgelerin arasında bir masal hayvanı gibi belirdi. </p>
      <p class="normal1">“Anna’yla ben gece yarısı görüşecektik” dedi Albu. “Bazı eşyalarımı geri vermek istiyormuş. Arabamı Sorgenfrigata’da park edip, içinde on ikiden biri çeyrek geçeye kadar oturdum. Zili çalmak yerine onu arabadan aramamı kararlaştırmıştık. Meraklı bir komşusu varmış da. Neyse, Anna telefonu açmayınca eve gittim.”</p>
      <p class="normal1">“Karın yalan mı söylüyordu yani?”</p>
      <p class="normal1">“Elbette. Senin fotoğrafla geldiğin gün, benim için bir bahane uydurmaya karar verdik.”</p>
      <p class="normal1">“Şimdi bunu niye söylüyorsun peki?”</p>
      <p class="normal1">Albu güldü. “Ne fark eder ki? Konuşan iki insanız ve tek tanığımız sessiz ay. Daha sonra her şeyi inkâr edebilirim. Açıkçası, elinde aleyhimde kanıt olduğuna da inanmıyorum.”</p>
      <p class="normal1">“Başlamışken devamını da anlatsana.”</p>
      <p class="normal1">“Anna’yı öldürdüğümü mü söyleyeyim?” Albu bu kez daha yüksek bir kahkaha attı. “Senin işin onu kimin öldürdüğünü bulmak, değil mi?”</p>
      <p class="normal1">Bahçe kapısına varmışlardı. </p>
      <p class="normal1">“Nasıl tepki vereceğimi görmek istedin sadece, değil mi?” Albu sigarayı mermere sürttü. “Ve intikam almak istedin; karıma söylemenin sebebi buydu. Kızmıştın. Karşına çıkan her şeyi yumruklayan kızgın bir çocuktun. Şimdi mutlu musun?” </p>
      <p class="normal1">“E-posta adresinden izini bulunca elime düşeceksin” dedi Harry. Artık kızgın değildi. Yorgundu sadece. </p>
      <p class="normal1">“E-posta adresinden iz filan bulamayacaksın” dedi Albu. “Kusura bakma dostum. Bu oyunu sürdürebiliriz, ama kazanamazsın.”</p>
      <p class="normal1">Harry yumruğunu savurdu. Ete çarpan parmak eklemlerinin sesi boğuk ve anlıktı. Albu sendeleyerek, alnını tutarak bir adım geriledi. </p>
      <p class="normal1">Harry gecenin karanlığında kendi nefesinin griliğini görebiliyordu. “Oraya dikiş attırman gerekecek” dedi. </p>
      <p class="normal1">Albu kanlı eline bakarak nahoş kahkahalar attı. “Tanrım, kaybetmeyi hiç hazmedemiyorsun Harry. Sana isminle hitap etmemde sakınca var mı? Bu yaşadıklarımız bizi yakınlaştırdı diye düşünüyorum, ne dersin?”</p>
      <p class="normal1">Harry yanıt vermeyince Albu iyice yüksek kahkahalar attı. </p>
      <p class="normal1">“Anna sende ne buluyordu Harry? Kaybedenleri sevmezdi o. En azından onu düzmelerine izin vermezdi.”</p>
      <p class="normal1">Harry taksiye dönerken kahkahalar giderek yükseliyor ve Harry’nin sıktığı yumruğunun içindeki araba anahtarlarının tırtıklı kenarları, derisine giderek daha çok batıyordu. </p>
      </body></html>