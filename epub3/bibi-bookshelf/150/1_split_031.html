<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak1" id="calibre_toc_35"><br class="calibre4"/>29<br class="calibre4"/>
      316 Numaralı Oda</h2><br class="chapter"/><br class="chapter"/><br class="chapter"/><br class="chapter"/>
      <p class="normal1">Pencere küt diye açıldı. </p>
      <p class="normal1">“Trond yolculuğa çıkıyor” dedi kadın tiz sesle. Sarıya boyanmış saçlarında tekrar kimyasalların kullanıldığı belliydi; cansızlaşmış saçlarının arasından kafa derisi parlıyordu. “Güneye mi gittiniz?”</p>
      <p class="normal1">Harry bronzlaşmış yüzünü kaldırıp kadına baktı.</p>
      <p class="normal1">“Sayılır. Bay Grette’nin nerede olduğunu biliyor musunuz?”</p>
      <p class="normal1">“Arabasına bavul yüklüyor” dedi kadın, evlerin diğer tarafını göstererek. “Zavallıcık, yolculuğa çıkacak galiba.”</p>
      <p class="normal1">“Hımm.”</p>
      <p class="normal1">Beate gitmek istedi, ama Harry olduğu yerde kaldı. “Uzun zamandır burada oturuyorsunuz, değil mi?” diye sordu. </p>
      <p class="normal1">“Ah evet. Otuz iki yıldır.”</p>
      <p class="normal1">“Lev’le Trond’un çocukluklarını hatırlıyorsunuzdur herhalde, değil mi?”</p>
      <p class="normal1">“Elbette. Disengrenda’ya damgalarını vurdular.” Kadın gülümseyerek pencere çerçevesine yaslandı. “Özellikle de Lev. Çok yakışıklıydı. İleride çok can yakacağını hep biliyorduk.”</p>
      <p class="normal1">“Can yaktı, evet. Üstgeçitten düşen adamı biliyorsunuzdur belki?”</p>
      <p class="normal1">Yüzü kararan kadın, trajik bir sesle fısıldadı: “Ah, evet. Korkunç bir olaydı. O zavallı adam sakat kalmış. Dizleri bükülmüyormuş. Bir çocuğun öyle fesatça bir şakayı düşünebilmesi inanılmaz, değil mi?”</p>
      <p class="normal1">“Hımm. Cidden vahşi bir çocuktu herhalde.”</p>
      <p class="normal1">“Vahşi mi?” Kadın elini gözlerine siper etti. “Öyle değildi bence. İyi yetiştirilmiş, kibar bir çocuktu. Yaptığı şey o yüzden bu kadar şoke ediciydi zaten.”</p>
      <p class="normal1">“Onun yaptığını bütün mahalleli biliyor muydu peki?”</p>
      <p class="normal1">“Herkes biliyordu. Onu bu pencereden gördüm. Kırmızı ceketliydi, bisikletini sürüyordu. Geri geldiğinde, bir terslik olduğunu anlamalıydım. Çocuğun yüzü bembeyaz kesilmişti.” Soğuk bir rüzgâr esince kadın ürperdi. Sonra yolu gösterdi. </p>
      <p class="normal1">Trond kollarını iki yandan sarkıtarak onlara doğru yürüyordu. Giderek yavaşladı ve sonunda hareketsizleşti neredeyse. </p>
      <p class="normal1">“Lev, değil mi?” dedi nihayet onlara ulaşınca. </p>
      <p class="normal1">“Evet” dedi Harry. </p>
      <p class="normal1">“Öldü mü?”</p>
      <p class="normal1">Harry pencereden bakan kadını gözucuyla görüyordu. “Evet, öldü.”</p>
      <p class="normal1">“İyi” dedi Trond. Sonra eğilip yüzünü ellerine gömdü.</p>
      <p class="normal1"> </p>
      <p class="normal1">Bjarne Möller kaygılı bir ifadeyle pencereden bakarken Harry aralık kapıdan içeri başını uzattı. Kapıyı çaldı. </p>
      <p class="normal1">Möller döndü ve yüzü aydınlandı. “Ah, selam.”</p>
      <p class="normal1">“İşte rapor patron.” Harry yeşil bir manila zarfı masaya attı. </p>
      <p class="normal1">Koltuğuna çöken Möller, aşırı uzun bacaklarını masanın altına sokmayı başardıktan sonra gözlüğünü taktı. </p>
      <p class="normal1">“Aha” diye mırıldandı, üstünde DOKÜMAN LİSTESİ yazılı zarfı açarken. Zarfın içinde tek bir A4 kâğıt vardı. </p>
      <p class="normal1">“Bütün ayrıntıları bilmek istemezsin diye düşündüm.”</p>
      <p class="normal1">“Öyle diyorsan eminim öyledir” dedi Möller, araları epey açık satırlara göz gezdirirken. </p>
      <p class="normal1">Harry patronunun arkasındaki pencereden dışarıya baktı. Şehrin üstünü kullanılmış bebek bezi gibi kaplamış yoğun ve nemli sisten başka bir şey görülmüyordu. Möller kâğıdı bıraktı. </p>
      <p class="normal1">“Yani oraya gittiniz, biri size İnfazcı’nın nerede oturduğunu söyledi ve sonra onu asılmış halde buldunuz?”</p>
      <p class="normal1">“Olanların özeti bu, evet.”</p>
      <p class="normal1">Möller omuz silkti. “Aradığımız adamın bu olduğuna dair elimizde kesin kanıt olduğu sürece benim için hava hoş.”</p>
      <p class="normal1">“Weber bu sabah parmak izlerini kontrol etti.”</p>
      <p class="normal1">“Ve?”</p>
      <p class="normal1">Harry koltuğa oturdu. “Soyguncunun harekete geçmeden önce tuttuğu kola şişesindeki izlerle örtüşüyor.”</p>
      <p class="normal1">“Soyguncunun o şişeyi tuttuğuna emin olabilir miyiz...?”</p>
      <p class="normal1">“Rahat ol patron. Elimizde video kaydı var. Şimdi verdiğim raporda da elimizde Lev Grette’nin suçunu elyazısıyla itiraf ettiği bir intihar notunun bulunduğu yazılı; okudun değil mi? Bu sabah Disengrenda’ya gidip Trond Grette’ye haber verdik. Lev’in evindeki eski okul defterlerinden bazılarını ödünç almak için izin istedik; Beate defterleri <span class="ideitalik">Kripos</span>’taki* elyazısı uzmanına verdi. Adamın söylediğine göre, intihar notunu aynı kişinin yazdığı kesinmiş.”</p>
      <p class="normal1">“Evet, evet, evet. Basın açıklaması yapmadan önce tamamen emin olmak istedim sadece Harry. Sonuçta bu manşetlik bir haber, biliyorsun.”</p>
      <p class="normal1">“Biraz daha mutlu olmayı denemelisin patron.” Harry ayağa kalktı. “Uzun zamandır çözdüğümüz en büyük vaka bu. Burayı kurdelelerle ve balonlarla süslememiz gerek aslında.”</p>
      <p class="normal1">“Eminim haklısındır” dedi Möller iç geçirerek. Duraksadıktan sonra “Sen niye daha mutlu görünmüyorsun peki?” diye sordu.</p>
      <p class="normal1">“Ben diğer vakayı çözene kadar mutlu olamam, biliyorsun...” Harry kapıya doğru gitti. “Halvorsen’le ben bugün masalarımızı topluyoruz; yarın Ellen Gjelten vakasına başlayacağız.”</p>
      <p class="normal1">Möller’in genzini temizlediğini duyunca kapı eşiğinde durdu. “Evet patron?”</p>
      <p class="normal1">“Lev Grette’nin İnfazcı olduğunu nereden anladığını merak ediyordum.”</p>
      <p class="normal1">“Eh, resmi versiyon şu: Beate onu videoda görünce tanıdı. Gayriresmi versiyonu duymak ister misin?”</p>
      <p class="normal1">Möller dizini ovuşturuyordu. Kaygılı ifadesi geri gelmişti. “İstemem herhalde.”</p>
      <p class="normal1"> </p>
      <p class="normal1">“Hımm” dedi Harry, Acı Evi’nin kapısında dururken. </p>
      <p class="normal1">Beate, ekrandaki görüntülere bakarken koltuğunu çevirip “Hımm” dedi. </p>
      <p class="normal1">“Harika bir ekip üyesi olduğun için sana teşekkür etmeliyim sanırım.”</p>
      <p class="normal1">“Ben de sana.”</p>
      <p class="normal1">Harry durup anahtarlarını okşadı. “Neyse” dedi. “Ivars-son’un siniri yakında geçer bence. Sonuçta bizi ekip haline getirmek onun fikri olduğundan, o da başarıdan pay aldı.”</p>
      <p class="normal1">Beate hafifçe gülümsedi. “Ekibimiz çok uzun ömürlü olmadı.”</p>
      <p class="normal1">“Malum kişi hakkında sana söylediğim şeyi unutma.”</p>
      <p class="normal1">“Unutmadım.” Kadının gözleri parladı.</p>
      <p class="normal1">Harry omuzlarını öne çıkardı. “O tam bir piç. Bunu söylememem vicdansızlık olur.”</p>
      <p class="normal1">“Seni tanımış olmak güzel Harry.”</p>
      <p class="normal1">Harry kapıyı arkasından kapadı.</p>
      <p class="normal1"> </p>
      <p class="normal1">Harry dairesinin kapısını açıp çantasını ve plastik Playstation torbasını hol zeminine bıraktı ve yatağa gitti. Üç saatlik rüyasız uykudan sonra, telefon sesine uyandı. Dönüp alarmlı saatine bakınca, saatin 19.03 olduğunu gördü; yataktan inip ayaklarını sürüyerek hole girdi, telefonu açtı ve diğer kişinin konuşmasına fırsat vermeden “Selam Öystein” dedi. </p>
      <p class="normal1">“Selam, Kahire havalimanındayım” dedi Öystein. “Bu saatte konuşmayı kararlaştırmıştık, değil mi?”</p>
      <p class="normal1">“Dakikliğine diyecek yok” dedi Harry esneyerek. “Ayrıca sarhoşsun.”</p>
      <p class="normal1">“Sarhoş değilim, hayır” dedi Öystein öfkeli, peltek sesle. “İki Stella içtim o kadar. Yoksa üç müydü? Çölde bol sıvı almak gerek, bilirsin. Zihnim açık ve ayığım Harry.”</p>
      <p class="normal1">“Bunu duymak güzel. İyi haberlerin vardır umarım.”</p>
      <p class="normal1">“Doktorların dediği gibi, hem iyi hem kötü haberlerim var. İyi haberlerden başlayayım...”</p>
      <p class="normal1">“Tamam.”</p>
      <p class="normal1">Uzun bir sessizlik oldu; Harry cızırtılar ve nefes sesine benzer boğuk sesler duyuyordu sadece. </p>
      <p class="normal1">“Öystein?”</p>
      <p class="normal1">“Evet?”</p>
      <p class="normal1">“Burada Noel heyecanı yaşayan bir çocuk gibi duruyorum.”</p>
      <p class="normal1">“Hey?”</p>
      <p class="normal1">“İyi haberler demiştin?”</p>
      <p class="normal1">“Ha, evet. Eee, şey, kullanıcının numarasını buldum Harry. Buralıların tabiriyle no problemo. Norveç cep telefonu numarası.”</p>
      <p class="normal1">“Cep telefonu mu? Bu mümkün mü?”</p>
      <p class="normal1">“Cep telefonuyla dünyanın her yerine e-posta gönderebilirsin. Cep telefonunu bilgisayara bağlıyorsun, bilgisayar da sunucuya bağlanıyor. Bu epeydir yapılabilen bir şey Harry.”</p>
      <p class="normal1">“Tamam, kullanıcının ismi neymiş peki?”</p>
      <p class="normal1">“Şey... söyleyeyim tabii. Ama El Tor’dakiler bilmiyorlar. Norveç telefon operatörüne fatura kesiyorlar sadece. Yani Telenor’a; Telenor da son kullanıcıdan ödeme alıyor. Ben de şirketi arayıp ismi öğrendim.”</p>
      <p class="normal1">“Evet?” Harry artık tamamen uyanmıştı. </p>
      <p class="normal1">“Şimdi çok iyi olmayan habere geliyoruz.”</p>
      <p class="normal1">“Tamam?”</p>
      <p class="normal1">“Son zamanlarda telefon faturanı kontrol ettin mi Harry?”</p>
      <p class="normal1">Harry’nin durumu anlaması birkaç saniye sürdü. “<span class="ideitalik">Benim </span>cep telefonum. O piç <span class="ideitalik">benim </span>cep telefonumu mu kullanıyor?”</p>
      <p class="normal1">“Telefonun artık sende değil sanırım?”</p>
      <p class="normal1">“Değil, o akşam kaybetmiştim... Anna’dayken. Lanet olsun!”</p>
      <p class="normal1">“Peki hattını iptal ettirmenin iyi bir fikir olabileceğini düşünmedin mi hiç?”</p>
      <p class="normal1">“Düşünmek mi?” diye inledi Harry. “Bu pis işe bulaştığımdan beri doğru dürüst düşünemiyorum ki Öystein. Kusura bakma ama kafayı yiyorum resmen. Her şey gayet ortada. Telefonumu Anna’nın evinde bulamayışımın sebebi buydu. O herifin gülmesinin de.”</p>
      <p class="normal1">“Gününü berbat ettiğim için üzgünüm.”</p>
      <p class="normal1">“Dur bir saniye” dedi Harry birden neşelenerek. “Telefonumun o adamda olduğunu kanıtlayabilirsek, ben gittikten sonra Anna’nın evine geldiğini de kanıtlayabiliriz!”</p>
      <p class="normal1">“Heyooo!” diye bağırdı Öystein. Sonra daha ihtiyatla: “Yani mutlu olduysan? Alo? Harry?”</p>
      <p class="normal1">“Buradayım hâlâ. Düşünüyorum.”</p>
      <p class="normal1">“Düşünmek iyidir. Sen düşünedur. Benim Stella’yla randevum var. Eh, birkaç Stella’yla aslında. Ve Oslo uçağına yetişeceksem...”</p>
      <p class="normal1">“İyi yolculuklar Öystein.”</p>
      <p class="normal1">Elinde ahizeyle öylece duran Harry, onu aynaya fırlatıp fırlatmamaya karar vermeye çalıştı. Ertesi gün uyandığında, Öystein’la yaptığı konuşmayı sadece rüyasında görmüş olduğunu umdu. Sahiden de rüyasında görmüştü. O konuşmanın beş altı versiyonunu. </p>
      <p class="ortayazi">***</p>
      <p class="normal1">Harry konuşurken Raskol başını eğip ellerine yaslamış halde oturdu. Harry, Lev Grette’yi nasıl bulduklarını, hâlâ ellerinde Anna’nın katilinin aleyhinde kanıt bulunmayışının sebebinin kendi cep telefonu olduğunu açıklarken Raskol kımıldamadı ve araya girmedi. Harry sözünü bitirince Raskol ellerini kavuşturup başını yavaşça kaldırdı: “Senin vakayı çözdün yani, ama benimki hâlâ çözülmedi” dedi. </p>
      <p class="normal1">“Ben senin vakan, benim vakam diye ayrım yapmıyorum Raskol. Benim sorumluluğum...”</p>
      <p class="normal1">“Ama ben yapıyorum <span class="ideitalik">Spiuni</span>” diye araya girdi Raskol. “Ben bir askeri organizasyonu yönetiyorum.”</p>
      <p class="normal1">“Hımm. Bundan tam olarak kastın nedir?”</p>
      <p class="normal1">Raskol gözlerini kapadı. “Sana Kral Wu’nun Sun Tzu’dan saray hanımlarına savaş sanatlarını öğretmesini istemesinden bahsetmiş miydim <span class="ideitalik">Spiuni</span>?”</p>
      <p class="normal1">“Şey, hayır.”</p>
      <p class="normal1">Raskol gülümsedi. “Sun Tzu entelektüeldi; kadınlara asker yürüyüşünün nasıl yapıldığını ayrıntılı ve pedagojik bir şekilde açıklamakla başladı işe. Davullar çalınca kadınlar asker yürüyüşü yapmadılar; kıkırdadılar sadece. ‘Bir generalin emirleri anlaşılmıyorsa, suç kendisindedir’ diyen Sun Tzu, asker yürüyüşünü bir kez daha açıkladı. Ama yürüme emri verdiğinde yine aynı şey oldu. ‘Bir subayın emirleri anlaşılıyor ama uygulanmıyorsa, suç kendisindedir’ diyen Sun Tzu, iki adamına saraydaki önde gelen cariyelerden ikisini seçmelerini emretti. Bu cariyeler diğer kadınların korkulu bakışları karşısında idam edildiler. Kral en sevdiği iki cariyesinin idam edildiğini öğrenince günlerce hasta yattı. İyileşince de ordusunun idaresini Sun Tzu’ya verdi.” Raskol gözlerini açtı. “Bu öyküden çıkarılacak ders nedir <span class="ideitalik">Spiuni</span>?”</p>
      <p class="normal1">Harry yanıt vermedi.</p>
      <p class="normal1">“Eh, bir askeri organizasyonun işleyiş mantığının mutlak ve tamamen tutarlı olması gerektiğidir. Taleplerinde geri adım atarsan, karşında bir saray dolusu kıkırdayan cariye bulursun. Benden 40.000 kron daha istediğinde sana o parayı verdim, çünkü o fotoğrafın Anna’nın ayakkabısından çıktığına inandım. Çünkü Anna Çingene’ydi. Biz Çingeneler yolculuk ederken yol çatallarında <span class="ideitalik">patrin </span>bırakırız. Bir dala bağlanmış kırmızı bir eşarp, yontulmuş bir kemik; hepsinin anlamı farklıdır. Fotoğraf, birisinin öldüğü anlamına gelir. Veya öleceği. Sen bunu bilemezdin, dolayısıyla söylediklerine inandım.” Raskol ellerini, avuçları yukarı dönük şekilde masaya koydu. “Ama ağabeyimin kızını öldüren adam hâlâ serbest ve ben artık sana bakınca kıkırdayan bir cariye görüyorum <span class="ideitalik">Spiuni</span>. Mutlak tutarlılık şarttır. Bana o adamın ismini söyle <span class="ideitalik">Spiuni</span>.”</p>
      <p class="normal1">Harry derin bir soluk aldı. İki sözcük. Dört hece. Albu’nun ismini verirse, adam ne kadar ceza alırdı? Kıskançlık sebebiyle işlenmiş taammüden cinayet. Adam dokuz yıl yiyip altı yılda çıkar mıydı? Peki Harry’ye ne olurdu? Onun bir polis olarak, şüpheleri üstünden uzaklaştırmak için gerçeği gizlediği eninde sonunda anlaşılırdı. Kendi ayağına kurşun sıkmış olurdu. İki sözcük, dört hece. Harry’nin bütün sorunları çözülecekti. Asıl cezayı Albu çekecekti. </p>
      <p class="normal1">Harry tek kelimelik bir yanıt verdi. </p>
      <p class="normal1">Raskol başıyla onaylayıp Harry’ye kederli gözlerle baktı. “Bunu demenden korkuyordum. Bana seçme şansı bırakmıyorsun <span class="ideitalik">Spiuni</span>. Sana neden güvendiğimi sorduğunda verdiğim yanıtı hatırlıyor musun?”</p>
      <p class="normal1">Harry başıyla onayladı. </p>
      <p class="normal1">“Herkes bir şey için yaşar. Bu doğru, değil mi <span class="ideitalik">Spiuni</span>? Ellerinden alınabilecek bir şey için. Eh, 316 numaralı oda sana bir şey ifade ediyor mu?”</p>
      <p class="normal1">Harry yanıt vermedi. </p>
      <p class="normal1">“Öyleyse ben söyleyeyim. 316, Moskova’daki International Oteli’nin bir odasının numarası. Olga o katta kalıyor; işi gözetlemek. Yakında emekli olup Karadeniz’de güzel, uzun bir tatile çıkacak. O katta üç merdiven, bir de asansör var. Bir de personel asansörü. Oda çift yataklı.”</p>
      <p class="normal1">Harry yutkundu. </p>
      <p class="normal1">Raskol alnını katlanmış ellerinin üstüne koydu: “Çocuk pencere tarafındaki yatağı kullanıyor.”</p>
      <p class="normal1">Harry kalkıp kapıya sert bir yumruk geçirdi. Sesin dışarıdaki koridorda yankılandığını işitti. Kapıyı dövmeyi sürdürdü, ta ki anahtarın kilide girdiğini duyana dek.</p>
      </body></html>