<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak1" id="calibre_toc_44"><br class="calibre4"/>38<br class="calibre4"/>
      Fusiform Gyrus</h2><br class="chapter"/><br class="chapter"/><br class="chapter"/><br class="chapter"/>
      <p class="normal1">Tom Waaler armağanı uzatırken kadına dokunmamaya özen gösterdi, çünkü Beate korkmuş bir antilobun beden diliyle konuşuyordu; yırtıcı hayvanlar fark edebilirlerdi bunu. Kadının yanından geçip oturma odasına girdi ve kanepeye oturdu. Peşinden gelen Beate ayakta kaldı. Waaler etrafa bakındı. Genç kadınların dairelerine sık sık giderdi ve hepsinin de dekorasyonu az çok aynıydı. Kişisel ama orijinallikten uzak, konforlu ama sıkıcı. </p>
      <p class="normal1">“Açmayacak mısın?” diye sordu. Beate armağanı açtı. </p>
      <p class="normal1">“Bir CD” dedi şaşkınlıkla.</p>
      <p class="normal1">“<span class="ideitalik">Sıradan </span>bir CD değil” dedi Waaler. “<span class="ideitalik">Purple Rain</span>. Çalsana, anlayacaksın.” </p>
      <p class="normal1">Beate’nin, tıpkı ona benzeyen diğer kadınlar gibi stereo müzik seti dediği berbat, radyolu diskçaları çalıştırmasını seyretti. Bayan Lönn güzel sayılmazdı. Ama kendine özgü bir tatlılığı vardı. Vücudu çok seksi değildi, yeterince kıvrımlı değildi; ama zayıf ve formdaydı. Waaler’in ona yaptığı şeylerden hoşlanmıştı, sağlıklı bir şevk sergilemişti. En azından Waaler’in daha yumuşak takıldığı ilk birkaç seferde. Evet, Waaler onunla birden fazla kez birlikte olmuştu. Bu şaşırtıcıydı aslında, çünkü kadın hiç tipi değildi.</p>
      <p class="normal1">Sonra bir akşam Waaler ona tam istediği gibi davranmıştı. Beate ise –Waaler’in birlikte olduğu kadınların çoğu gibi– o ruh haline pek girmemişti. Bu da Waaler’i iyice azdırmıştı; birlikte olduğu kadınlar, Waaler’in azdığı zamanlardan sonra bir daha aramazlardı genellikle. Waaler bunu umursamazdı. Beate mutlu olmalıydı; ucuz kurtulmuştu, başına çok daha kötü şeyler de gelebilirdi. Birkaç akşam önce Beate, onu ilk kez nerede gördüğünü hatırladığını söylemişti durup dururken.</p>
      <p class="normal1">“Grünerlökka’da” demişti. “Akşam vaktiydi ve sen kırmızı bir arabada oturuyordun. Sokaklar kalabalıktı; pencereni indirmiştin. Kış mevsimiydi. Geçen sene.”</p>
      <p class="normal1">Waaler çok şaşırmıştı. Çünkü hatırladığı kadarıyla geçen kış Grünerlökka’ya tek bir kez gitmişti; Ellen Gjelten’i öbür dünyaya postaladıkları cumartesi akşamı. </p>
      <p class="normal1">Beate, Waaler’in tepkisini görünce “Yüzleri hatırlarım” demişti muzafferce bir gülümsemeyle. “<span class="ideitalik">Fusiform gyrus</span>. Beynin insan yüzlerini tanıyan kısmı. Benimki anormal. Panayırlarda çalışmam gerekirdi aslında.”</p>
      <p class="normal1">“Anlıyorum” demişti Waaler. “Başka ne hatırlıyorsun?”</p>
      <p class="normal1">“Biriyle konuşuyordun.”</p>
      <p class="normal1">Waaler dirseklerinin üstünde doğrulup kadının üstüne eğilmiş ve gırtlağını başparmağıyla okşamıştı. Onun nabzını hissetmişti; kadın ürkmüş bir tavşan yavrusu gibiydi. Yoksa Waaler’in nabzı mıydı bu?</p>
      <p class="normal1">“O kişinin yüzünü de hatırlıyorsundur herhalde, değil mi?” diye sormuştu; beyni çok hızlı çalışıyordu. Beate’nin bu gece burada olduğunu bilen var mıydı? Kadın onun sözünü dinleyerek ilişkilerini gizli tutmuş muydu? Lavabonun altında çöp torbası var mıydı?</p>
      <p class="normal1">Beate ona dönerek şaşkınca gülümsemişti: “Ne demek istiyorsun?”</p>
      <p class="normal1">“Diğer kişinin fotoğrafını görsen tanır mısın?”</p>
      <p class="normal1">Beate ona uzun uzun bakmıştı. İhtiyatla öpmüştü. </p>
      <p class="normal1">“Eee?” demişti Waaler, diğer elini yorganın altından çıkararak. </p>
      <p class="normal1">“Hımm. Hımm, hayır. Sırtı bana dönüktü.”</p>
      <p class="normal1">“Ama kıyafetinden tanıyabilirsin. Yani onu teşhis etmen istense?”</p>
      <p class="normal1">Beate başını hayır anlamında sallamıştı. “<span class="ideitalik">Fusiform gyrus </span>sadece yüzleri tanır. Beynimin geri kalanı tamamen normal.”</p>
      <p class="normal1">“İçinde oturduğum arabanın rengini hatırladın ama?”</p>
      <p class="normal1">Beate gülerek ona sokulmuştu. “Demek ki gördüğüm şeyi beğenmişim, değil mi?”</p>
      <p class="normal1">Waaler kadının boynundaki elini yavaşça indirmişti.</p>
      <p class="normal1">İki akşam sonra Beate’nin yanında dizginlerini koparmıştı. Ve Beate, Waaler’in o halini görmeye, duymaya ya hissetmeye zorlanmaktan hoşlanmamıştı.</p>
      <p class="normal1">Hoparlörlerden “When Doves Cry”ın girişi gelmeye başladı bangır bangır. </p>
      <p class="normal1">Beate sesi kıstı.</p>
      <p class="normal1">“Ne istiyorsun?” diye sordu, koltuğa oturarak.</p>
      <p class="normal1">“Dediğim gibi. Özür dilemek istiyorum.”</p>
      <p class="normal1">“Tamam, diledin işte. Artık o konuyu kapatalım, olur mu?” Beate göstere göstere esnedi. “Yatmaya gidiyordum Tom.”</p>
      <p class="normal1">Waaler sinirlenmeye başladığını hissediyordu. Görüşünü çarpıtıp bulandıran kırmızı sisi değil, netlik ve enerji getiren parlak beyaz ısıyı duyumsuyordu. “Tamam, sadede gelelim. Harry Hole nerede?”</p>
      <p class="normal1">Beate güldü. Prince tiz bir çığlık attı. </p>
      <p class="normal1">Tom gözlerini kapadı; damarlarında buzul suyu gibi akan hiddet, içini güçle dolduruyordu. “Harry sırra kadem bastığı akşam seni aradı. Sana e-postalar da gönderdi. Sen onun bağlantısısın, şu an güvenebileceği tek kişisin. Nerede o?”</p>
      <p class="normal1">“Çok yorgunum Tom.” Kadın ayağa kalktı. “Yanıtlayamayacağım başka soruların varsa yarına sakla.” </p>
      <p class="normal1">Tom Waaler kımıldamadı. “Bugün Botsen’deki bir hapishane görevlisiyle ilginç bir konuşma yaptım. Biz şehirdeki polislerin yarısıyla birlikte Harry’yi ararken o dün gece orada, burnumuzun dibindeymiş. Harry’nin Raskol’la işbirliği yaptığını biliyor muydun?”</p>
      <p class="normal1">“Neden bahsettiğini bilmediğim gibi, bunların vakayla ne ilgisi olduğunu da bilmiyorum.”</p>
      <p class="normal1">“Ben de bilmiyorum, ama oturmanı tavsiye ederim Beate. Sana kısa bir öykü anlatacağım; Harry ile arkadaşları hakkındaki fikrini değiştirecek bence.”</p>
      <p class="normal1">“Cevabım hayır Tom. Git buradan.”</p>
      <p class="normal1">“Peki ya sana bu öyküde baban da var desem?”</p>
      <p class="normal1">Beate’nin dudaklarının seğirdiğini görünce hedefi on ikiden vurduğunu anladı.</p>
      <p class="normal1">“Benim –nasıl desem?– sıradan polislerin ulaşamayacağı bilgi kaynaklarım var; yani babanın Ryen’de vurulduğu sırada olanları biliyorum. Onu kimin vurduğunu da biliyorum.”</p>
      <p class="normal1">Beate ağzı açık bakakaldı.</p>
      <p class="normal1">Waaler güldü. “Bunu beklemiyordun, değil mi?”</p>
      <p class="normal1">“Yalan söylüyorsun.”</p>
      <p class="normal1">“Baban bir Uzi’yle göğsünden, altı kurşunla vuruldu. Raporda yazılanlara göre bankaya soyguncularla uzlaşmak için girmiş; tek başına ve silahsız, dolayısıyla da pazarlık gücü zayıf olduğu halde. Soyguncuları huzursuz edip saldırganlaştırmaktan başka bir şey yapamazdı. Büyük bir hataydı onunki. Anlaşılmazdı. Üstelik babanın profesyonelliği efsaneydi. Aslında yanında bir meslektaşı vardı, geleceği parlak olan genç bir polis memuru, ümit vaat eden bir yükselen yıldız. Ama o daha önce hiç banka soygunu görmemiş, ateş açan soyguncularla karşılaşmamıştı.</p>
      <p class="normal1">“Amirlerinin canını sıkmayı hiç istemiyordu ve o gün babanı işten sonra eve bırakacaktı. Yani baban Ryen’e kendisine ait olmayan bir arabayla geldi, ama raporda bu yok. Sen anneciğinle birlikte haberi aldığında babanın arabası garajda duruyordu, değil mi Beate?”</p>
      <p class="normal1">Kadının boyun damarlarının şiştiğini, kabarıp mavileştiğini gördü. </p>
      <p class="normal1">“Canın cehenneme Tom!”</p>
      <p class="normal1">“Haydi, gel de babacığının kısa öyküsünü dinle” dedi Waaler, yanındaki kanepe minderine pat pat vurarak. “Çünkü çok alçak sesle konuşacağım ve söyleyeceklerimi cidden duyman gerektiğini düşünüyorum.”</p>
      <p class="normal1">Kadın gönülsüzce bir adım yaklaştı, o kadar.</p>
      <p class="normal1">“Tamam” dedi Tom. “O gün... bu arada hangi aydı Beate?”</p>
      <p class="normal1">“Haziran” diye fısıldadı Beate.</p>
      <p class="normal1">“Haziran, evet. Haberi telsizden duydular, banka şubesi yakındaydı, oraya gidip dışarıda konuşlandılar, silahlıydılar. Genç polis memuruyla deneyimli dedektif. Kurallara uydular, destek kuvvet gelmesini ya da soyguncuların bankadan çıkmalarını beklediler. Bankaya girmeyi akıllarından bile geçirmiyorlardı. Ta ki soygunculardan biri banka kapısında belirene dek; adam tabancasını banka müdiresinin kafasına dayamıştı. Babana seslendi. Adam onları içeriden görmüş ve Dedektif Lönn’ü tanımıştı. Kadına zarar vermeyeceğini, ama bir rehineye ihtiyacı olduğunu söyledi. Kadının yerine Lönn’ün geçmesini kabul edecekti. Ama bunun için Lönn’ün tabancasını bırakıp bankaya tek başına girmesi gerekiyordu. Baban ne yaptı peki? Düşündü. Hızlı düşünmesi gerekiyordu. Kadın şoktaydı. İnsanlar şok yüzünden ölebilirler. Baban karısını, anneni düşündü. Aylardan haziran, günlerden cumaydı, hafta sonu gelmek üzereydi. Ve güneş... hava güneşli miydi Beate?”</p>
      <p class="normal1">Beate başıyla onayladı.</p>
      <p class="normal1">“Baban bankanın içini hayal etmeye çalıştı. Oradaki gerilimi. Umutsuzluğu. Sonra kararını vardı. Kararı neydi? Kararı neydi Beate?”</p>
      <p class="normal1">“İçeri girdi.” Beate duygulu bir sesle fısıldamıştı. </p>
      <p class="normal1">“İçeri girdi.” Waaler sesini alçalttı. “Dedektif Lönn içeri girdi, genç polis de beklemeye başladı. Destek kuvvet gelmesini bekledi. Kadının bankadan çıkmasını bekledi. Birilerinin ona ne yapacağını söylemesini bekledi; belki de bütün bunlar bir rüya ya da eğitim provasıydı, belki de evine gidebilirdi çünkü günlerden cumaydı ve hava güneşliydi. Ama bir ses duydu...” Waaler tabanca sesi çıkardı. “Baban ön kapıyı yaslanıp açarak yere düştü; vücudunun yarısı bankanın içinde, yarısı dışındaydı. Göğsünde altı kurşun vardı.”</p>
      <p class="normal1">Beate koltuğa çöktü. </p>
      <p class="normal1">“Genç polis, dedektifin yerde yattığını görünce bunun bir prova olmadığını anladı. Rüya olmadığını da. İçeridekilerde gerçek otomatik silahlar vardı ve bir polisi gözlerini kırpmadan öldürmüşlerdi. Genç polis hayatında ilk ve son kez o kadar korktu. Bu durumla ilgili yazılar okumuştu, psikoloji dersinde notları iyiydi, ama panikliyordu. Sınavdayken hakkında sular seller gibi yazdığı paniğe bizzat kapılmıştı. Arabasına binip gitti. Evine gitti; yeni evlendiği genç karısı onu karşılamaya çıktı ve akşam yemeğine geç kaldığı için kızdı. Genç polis, karısının azarlarını okul çocuğu gibi uslu uslu dinleyip bir daha yapmayacağına söz verdi; sonra yemek yediler. Yemekten sonra televizyon seyrettiler. Bir muhabir, bir banka soygunu sırasında bir polisin vurulduğunu söyledi. Senin babanın öldüğünü.”</p>
      <p class="normal1">Beate yüzünü ellerine gömdü. Her şeyi hatırlamıştı. O günün tamamını. Anlamsızca mavi gökyüzündeki yuvarlak güneşe hayretle bakışını. O da yalnızca rüyada olduğunu düşünmüştü.</p>
      <p class="normal1">“O banka soyguncuları kimdi acaba? Babanın adını bilen, banka soymayı bilen, dışarıdaki iki polis memurundan yalnızca Dedektif Lönn’ün tehlikeli olduğunu bilen kimdi? Babanı ikilemde bırakacak ve hangi seçimi yapacağını bilecek kadar soğukkanlı ve hesaplayıcı olan kimdi? Kimdi o? Beate?”</p>
      <p class="normal1">Kadının parmaklarının arasından gözyaşları süzülüyordu. “Ras...” dedi Beate burnunu çekerek.</p>
      <p class="normal1">“Duyamadım Beate.”</p>
      <p class="normal1">“Raskol.”</p>
      <p class="normal1">“Raskol, evet. Ve sadece onun işiydi. Yanındaki adam küplere bindi. Biz soyguncuyuz, katil değiliz dedi. Teslim olup Raskol’u ele verme tehdidinde bulunacak kadar aptaldı. Neyse ki Raskol’a yakalanmadan ülkeyi terk etmeyi başardı.”</p>
      <p class="normal1">Beate hüngür hüngür ağlıyordu. Waaler bekledi.</p>
      <p class="normal1">“İşin en komik tarafı ne, biliyor musun? Babanın katilinin seni kandırmasına izin verdin. Tıpkı baban gibi.”</p>
      <p class="normal1">Beate başını kaldırdı. “Ne... ne demek istiyorsun?”</p>
      <p class="normal1">Waaler omuz silkti. “Raskol’a katilin kim olduğunu sordunuz. O da cinayet davasında kendisinin aleyhinde tanıklık etme tehdidinde bulunan birinin peşindeydi. Ne yaptı peki? O aradığı kişiyi hedef gösterdi elbette.”</p>
      <p class="normal1">“Lev Grette’yi mi?” Beate gözlerini sildi.</p>
      <p class="normal1">“Neden olmasın? Onu bulmasına yardım edin diye. Okuduğuma göre Grette’yi bulduğunuzda adam bir ipin ucunda sallanıyormuş. İntihar etmiş. Bence bu doğru olmayabilir. Birileri oraya sizden önce gitmiş olabilir.”</p>
      <p class="normal1">Beate genzini temizledi. “Bazı ayrıntıları unutuyorsun. Birincisi intihar notu bulduk. Lev çok şey yazmamış, ama kardeşiyle konuştum ve bana Lev’in Disengrenda’daki dairede bulunan eski okul defterlerini verdi. Onları <span class="ideitalik">Kripos</span>’taki yazı uzmanı Jean Hue’ya götürdüm; adam intihar notunu Lev’in yazdığını onayladı. İkincisi Raskol zaten hapiste. Yani ceza alma korkusuyla cinayet işlemesi için sebep yok.”</p>
      <p class="normal1">Waaler başını hayır anlamında salladı. “Sen zeki bir kızsın, ama tıpkı baban gibi sen de insan psikolojisinden çok anlamıyorsun. Suçluların zihninin nasıl işlediğini anlamıyorsun. Raskol hapiste sayılmaz; Botsen’de geçici olarak kalıyor, o kadar. Ama cinayetten hüküm giyerse iş değişir. Bu arada sen onu ve arkadaşı Harry Hole’u koruyorsun.”</p>
      <p class="normal1">Öne eğilip elini kadının koluna koydu. “Seni üzdüysem kusura bakma Beate, ama artık gerçeği biliyorsun. Baban hata yapmamıştı. Ve Harry, onu öldüren adamla birlikte çalışıyor. Eee, ne diyorsun? Harry’yi birlikte arayalım mı?”</p>
      <p class="normal1">Beate gözlerini sıkıp son gözyaşı damlasını da çıkardı. Sonra gözlerini açtı. Waaler’in uzattığı mendili aldı.</p>
      <p class="normal1">“Tom” dedi. “Sana açıklamam gereken bir şey var.”</p>
      <p class="normal1">“Gerek yok.” Waaler onun elini okşadı. “Seni anlıyorum. Arkadaşına ihanet etmek istemiyorsun. Baban ne yapardı, onu düşün. Profesyonel olmak diye bir şey var, değil mi?”</p>
      <p class="normal1">Beate onu inceledi. Sonra başını yavaşça sallayarak onayladı. Derin bir soluk aldı. Tam o anda telefon çaldı.</p>
      <p class="normal1">“Açacak mısın?” dedi Waaler, üç çalıştan sonra. </p>
      <p class="normal1">“Annem arıyor” dedi Beate. “Onu otuz saniye sonra ararım.”</p>
      <p class="normal1">“Otuz saniye mi?”</p>
      <p class="normal1">“Harry’nin yerini bilsem bile bunu söyleyeceğim en son kişinin sen olduğunu söylemem için yeterli bir süre.” Mendili Waaler’e geri verdi. “Ve senin ayakkabılarını giyip evimden gitmen için.”</p>
      <p class="normal1">Tom Waaler hiddetinin sırtından boynuna gayzer gibi çıktığını hissetti. Bir an bu hissin tadını çıkardıktan sonra kadını tutup zorla altına çekti. Beate inleyerek direndi, ama Waaler ereksiyonunu kadının hissedebildiğini ve onun sımsıkı kapalı dudaklarının birazdan açılacağını biliyordu.</p>
      <p class="normal1"> </p>
      <p class="normal1">Harry altıncı çalıştan sonra kapatıp telefon kulübesinden çıktı; arkasındaki kız usulca içeri girdi. Harry sırtını Kjölberggata’yla rüzgâra dönüp sigara yaktı ve otoparkla karavanlara doğru duman üfledi. Gerçekten komik bir durumdu. İşte buradaydı, bir tarafta Adli Tıp bir taş atımı ötedeydi, diğer tarafta Emniyet Müdürlüğü vardı, üçüncü taraftaysa karavanlar duruyordu. Çingene kıyafeti giymişti. Bir kaçaktı. İnsan gülmekten ölebilirdi.</p>
      <p class="normal1">Harry’nin dişleri takırdıyordu. Tam arkasına dönerken, trafiğin yoğun olduğu ama yayaların pek görünmediği caddeden bir polis arabası geçti. Harry uyuyamamıştı. Zaman geçip giderken bir şey yapmamaya katlanamıyordu. İzmariti topuğuyla ezdi, tam gidecekken telefon kulübesinin boşalmış olduğunu gördü. Saatine göz attı. Vakit neredeyse gece yarısıydı; Beate’nin evde olmaması tuhaftı. Belki de uyuyakaldığından telefona yetişememişti. Harry numarayı tekrar aradı. Kadın hemen açtı: “Beate.”</p>
      <p class="normal1">“Benim, Harry. Uyandırdım mı?”</p>
      <p class="normal1">“Ben... evet.”</p>
      <p class="normal1">“Kusura bakma. Yarın arayayım mı?”</p>
      <p class="normal1">“Hayır, şimdi uygunum.”</p>
      <p class="normal1">“Yalnız mısın?”</p>
      <p class="normal1">Sessizlik. “Neden sordun?”</p>
      <p class="normal1">“Sesin şey geliyor... neyse, boş ver. Bir şey buldun mu?”</p>
      <p class="normal1">Harry kadının nefesini toplamak istercesine yutkunduğunu duydu.</p>
      <p class="normal1">“Weber bardaktaki parmak izlerini inceledi. Çoğu sana ait. Tortunun analizi iki günde bitermiş.”</p>
      <p class="normal1">“Harika.”</p>
      <p class="normal1">“Depondaki dizüstü bilgisayara gelince; e-posta gönderme tarihini ayarlamayı sağlayan özel bir program varmış anlaşılan. E-postalarda en son Anna Bethsen’in öldüğü gün değişiklik yapılmış.”</p>
      <p class="normal1">Harry buz gibi soğuk rüzgârı hissetmiyordu artık.</p>
      <p class="normal1">“Yani o bilgisayar depona konulduğunda, sana gönderilecek e-postalar içindeymiş” dedi Beate. “Pakistanlı komşunun bilgisayarı epey zaman önce depo odanda görmesini açıklıyor bu.”</p>
      <p class="normal1">“Bilgisayar onca zamandır kendi kendine mi çalışıyormuş yani?”</p>
      <p class="normal1">“Fişi takılıydı sonuçta, cep telefonu da bağlıydı.”</p>
      <p class="normal1">“İşe bak!” Harry alnına şaplak vurdu. “Ama bu durumda, dizüstü bilgisayarı programlayan adam olayların akışını tamamen öngörmüş oluyor. Her şey bir kukla gösterisiydi o kadar, biz de kuklalardık.”</p>
      <p class="normal1">“Öyle görünüyor. Harry?”</p>
      <p class="normal1">“Buradayım. Kendime gelmeye çalışıyorum sadece. Eh, ben en iyisi bunları düşünmeyeyim bir süre; hepsini birden duymak fazla geldi. Peki sana ismini verdiğim şirketten bir şey çıktı mı?”</p>
      <p class="normal1">“Şirket, evet. O konuda bir şey yaptığımı nereden çıkardın?”</p>
      <p class="normal1">“Hiç. Sen söyledin ya şimdi?”</p>
      <p class="normal1">“Ben bir şey söylemedim.”</p>
      <p class="normal1">“Söylemedin ama konuşma tarzın umut vericiydi.”</p>
      <p class="normal1">“Öyle mi?”</p>
      <p class="normal1">“Bir şey buldun, değil mi?”</p>
      <p class="normal1">“Bir şey buldum.”</p>
      <p class="normal1">“Söyle hadi!”</p>
      <p class="normal1">“O anahtarcının muhasebecisini aradım; bir kadın bana orada çalışan kişilerin ulusal sigorta numaralarını verdi. Dört kişi tam gün, iki kişi de yarım gün çalışıyormuş. Numaraları kriminal kayıtlarda ve sosyal güvenlik kayıtlarında araştırdım. Çalışanlardan beşinin sabıka kaydı temiz. Ama biri...”</p>
      <p class="normal1">“Evet?”</p>
      <p class="normal1">“Sabıka kaydı sayfalar sürüyor. Çoğunlukla uyuşturucudan hüküm giymiş. Eroin ve morfin satmaktan; ama sadece az miktarda esrar bulundurmaktan hapis yatmış. Haneye tecavüzden ve iki silahlı soygun suçundan da hapse girmiş.”</p>
      <p class="normal1">“Şiddet mi kullanmış?”</p>
      <p class="normal1">“Soygunlardan birinde tabanca kullanmış. Ateş etmemiş, ama silah doluymuş.”</p>
      <p class="normal1">“Mükemmel. Aradığımız adam o. Sen bir meleksin. Adı ne?”</p>
      <p class="normal1">“Alf Gunnerud. Otuz yaşında, bekâr. Thor Olsens Sokağı 9 numarada oturuyor. Görünüşe göre yalnız yaşıyor.”</p>
      <p class="normal1">“Adıyla adresini tekrar söylesene.”</p>
      <p class="normal1">Beate bunu yaptı.</p>
      <p class="normal1">“Hımm. Gunnerud’un öyle bir sabıka kaydı varken anahtarcıda iş bulabilmesi inanılmaz.”</p>
      <p class="normal1">“Birger Gunnerud şirketin sahibi olarak görünüyor.”</p>
      <p class="normal1">“Evet. Anladım. Sen her şeyin yolunda olduğuna emin misin?”</p>
      <p class="normal1">Sessizlik. </p>
      <p class="normal1">“Beate?”</p>
      <p class="normal1">“Her şey yolunda Harry. Ne yapacaksın?”</p>
      <p class="normal1">“O adamın evine bir göz atmayı düşünüyordum. İlginç bir şeyler öğrenebilirim belki. Öğrenirsem seni onun evinden ararım; araba gönderirsiniz ve kanıtları kitabına uygun şekilde toplarız.”</p>
      <p class="normal1">“Oraya ne zaman gideceksin?”</p>
      <p class="normal1">“Neden sordun?”</p>
      <p class="normal1">Tekrar sessizlik. </p>
      <p class="normal1">“Aradığında evde olayım diye.”</p>
      <p class="normal1">“Yarın on birde. Umarım o sırada adam işte olur.”</p>
      <p class="normal1">Harry telefonu kapatınca durup, şehrin üstünde sarı bir kubbe gibi uzanan bulutlu gece göğüne baktı. Bir yerden müzik sesi geliyordu. Hayal meyal duyuluyordu. Prince’in “Purple Rain”i. </p>
      <p class="normal1">Harry telefona bozukluk atıp 1881’i aradı. </p>
      <p class="normal1">“Alf Gunnerud’un telefon numarasını istiyorum...”</p>
      <p class="normal1"> </p>
      <p class="normal1">Taksi gecenin içinde trafik ışıklarının arasından, sokak lambalarının altından ve şehir merkezi tabelasının yanından sessiz bir siyah balık gibi süzülerek geçti. </p>
      <p class="normal1">“Böyle buluşmayı sürdüremeyiz” dedi Öystein. Evden getirdiği siyah tulumu Harry’nin giymesini aynadan seyretti. </p>
      <p class="normal1">“Levyeyi aldın mı?” diye sordu Harry.</p>
      <p class="normal1">“Bagajda. Ya herif evdeyse?”</p>
      <p class="normal1">“Evde olan insanlar telefon çalınca açarlar genellikle.”</p>
      <p class="normal1">“Peki ya sen onun evindeyken gelirse?”</p>
      <p class="normal1">“O zaman dediğimi yap: Kesik kesik korna çal iki kez.”</p>
      <p class="normal1">“Tamam, tamam; ama adamın görünüşünü bilmiyorum.”</p>
      <p class="normal1">“Dediğim gibi, otuz yaşlarında. 9 numaraya öyle birinin girdiğini görürsen korna çal.”</p>
      <p class="normal1"> </p>
      <p class="normal1">Öystein mahalledeki halk kütüphanesinde bulunan <span class="ideitalik">Şehrin Babaları IV </span>adlı tozlu kitabın 265. sayfasında “Thor Olsens denen o iç bayıcı, çirkin sokak” şeklinde bahsedilen pis, yoğun trafikli, berbat sokaktaki PARK EDİLMEZ tabelasının önüne park etti. Sokağın bu hali o gece Harry’nin işine geliyordu. Gürültü, gelip geçen arabalar ve karanlık, kendisini ve bekleyen taksiyi kamufle edecekti. </p>
      <p class="normal1">Harry levyeyi deri ceketinin koluna sokup, sokağın karşı tarafına çabucak geçti. 9 numaranın girişinde en az yirmi zil bulunduğunu görünce rahatladı. Eve girmeye çalışırken görülürse, yanlış daireye geldiğini söyleyebilirdi. Alf Gunnerud’un ismi sağdaydı, alttan ikinci zildeydi. Harry binanın sağ tarafına baktı. Dördüncü katın pencereleri karanlıktı. Harry zemin kat ziline bastı. Uykulu bir kadın sesi karşılık verdi.</p>
      <p class="normal1">“Merhaba, Alf’a gelmiştim de” dedi Harry. “Ama bangır bangır çalan müzik yüzünden zili duyamıyorlar. Alf Gunnerud’u diyorum. Dördüncü katta oturan anahtarcı. Kapıyı açar mısınız?”</p>
      <p class="normal1">“Saat gece yarısını geçti.”</p>
      <p class="normal1">“Özür dilerim. Alf’a söylerim, müziğin sesini kısar.”</p>
      <p class="normal1">Harry bekledi. Kilit vızıldadı. </p>
      <p class="normal1">Harry basamakları üçer üçer çıktı. Dördüncü katta durup kulak kabarttı, ama küt küt atan kalbini duydu sadece. İki kapıdan birini seçmesi gerekiyordu. Kapılardan birine, gri bir kartona keçeli kalemle yazılmış ANDERSEN yazısı yapıştırılmıştı. Diğer kapıysa yazısızdı. </p>
      <p class="normal1">Planın en kritik kısmı buydu. Harry tek bir kilidi bütün apartmanı ayağa kaldırmadan açabilirdi muhtemelen, ama Alf’ın kapısında birden fazla Lasesmeden AS kilidi varsa sorun çıkardı. Kapıyı baştan aşağı inceledi. Kapıda güvenlik servisi veya yardım hattı çıkartması yoktu. Matkaba dayanıklı güvenlik kilidi yoktu. Çift pinli hırsız geçirmez ikiz silindir yoktu. Eski bir Yale silindir anahtar vardı sadece. Çocuk oyuncağıydı.</p>
      <p class="normal1">Harry ceket kolundaki levyeyi çıkardı. Levyenin ucunu kapıyla çerçevenin arasına, kilidin aşağısından sıkıştırırken duraksamadı. Bu iş neredeyse fazla kolaydı. Ama düşünecek zaman yoktu, seçme şansı da. Kapıyı kırarak açmadı; yalnızca aralığını biraz genişletip Öystein’ın banka kartını araya soktu. Yaslanarak kapıyı biraz itti ve ayağını alt kenara dayadı. Levyeyi biraz daha itip kartı iyice içeri sokarken kapı menteşeleri gıcırdadı. İçeri girip kapıyı ardından kapadı. Kapıyı açması sekiz saniye sürmüştü.</p>
      <p class="normal1">Buzdolabı uğultusunu ve komşunun televizyonundan gelen sitkom kahkahalarını duyuyordu. Harry zifiri karanlıkta kulak kabartırken derin derin nefes almaya çalıştı. Dışarıdan geçen arabaların seslerini duyabilmesi ve soğuk bir esinti hissetmesi, dairenin pencerelerinin eski olduğunu gösteriyordu. Ama en önemlisi: Evde birinin olduğunu belli eden bir ses yoktu. </p>
      <p class="normal1">Harry ışık düğmesini buldu. Holün kesinlikle tadilata ihtiyacı vardı, oturma odasının da boyanmaya. Mutfak berbattı. Dairenin içi, güvenlik önlemlerinin yetersizliğini açıklıyordu. Daha doğrusu... içinin boşluğu. Alf Gunnerud’un hiçbir şeyi yoktu; Harry’nin sesini kısmasını söyleyebileceği bir müzik seti bile yoktu. İki kamp sandalyesi, yeşil bir sehpa, her tarafa saçılmış giysiler, yorganlı ama çarşafsız bir yatak hariç, burada birinin yaşadığına dair bir iz yoktu. </p>
      <p class="normal1">Harry, Öystein’ın getirdiği bulaşık eldivenlerini takıp, sandalyelerden birini hole götürdü. Sandalyeyi üç metre yükseklikteki tavana kadar uzanan dolapların önüne koyup üstüne çıktı ve kolçağına bir ayağıyla ihtiyatla bastı. Tam o sırada telefon çaldı. Kamp sandalyesi birden kapanıverince Harry gürültüyle yere düştü.</p>
      <p class="normal1"> </p>
      <p class="normal1">Tom Waaler’in içinde kötü bir his vardı. Her zaman netliği hedeflerdi ve durum net değildi şimdi. Kariyeri ve geleceği kendisinin değil, müttefiklerinin elinde olduğundan, insan faktörü her zaman göz önünde bulundurması gereken bir riskti. İçindeki kötü hissin sebebi Beate Lönn’e, Rune Ivarsson’a ya da –asıl önemlisi– başlıca gelir kaynağı olan adama, yani Vale’ye güvenip güvenemeyeceğini bilmemesiydi. </p>
      <p class="normal1">Grönlandsleiret’teki banka soygunundan sonra Belediye Meclisi’nin Emniyet Müdürü’ne İnfazcı’nın yakalanması yönünde baskı yapmaya başladığını duyunca, Vale’ye saklanmasını söylemişti. Vale’nin bildiği bir yere gitmesini kararlaştırmışlardı. Pattaya doğu yarımküresindeki, Batılı kanun kaçaklarının en çok bulunduğu yerdi ve Bangkok’un doğusunda, arabayla iki saatlik mesafedeydi. Vale orada beyaz bir turist olarak dikkat çekmezdi. Vale, Pattaya’ya “Asya’nın Sodom’u” derdi; dolayısıyla Waaler, adamın durup dururken Oslo’ya gelip de Pattaya’ya artık katlanamadığını söylemesine anlam verememişti. </p>
      <p class="normal1">Uelands Sokağı’nın trafik ışıklarında durup sol sinyal verdi. Kötü bir his. Vale son banka soygununu Waaler’e haber vermeden yapmıştı ve bu ciddi bir kural ihlaliydi. Bu konuda bir şey yapmak gerekiyordu. </p>
      <p class="normal1">Waaler az önce Vale’yi aramayı denemişse de adam telefonu açmamıştı. Bu herhangi bir anlama gelebilirdi. Örneğin Vale’nin Tryvann’daki yazlığında olduğu ve daha önce konuştukları zırhlı araç soygununun ayrıntıları üstünde çalıştığı anlamına gelebilirdi. Veya ekipmanları... giysileri, silahları, polis telsizlerini, çizimleri kontrol ettiği. Ama adamın yine uyuşturucuya başladığı ve koluna iğne saplayıp bir köşede oturarak kafa salladığı anlamına da gelebilirdi.</p>
      <p class="normal1">Waaler, Vale’nin oturduğu karanlık, pis, küçük sokakta yavaşça araba sürdü. Binanın karşı tarafında taksi bekliyordu. Waaler başını kaldırıp dairenin pencerelerine baktı. Işıklar açıktı tuhaf bir şekilde. Vale yine eroine başladıysa Waaler onun canına okuyacaktı. Daireye girmekte zorlanmazdı. Adamın kapısındaki kilit basitti. Waaler saatine baktı. Beate’ye yaptığı ziyaret onu heyecanlandırmıştı; henüz uyuyamayacağını biliyordu. Biraz gezinmesi, birkaç telefon konuşması yapması ve olacakları görmesi gerekecekti.</p>
      <p class="normal1">Waaler, Prince’in sesini iyice açıp gazı kökledi ve Ullevalsveien’da ilerledi.</p>
      <p class="normal1"> </p>
      <p class="normal1">Harry kamp sandalyesinde, başını iki eliyle tutarak oturuyordu; beli ağrıyordu ve aradığı adamın Alf Gunnerud olduğunu gösteren en ufak bir kanıt bile bulamamıştı. Daireyi araması sadece on dakika sürmüştü, çünkü eşya çok azdı; hatta öyle azdı ki Harry adamın aslında başka yerde oturduğundan şüpheleniyordu. Banyoda diş fırçası, neredeyse boş bir diş macunu tüpü ve sabunluğa yapışmış, markası belli olmayan bir kalıp sabun bulmuştu. Ayrıca bir zamanlar beyaz olabilecek bir havlu. Hepsi buydu. Boşuna heveslenmişti.</p>
      <p class="normal1">İçinden gülmek geliyordu. Kafasını duvara vurmak. Bir Jim Beam şişesinin ağzını kırıp, viskiyi cam parçalarıyla birlikte içmek. Çünkü aradığı adam Gunnerud olmalıydı; o olmalıydı. İstatistiksel olarak, eski suçlamalar ve hükümler başlıca suçlayıcı kanıtlardı. Gunnerud’un suçlu olduğu belliydi. Adam uyuşturucu ve silah kaçakçılığından hüküm giymişti ve anahtar dükkânı vardı; istediği sistem anahtarını yaptırabilirdi, örneğin Anna’nın dairesininkini. Veya Harry’nin.</p>
      <p class="normal1">Pencereye gitti. Deli bir adamın sözünü harfiyen dinleyerek çember çizip başa dönmüştü; bu nasıl olabilmişti? Ama artık talimatlar yoktu, imalar yoktu. Bulutların arasında beliren ay, yarısı çiğnenmiş bir florür tableti gibiydi; ama o bile Harry’nin hafızasını canlandırmadı.</p>
      <p class="normal1">Gözlerini kapadı. Odaklandı. Dairede ipucu olabilecek ne görmüştü? Neyi gözden kaçırmıştı? Zihninde daireyi kısım kısım canlandırdı. </p>
      <p class="normal1">Üç dakika sonra pes etti. Her şey bitmişti. Burada bir şey yoktu. </p>
      <p class="normal1">Her şeyi bulduğu şekilde bıraktığına emin olduktan sonra oturma odasının ışığını kapadı. Tuvalete gidip klozetin önünde pantolon düğmelerini açtı. Bekledi. Tanrım, bu işi bile yapamıyordu artık. Sonra işemeye başlayınca bezgince iç geçirdi. Sifona bastı ve birden donakaldı. Su gürültüsünün arasından korna sesi mi gelmişti? Hole çıkıp, daha iyi kulak kabartmak için tuvalet kapısını kapadı. O sesi tekrar duydu. Sokaktan kısa ve sert bir korna sesi geldi. Gunnerud geliyordu! Harry tuvalet kapısının önünde dururken bir şeyi fark etti. Şimdi fark etmesi normaldi tabii, çünkü artık çok geçti. Akan su. <span class="ideitalik">Baba </span>filmi. Tabanca. <span class="ideitalik">Orası favori zula yerimdir. </span></p>
      <p class="normal1">“Hassiktir, hassiktir, hassiktir!”</p>
      <p class="normal1">Harry tekrar tuvalete daldı ve sifonu düğmesinden tutup kapağını kaldırmaya girişti telaşla. Sifonun paslı, kırmızı çubuğunu gördü. “Hadi” diye fısıldadı. Düğmeyi çevirirken kalp atışları hızlandı; o lanet olası çubuk gıcırdayarak dönüp duruyor, ama çıkmayı reddediyordu. Harry apartman kapısının kapandığını duydu. Sonra sifon kapağını çıkarmayı başardı. Su yükselmeyi sürdürürken, porselene çarpan porselenin sesi çınladı loşlukta. Harry elini içeri sokup, sifon haznesinin kaygan iç yüzeyine dokundu. Nasıl yani? Hiçbir şey yok muydu? Sifon kapağını ters çevirince, aradığı şeyi buldu. Kapağın iç tarafına bantlanmıştı. Harry derin bir soluk aldı. Parlak yapışkan bandın altındaki anahtarın hatları, bütün girinti ve çıkıntılarıyla eski bir dosttu. Bu anahtar Harry’nin apartmanının, bodrumunun ve dairesinin kapılarını açardı. Yanındaki kayıp fotoğraf da aynı ölçüde tanıdıktı. Aynaya koyduğu fotoğraf. Kız kardeşi gülümsüyordu, Harry ise sert görünmeye çalışıyordu. Yazın bronzlaşmıştı ve cehaletin mutluluğunu yaşıyordu. Harry üç geniş bant parçasıyla yapıştırılmış plastik poşetin içindeki beyaz tozun ne olduğunu bilmiyordu; ama diasetilmorfin, yani eroin olduğuna bahse girerdi. Orada epey eroin vardı. Bir bağımlıya en az altı yıl yetecek kadar. Harry başka yere dokunmadan kapağı sifona geri takarken, ayak seslerine kulak kabarttı. Beate’nin dediği gibi, Harry’nin arama izni olmadan daireden topladığı kanıtlar geçerli sayılmazlardı. Kapağı yerine takınca ön kapıya doğru koştu. Başka seçeneği olmadığından, kapıyı açıp sahanlığa çıktı. Biri ağır ağır yukarı çıkıyordu. Harry kapıyı usulca kapatıp tırabzanın üstünden aşağı bakınca, siyah ve gür saçlar gördü. Adam beş saniye sonra Harry’yi görecekti. Harry üç uzun adımla beşinci kata çıkıp gizlenebilirdi. </p>
      <p class="normal1">Adam karşısında oturan Harry’yi görünce kalakaldı.</p>
      <p class="normal1">“Selam Alf” dedi Harry saatine bakarak. “Seni bekliyordum.”</p>
      <p class="normal1">Adam ona fal taşı gibi açık gözlerle baktı. Solgun ve çilli yüzü favorileri Liam Gallagher tarzı kesilmiş, omuzlarına kadar inen, yağlı saçlarla çevrelenmişti. Harry onu acımasız bir katilden çok, dayak yemekten korkan bir delikanlıya benzetti. </p>
      <p class="normal1">“Ne istiyorsun?” diye sordu adam yüksek, tiz sesle.</p>
      <p class="normal1">“Benimle birlikte Emniyet Müdürlüğü’ne gelmeni istiyorum.”</p>
      <p class="normal1">Adam anında tepki verdi. Dönüp tırabzanı kavradı ve aşağıdaki sahanlığa atladı. “Hey!” diye bağırdı Harry, ama adam gözden kaybolmuştu bile. Beşinci ya da altıncı basamağa atlayınca çıkan ses, merdiven boşluğunda yankılandı. </p>
      <p class="normal1">“Gunnerud!” </p>
      <p class="normal1">Harry’nin aldığı karşılık, apartman kapısının kapanırken çıkardığı ses oldu. </p>
      <p class="normal1">Harry elini iç cebine atınca, sigarasız olduğunu fark etti. Sıra süvarideydi artık.</p>
      <p class="normal1"> </p>
      <p class="normal1">Tom Waaler müziğin sesini kısıp, çalan cep telefonunu çıkardı ve yeşil düğmeye basıp telefonu kulağına götürdü. Telefondan gelen hızlı, kaygılı nefes seslerini ve trafik gürültüsünü duydu.</p>
      <p class="normal1">“Alo?” dedi arayan kişi. “Orada mısın?” Vale’ydi. Dehşete kapılmış gibiydi.</p>
      <p class="normal1">“Ne oluyor Vale?”</p>
      <p class="normal1">“Ah Tanrım, iyi ki buldum seni. İşler karıştı. Bana yardım etmek zorundasın. Çabuk.”</p>
      <p class="normal1">“Hiçbir şey yapmak zorunda değilim. Sorumu yanıtla.”</p>
      <p class="normal1">“Bizi buldular. Evimin önünde, merdivende beni bekleyen bir polis vardı.”</p>
      <p class="normal1">Waaler, Ringveien’daki yaya geçidinin önünde durdu. Yaşlı bir adam tuhaf, kısa adımlar atarak karşıdan karşıya geçiyordu. Geçip gitmesi çok uzun sürdü.</p>
      <p class="normal1">“Ne istiyormuş?” diye sordu Waaler.</p>
      <p class="normal1">“Ne istiyor <span class="ideitalik">olabilir</span>? Beni tutuklamak istiyor herhalde.”</p>
      <p class="normal1">“Niye tutuklamadı peki?”</p>
      <p class="normal1">“Kaçtım da ondan. Anında tabanları yağladım. Ama peşimdeler. Daha şimdiden üç polis arabası geçip gitti. Duyuyor musun? Beni yakalamalarını istemiyorsan...”</p>
      <p class="normal1">“Telefonda bağırma. Diğer polisler neredeler?”</p>
      <p class="normal1">“Başka polis görmedim. Kaçtım zaten.”</p>
      <p class="normal1">“Öyle kolayca kaçtın yani? Peki o adamın polis olduğundan emin misin?”</p>
      <p class="normal1">“Evet, oydu değil mi!”</p>
      <p class="normal1">“Kim?”</p>
      <p class="normal1">“Harry Hole galiba. Geçenlerde dükkâna gelmişti.”</p>
      <p class="normal1">“Bunu söylememiştin.”</p>
      <p class="normal1">“Anahtar dükkânı sonuçta. Oraya sürekli polisler gelir!”</p>
      <p class="normal1">Yeşil yandı. Waaler öndeki arabaya korna çaldı. “Tamam, bunu sonra konuşuruz. Şimdi neredesin?”</p>
      <p class="normal1">“Telefon kulübesindeyim, şeyin önünde... eee, Adliye Sarayı’nın.” Adam kaygıyla güldü. “Burayı sevmiyorum.”</p>
      <p class="normal1">“Dairende başımıza iş açabilecek bir şey var mı?”</p>
      <p class="normal1">“Daire temiz. Bütün teçhizat yazlıkta.”</p>
      <p class="normal1">“Peki ya sen? Temiz misin?”</p>
      <p class="normal1">“Artık kullanmadığımı gayet iyi biliyorsun. Geliyor musun, gelmiyor musun? Off, bütün vücudum titriyor.”</p>
      <p class="normal1">“Sakin ol Vale.” Waaler ne kadar süreceğini hesapladı. Tryvann. Emniyet Müdürlüğü. Şehir merkezi. “Bu işi banka soygunu gibi düşün. Oraya gelince sana bir hap veririm.”</p>
      <p class="normal1">“Dedim ya, artık kullanmıyorum.” Adam duraksadı. “Hap taşıdığını bilmiyordum Prens.”</p>
      <p class="normal1">“Hep taşırım.”</p>
      <p class="normal1">Sessizlik.</p>
      <p class="normal1">“Neler var?”</p>
      <p class="normal1">“Ana Kucağı. Rohypnol. Sana verdiğim Jericho duruyor mu?” </p>
      <p class="normal1">“Evet.”</p>
      <p class="normal1">“Güzel. Şimdi iyi dinle. Konteyner terminalinin doğusundaki iskelede buluşalım. Ben epey uzaktayım; kırk dakikada gelirim ancak.”</p>
      <p class="normal1">“Ne diyorsun? Buraya gelmelisin yahu! Hemen!”</p>
      <p class="normal1">Waaler telefonu cızırdatan soluk seslerini karşılık vermeden dinledi.</p>
      <p class="normal1">“Yakalanırsam seni ihbar ederim. Bunu anlıyorsundur umarım Prens. Paçayı kurtarabileceksem bülbül gibi öterim. Eğer sen...”</p>
      <p class="normal1">“Paniklemiş gibisin Vale. Ve şu an paniğe ihtiyacımız yok. Çoktan tutuklanmış olmadığını, bana tuzak kurmadığını nereden bileyim? Şimdi anlıyor musun? Tek başına gel ve bir sokak lambasının altında dur ki gelince seni görebileyim.”</p>
      <p class="normal1">Vale inledi: “Lanet olsun! Lanet olsun! Lanet olsun!”</p>
      <p class="normal1">“Eee?”</p>
      <p class="normal1">“Tamam. Peki. Hapları getir. Lanet olsun!”</p>
      <p class="normal1">“Kırk dakika sonra konteyner terminalinde. Sokak lambasının altında.”</p>
      <p class="normal1">“Geç kalma.”</p>
      <p class="normal1">“Dur, daha bitmedi. Sokağın başına park edeceğim. Ben söyleyince tabancanı havaya kaldır ki görebileyim.”</p>
      <p class="normal1">“Niye ki? Paranoyak mısın nesin?”</p>
      <p class="normal1">“Diyelim ki şu an işler biraz karışık ve riske girmek istemiyorum. Sen dediğimi yap.”</p>
      <p class="normal1">Waaler kırmızı düğmeye basıp saatine baktı. Müziğin sesini açtı. Gitarlar. Güzel, saf ses. Güzel, saf hiddet.</p>
      <p class="normal1"> </p>
      <p class="normal1">Bjarne Möller daireye girip odaya hoşnutsuz bir ifadeyle göz gezdirdi. </p>
      <p class="normal1">“Konforlu bir ev ha?” dedi Weber.</p>
      <p class="normal1">“Duyduğum kadarıyla adam eski tanıdığınmış?”</p>
      <p class="normal1">“Alf Gunnerud. En azından daire onun adına tutulmuş. Burada bir sürü parmak izi var. Ona ait olup olmadıklarına bakmam gerekecek. Bardaklar.” Pencerede ince bir fırça gezdiren genç bir adamı gösterdi. “En iyi parmak izleri bardaklardadır hep.” </p>
      <p class="normal1">“Parmak izi toplamaya başladığınıza göre bir şeyler buldunuz herhalde?”</p>
      <p class="normal1">Weber yerdeki bir kilimin üstünde başka şeylerle birlikte duran plastik poşeti gösterdi. Möller eğilip parmağını poşetin ağzına soktu. “Hımm. Tadı eroine benziyor. Yarım kiloya yakın olmalı. Bu ne peki?”</p>
      <p class="normal1">“İki çocuğun fotoğrafı. Kimliklerini hâlâ bilmiyoruz. Bir de bu kapıyı açmayan bir Trioving anahtar.”</p>
      <p class="normal1">“Sistem anahtarıysa, sahibini Trioving’ten çabucak öğrenebiliriz. Fotoğraftaki çocuk tanıdık sanki.”</p>
      <p class="normal1">“Bana da öyle geldi.”</p>
      <p class="normal1">“<span class="ideitalik">Fusiform gyrus</span>” dedi bir kadın sesi arkalarından. </p>
      <p class="normal1">“Bayan Lönn” dedi Möller şaşkınlıkla. “Hırsızlık Masası’nın burada ne işi var?”</p>
      <p class="normal1">“Burada eroin olduğu ihbarını alan benim. Size haber vermem söylendi.”</p>
      <p class="normal1">“Uyuşturucu mafyasında da mı muhbirleriniz var?”</p>
      <p class="normal1">“Banka soyguncuları, uyuşturucu satıcıları; onların hepsi büyük ve mutlu bir ailedir, bilirsiniz.”</p>
      <p class="normal1">“Muhbir kimdi?”</p>
      <p class="normal1">“Hiçbir fikrim yok. Ben yattıktan sonra ev telefonumdan aradı. İsmini vermedi, polis olduğumu nereden bildiğini de söylemedi. Ama adam öyle net ve ayrıntılı bir şekilde ihbarda bulundu ki, harekete geçip polis danışmanlarından birini uyandırdım.”</p>
      <p class="normal1">“Hımm” dedi Möller. “Uyuşturucular. İhbar edilen kişinin sabıkalı olması. Değerli kanıtların yitirilmesi olasılığı. Hemen onay vermişlerdir herhalde.”</p>
      <p class="normal1">“Evet.”</p>
      <p class="normal1">“Ceset görmüyorum; ben niye çağrıldım peki?”</p>
      <p class="normal1">“İhbarcı başka şeyler de söyledi.”</p>
      <p class="normal1">“Öyle mi?”</p>
      <p class="normal1">“Alf Gunnerud, Anna Bethsen’i yakından tanıyormuş. Onun sevgilisi ve torbacısıymış. Adam hapse düşünce kadın onu başkası için terk etmiş. Buna ne diyorsunuz PAS Möller?”</p>
      <p class="normal1">Möller ona baktı. “Sevindim” dedi tepkisizce. “Hayal bile edemeyeceğin kadar sevindim.”</p>
      <p class="normal1">Kadına bakmayı sürdürdü ve sonunda gözlerini indirmek zorunda kaldı. </p>
      <p class="normal1">“Weber” dedi. “Bu daireye bant çekmeni istiyorum; ayrıca elinde ne kadar adam varsa hepsini çağır. Yapacak işimiz var.”</p>
      </body></html>