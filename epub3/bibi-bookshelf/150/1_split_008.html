<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak1" id="calibre_toc_12"><br class="calibre4"/>6<br class="calibre4"/>
  <span class="ideitalik1">Chilli</span></h2><br class="chapter"/><br class="chapter"/><br class="chapter"/><br class="chapter"/>
      <p class="normal1">Günün Ekeberg Tepesi’nin üstünden vuran ilk ışıkları, Cinayet Masası toplantı odasının yarısı indirilmiş jaluzisinin altından geçerek, Harry’nin kısık gözlerinin çevresindeki kırışıklıkları aydınlatıyordu. Uzun masanın ucunda, bacakları açık halde ayakta duran Rune Ivarsson ellerini arkasında kavuşturmuş, topuklarının üstünde öne arkaya sallanıyordu. Arkasındaki yazı tahtasına büyük, kırmızı harflerle HOŞ GELDİNİZ yazılmıştı. Ivarsson’un bunu sunumlarla ilgili bir seminerden öğrendiğini varsayan Harry, Hırsızlık Masası Şefi konuşmaya başlarken esnediğini saklamaya çok da çalışmadı. </p>
      <p class="normal1">“Herkese günaydın. Bu masada oturan sekizimiz, cuma günü Bogstadveien’da gerçekleştirilen banka soygununu soruşturmak için toplanmış ekibi oluşturuyoruz.” </p>
      <p class="normal1">“Cinayeti” diye mırıldandı Harry.</p>
      <p class="normal1">“Pardon?”</p>
      <p class="normal1">Harry koltuğunda dikeldi. Ne tarafa dönerse dönsün, lanet olası güneş gözlerini kamaştırıyordu. “Bunun temelde bir cinayet soruşturması olduğunu söylemek daha doğru olur sanırım.”</p>
      <p class="normal1">Ivarsson soğuk soğuk gülümsedi. Harry’ye değil, masada oturan ve çabucak göz attığı diğerlerine. “Önce sizi birbirinizle tanıştırayım diye düşünmüştüm, ama Cinayet Masası’ndan arkadaşımız önce davrandı. Dedektif Harry Hole’un amiri Bjarne Möller nezaket gösterip, uzmanlık alanı cinayet olan Bay Hole’u bize ödünç verdi.”</p>
      <p class="normal1">“Ağır Suçlar Masası” dedi Harry.</p>
      <p class="normal1">“Ağır Suçlar Masası. Hole’un solunda Adli Tıp’tan Torleif Weber oturuyor; kendisi suç mahallinin incelenmesine nezaret etti. Çoğunuzun bildiği gibi, Weber en deneyimli adli tıp uzmanımızdır. Analiz yeteneğiyle ve şaşmaz sezileriyle meşhurdur. Emniyet Müdürü bir keresinde, av partilerinde Weber’i av köpeği niyetine kullanmak istediğini söylemişti.”</p>
      <p class="normal1">Masadakiler güldüler. Harry’nin Weber’in gülümsemediğini bilmek için ona bakmasına gerek yoktu. Weber hemen hemen hiç gülümsemezdi; en azından sevmediği insanlara gülümsemezdi ve neredeyse hiç kimseyi sevmiyordu. Özellikle de genç amirleri sevmezdi; hepsinin meslekleriyle ya da teşkilatla gönül bağı olmayan, ama Emniyet Müdürlüğü’nde kendilerini göstermeleriyle elde ettikleri nüfuzları olan, güce meyilli, kabiliyetsiz kariyer düşkünleri olduklarını düşünürdü. </p>
      <p class="normal1">Ivarsson kahkahaların dinmesini gülümseyerek ve denize açılmış bir teknenin kaptanı gibi yükselip alçalarak bekledi. </p>
      <p class="normal1">“Beate Lönn mesleğinde oldukça yeni; kendisi video kayıt uzmanımız.”</p>
      <p class="normal1">Beate’nin yüzü pancar gibi kızardı. </p>
      <p class="normal1">“Beate, Hırsızlık ve Ağır Suçlar Masası denilen birimde yirmi yıldan fazla görev yapmış Jorgen Lönn’ün kızıdır. Görünüşe bakılırsa efsanevi babasının izinden gidiyor. Daha şimdiden, birkaç vakanın çözülmesini sağlayan kritik kanıtlarla ekibe katkıda bulundu. Bundan daha önce bahsetmiş miydim bilmiyorum ama, geçen yıl Hırsızlık Masası’na gelen vakaların aşağı yukarı yüzde ellisini çözdük, ki uluslararası bağlamda...”</p>
      <p class="normal1">“Bahsetmiştin Ivarsson.”</p>
      <p class="normal1">“Teşekkürler.”</p>
      <p class="normal1">Ivarsson bu kez gülümserken dosdoğru Harry’ye baktı. Zorlama bir şekilde ağzı kulaklarında, sürüngen gibi dişlerini sergileyerek gülümsüyordu. Ve bu gülümseme tanıştırma faslı boyunca yüzünden hiç kaybolmadı. Harry geri kalanlardan ikisini tanıyordu. Magnus Rian, Tomrefjordlu genç bir dedektifti; altı aydır Cinayet Masası’ndaydı ve iyi bir izlenim uyandırmıştı. Diğeriyse Didrik Gudmundson’du, masadaki en deneyimli soruşturmacıydı ve Hırsızlık Masası’nda şef yardımcısıydı. Harry’nin hiç sorun yaşamadığı, sessiz sakin, sistemli çalışan bir polisti. Son iki kişi de Hırsızlık Masası’ndandı; ikisinin de soyadı Li’ydi, ama Harry tek yumurta ikizleri olmadıklarını hemen anladı. Toril Li küçük ağızlı ve dar yüzlü, uzun boylu, sarışın bir kadındı; Ola Li ise toparlak yüzlü, gözleri neşe saçan, bodur, kızıl saçlı bir adamdı. Harry onları koridorda, çoğu insanın selam verme aşamasına geçeceği kadar sık görmüştü; ama selam vermek hiç aklına gelmemişti. </p>
      <p class="normal1">Ivarsson tanıştırma faslını “Bana gelince, beni zaten tanıyorsunuz” diyerek noktaladı. “Ama formalite olsun diye söyleyeyim ki, ben Hırsızlık Masası PAS’ıyım ve bu soruşturmanın başına getirildim. Başta söylediğin şeye gelince Hole, masum insanların öldüğü banka soygunlarını daha önce de soruşturmuştuk.”</p>
      <p class="normal1">Harry zokayı yutmamaya çalıştı. Gerçekten çalıştı, ama o timsah sırıtışı bunu imkânsız kılıyordu. </p>
      <p class="normal1">“Onlarda da başarı oranınız yüzde ellinin biraz altında mıydı?”</p>
      <p class="normal1">Masadaki tek bir kişi güldü, kahkahayla. Weber.</p>
      <p class="normal1">“Kusura bakmayın, Hole’la ilgili bir şeyi söylemeyi unuttum” dedi Ivarsson gülümsemeden. “Kendisinin komedyenlik yeteneği varmış. Son derece espritüelmiş diye duydum.” </p>
      <p class="normal1">Masaya huzursuz bir sessizlik çöktü bir an. Sonra Ivarsson korna sesini andıran kısa bir kahkaha atınca, masadakiler hafifçe gülüştüler.</p>
      <p class="normal1">“Pekâlâ, önce durumu özetleyelim.” Ivarsson klasörünün ikinci sayfasını açtı. Bu sayfanın başında ADLİ TIP KANITLARI yazısı vardı. Adam bir keçeli kalemin kapağını açıp kendini hazırladı. “Söz sende Weber.”</p>
      <p class="normal1">Karl Torleif Weber ayağa kalktı. Kırçıl saçıyla sakalı aslan yelesine benzeyen, kısa boylu bir adamdı. Sesi kısık ve sevimsiz, ama netti. “Fazla uzatmayacağım.”</p>
      <p class="normal1">“Kesinlikle” dedi Ivarsson, kalemi kâğıda yaklaştırarak. “Ama acele de etme Karl.”</p>
      <p class="normal1">“Uzatmayacağım çünkü çok zamana ihtiyacım yok” diye homurdandı Weber. “Elimizde hiçbir şey yok.”</p>
      <p class="normal1">“Peki” dedi Ivarsson, kalemi alçaltarak. “Elinizde hiçbir şey yok. Bundan tam olarak kastın nedir?”</p>
      <p class="normal1">“Elimizde yeni bir 45 numara Nike ayakkabının izi var. Bu soygunla ilgili her şey o kadar profesyonel ki, bundan çıkarabildiğim tek şey soyguncunun gerçek ayakkabı numarasının muhtemelen bu olmadığı. Kurşun balistikte incelendi. 7.62 milimetrelik standart AG3 kurşunu, yani Norveç Krallığı’ndaki en yaygın kurşun; çünkü bütün askeri kışlalarda, silah dükkânlarında ve ülkenin dört bir yanındaki yedek subaylarla gönüllülerin evlerinde bulunuyor. Bir başka deyişle, izini sürmek imkânsız. Bunlar dışında, soyguncunun o bankaya girdiğini gösteren hiçbir iz yok. Bankanın civarında da iz yok. Oralarda da kanıt aradık.”</p>
      <p class="normal1">Weber oturdu. </p>
      <p class="normal1">“Teşekkürler Weber, bu... eee, bilgilendirici konuşma için.” Ivarsson bir sonraki sayfaya geçti. TANIKLAR.</p>
      <p class="normal1">“Hole?”</p>
      <p class="normal1">Harry koltuğuna iyice gömüldü. “Soygundan hemen sonra bankadaki herkesin ifadesi alındı; videoda gördüklerimizin dışında bir şey anlatabilen çıkmadı. Yani, hatırladıkları bazı şeylerin doğru olmadığını biliyoruz. Bir tanık, soyguncunun Industrigata’dan yukarı doğru yürüdüğünü görmüş. Ortaya çıkan başka bir tanık da olmadı.”</p>
      <p class="normal1">“Bu da bizi sıradaki maddeye getiriyor... kaçış arabalarına” dedi Ivarsson. “Toril?”</p>
      <p class="normal1">Toril Li masadan kalkıp adamın yanına gitti ve yukarıdaki projektörü çalıştırdı; projektör son üç ayda çalınan hususi otomobillerle ilgili bir özeti oynatmaya başladı. Kadın baskın Sunnmörsk aksanıyla en muhtemel olduğunu düşündüğü dört kaçış arabasından bahsetti; bunları vasat marka ve modellerden olmalarına, dikkat çekici olmamalarına, açık renklerine ve soyguncuya güven verecek kadar yeni olmalarına dayanarak seçmişti. Arabalardan biri, Maridalsveien’a park edilmiş halde bulunan bir Volkswagen GTI özellikle dikkat çekiciydi, çünkü banka soygunundan önceki gece çalınmıştı. </p>
      <p class="normal1">“Banka soyguncuları devriye arabası listelerinde yer almamak için genellikle arabaları soygundan kısa süre önce çalarlar” diye açıkladı Toril Li. Tepedeki projektörü kapatıp slaytı alarak koltuğuna geri döndü. </p>
      <p class="normal1">Ivarsson başıyla onayladı. “Teşekkürler.”</p>
      <p class="normal1">Harry “Hiçbir şey için” diye fısıldadı Weber’e. </p>
      <p class="normal1">Bir sonraki sayfanın başlığı VİDEO ANALİZİ’ydi. Ivarsson keçeli kalemin kapağını geri takmıştı. Beate yutkundu, genzini temizledi, önündeki bardaktan bir yudum su içti ve tekrar öksürdükten sonra, gözlerini masadan ayırmadan söze başladı. “Videodaki...”</p>
      <p class="normal1">“Biraz daha yüksek sesle lütfen Beate.” Sürüngen gülümseyişi. Beate genzini defalarca temizledi. </p>
      <p class="normal1">“Videodaki soyguncunun boyunu ölçtüm. 1.79 boyunda. Weber de öyle düşünüyor.”</p>
      <p class="normal1">Weber başıyla onayladı.</p>
      <p class="normal1">“Harika!” diye bağırdı Ivarsson zorlama bir şevkle. Keçeli kalemin kapağını çıkarıp yazdı: BOY 1.79 m.</p>
      <p class="normal1">Beate masaya bakarak konuşmayı sürdürdü: “Az önce üniversitedeki ses analistimiz Aslaksen’le konuştum. Soyguncunun İngilizce söylediği beş sözcüğü incelemiş. Kayıt...” Beate, sırtı ona dönük ve not almaya hazır halde duran Ivarsson’a kaygıyla göz attı. “...Kayıt kalitesinin fazlasıyla kötü olduğunu söyledi. İşe yaramazmış.”</p>
      <p class="normal1">Ivarsson kolunu indirirken aynı anda alçak güneş bir bulutun ardında gözden kayboldu ve onunla birlikte, arkalarındaki duvara düşen büyük ışık dikdörtgeni de kayboldu. Odaya ağır bir sessizlik çöktü. Ivarsson derin bir nefes alıp öne doğru sallandı. </p>
      <p class="normal1">“Neyse ki en iyi kozumuzu en sona sakladık.”</p>
      <p class="normal1">Hırsızlık Masası Şefi son sayfaya geçti. </p>
      <p class="normal1">İSTİHBARAT.</p>
      <p class="normal1">“Hırsızlık Masası’nda çalışmayanlarınız için şunu açıklamamız yerinde olabilir: Elimizde bir banka soygununun video kaydı varsa önce istihbarat birimini devreye sokarız hep. On vakadan yedisinde, iyi bir video kaydı soyguncunun kimliğini ele verir; soyguncu eski dostlarımızdan biriyse eğer.”</p>
      <p class="normal1">“Maskeli olsa bile mi?” diye sordu Weber.</p>
      <p class="normal1">Ivarsson başıyla onayladı. “İyi bir gizli dedektif, eski bir mahkûmu duruşundan, vücut dilinden, soygun sırasındaki konuşma tarzından, maskeyle gizlenemeyecek birçok küçük ayrıntıdan tanıyabilir.”</p>
      <p class="normal1">Ivarsson’un sağ kolu Didrik Gudmundson “Ama soyguncunun kimliğini bilmek yetmez” diye araya girdi. “Ayrıca...” </p>
      <p class="normal1">“Doğru” diye sözünü kesti Ivarsson. “Elimizde kanıt olması gerek. Bir soyguncu kameraya bakarak ismini söylese bile, maskeli olduğu ve somut kanıt bırakmadığı sürece kanun nezdinde elimizde hiçbir şey yoktur.” </p>
      <p class="normal1">“Peki teşhis ettiğiniz o yedi kişiden kaçı hüküm giydi?” diye sordu Weber.</p>
      <p class="normal1">“Birkaçı” dedi Gudmundson. “Bir soygunu kimlerin gerçekleştirdiğini bilmek her halükârda iyidir, hüküm giymeseler bile. En azından nasıl çalıştıklarını, yöntemlerini az çok öğrenmiş oluruz. Ve bir sonraki soygunlarında onları enseleriz.”</p>
      <p class="normal1">“Peki ya bir daha soygun yapmazlarsa?” diye sordu Harry. Ivarsson’un güldüğü zamanlarda adamın kulaklarındaki kalın damarlarının şiştiğini fark etmişti. </p>
      <p class="normal1">“Sevgili cinayet uzmanı” dedi Ivarsson hâlâ şakacı bir edayla. “Etrafına bakarsan, hemen herkesin şimdi sorduğun soruya kıs kıs güldüğünü fark edeceksin. Çünkü başarıya ulaşmış bir banka soyguncusu mutlaka –ama mutlaka– tekrar soygun girişiminde bulunur. Banka soyguncuları için yerçekimi kanunu gibidir bu.” Ivarsson pencereden dışarı bakıp son bir kez kahkaha attıktan sonra topuğunun üstünde döndü. “Bugünkü yetişkinlere yönelik eğitimimizin sonuna geldiysek, elimizde zanlı olup olmadığına bakabiliriz belki.”</p>
      <p class="normal1">Ayağa kalkıp kalkmamakta kararsız kalan Ola Li, Ivars-son’a baktı; ama sonunda koltuğunda kalmaya karar verdi. “Şey, geçen hafta sonu çalıştım. Montajlanmış videoyu cuma akşamı sekize kadar hazırladık; videoyu istihbarat birimindekilere Acı Evi’nde izlettim. O gün çalışmayanlar cumartesi günü çağrıldılar. Buraya toplam on üç istihbarat görevlisi geldi; ilki cuma günü saat sekizde, sonuncusuysa...”</p>
      <p class="normal1">“Bunları geç Ola” dedi Ivarsson. “Bize neler bulduğunuzu anlat.”</p>
      <p class="normal1">Ola huzursuzca güldü. Ürkek bir martı gibi ses çıkarmıştı. </p>
      <p class="normal1">“Eee?”</p>
      <p class="normal1">“Espen Vaaland hastalık izninde” dedi Ola. “Banka soyguncuları konusunda epey bilgilidir. Onu yarın buraya getirmeye çalışacağım.”</p>
      <p class="normal1">“Yani demek istediğin?..”</p>
      <p class="normal1">Ola odadakilere çabucak bakındı. “Pek bir şey bulamadık” dedi usulca. </p>
      <p class="normal1">“Ola burada yeni sayılır” dedi Ivarsson; Harry adamın çenesini sıkmaya başladığını fark etti. “Ola insanların yüzde yüz teşhis edilmelerini istiyor; bu takdire şayan, ama elimizdeki vakada biraz abartı olur, çünkü soyguncu...”</p>
      <p class="normal1">“Katil.”</p>
      <p class="normal1">“....tepeden tırnağa örtülü, ortalama boyda, ağzını göstermeyen, atipik yürüyen ve kendisine büyük gelen ayakkabılar giyen biri.” Ivarsson sesini yükseltti. “Yani sen bütün listeyi say bize Ola. Kimler var?”</p>
      <p class="normal1">“Kimse yok.”</p>
      <p class="normal1">“Birkaç isim vardır mutlaka!”</p>
      <p class="normal1">“Hayır” dedi Ola yutkunarak. </p>
      <p class="normal1">“Yani sen şimdi kimsenin tahminde bulunmadığını, Oslo’nun en adi pislikleriyle her gün haşır neşir olmakla gurur duyan, on vakanın dokuzunda kaçış sürücüsüyle, çalıntı paraları taşıyan adamla, gözetlemeyle ilgili söylentiler işiten o gönüllü lağım farelerimizin, hevesli sivil polislerimizin birdenbire tek bir tahmin bile yürütmeye yanaşmadıklarını mı söylemek istiyorsun bize?”</p>
      <p class="normal1">“Tahmin yürüttüler” dedi Ola. “Altı isim saydılar.”</p>
      <p class="normal1">“Eee, hadi söyle o zaman be adam.”</p>
      <p class="normal1">“Bütün isimleri kontrol ettim. Hiçbiri olamaz. Biri soygun sırasında Plata pazar meydanında görülmüş. Biri de Tayland’da, Pattaya’da. Bunu kontrol ettim. Sonra bütün sivil polisler birinden bahsettiler, çünkü bu adam soyguncuyla aynı vücut yapısına sahipmiş ve soygunu gayet profesyonel işiymiş; adam Tveita çetesinden Björn Johansen.”</p>
      <p class="normal1">“Ya, öyle mi?”</p>
      <p class="normal1">Ola koltuğundan kayarak masanın altında gözden kaybolmak istermiş gibi görünüyordu. </p>
      <p class="normal1">“Ulleval Hastanesi’nde yatıyor; geçen cuma <span class="ideitalik">aures alatae </span>ameliyatı olmuş.”</p>
      <p class="normal1"> </p>
      <p class="normal1">“<span class="ideitalik">Aures alatae </span>mi?”</p>
      <p class="normal1">“Kepçe kulak” dedi Harry inleyerek; alnındaki terini sildi. “Ivarsson sinir krizi geçirecekti az kalsın. Senin kaç kilometre oldu?”</p>
      <p class="normal1">“Yirmi biri yeni geçtim.” Halvorsen’in sesi duvarlardan yankılanıyordu. Vakit henüz ikindinin erken saatleri olduğundan, karakolun bodrumundaki spor salonunda onlardan başka kimse yoktu neredeyse.</p>
      <p class="normal1">“Kestirmeden filan mı gidiyorsun sen?” Harry dişlerini sıktı ve biraz hızlanmayı başardı. Egzersiz bisikletinin üstünde kan ter içinde kalmıştı, Halvorsen’inse alnında bile ter yoktu. </p>
      <p class="normal1">“Eee, elinizde ipucu yok mu yani?” diye sordu Halvorsen; yavaş ve düzenli soluyordu. </p>
      <p class="normal1">“Beate Lönn’ün en sonda söylediklerinden bir şey çıkmazsa, elimizde çok ipucu yok, evet.”</p>
      <p class="normal1">“Ne dedi ki?”</p>
      <p class="normal1">“Video görüntülerinden yola çıkarak katilin başıyla yüzünün üç boyutlu görüntüsünü hazırlayabilecek bir program kullanıyor.”</p>
      <p class="normal1">“Maskeye rağmen mi?”</p>
      <p class="normal1">“Bu program görüntülerden elde ettiği verileri kullanıyor. Işık, gölge, girintiler, çıkıntılar. Maske ne kadar gerginse, ardındaki yüze benzeyen bir görüntünün hazırlanması o kadar kolaylaşıyor. Yine de sadece bir taslak çıkıyor ortaya, ama Beate onu şüphelilerin fotoğraflarıyla karşılaştırabileceğini söylüyor.”</p>
      <p class="normal1">“FBI’ın kimlik tespit programı mı?” Harry’ye doğru dönen Halvorsen, onun göğsündeki arkadaş bulma şirketi logosundan başlayan ter izinin şimdi tişörtün önüne tamamen yayıldığını görünce biraz şaşırdı. </p>
      <p class="normal1">“Onunki daha iyi bir program” dedi Harry. “Ne kadar oldu?”</p>
      <p class="normal1">“Yirmi iki. Hangisi?”</p>
      <p class="normal1">“<span class="ideitalik">Fusiform gyrus.</span>”</p>
      <p class="normal1">“Microsoft? Apple Mac?”</p>
      <p class="normal1">Harry parlak kırmızı alnına işaretparmağıyla tık tık vurdu. “Herkeste olan bir yazılım. Beynin temporal lobunda yer alıyor ve tek işlevi insanları tanımak. Tek yaptığı bu. Bir düzine gergedanı birbirinden pek ayırt edemezken yüzlerce, binlerce insanı ayırt edebilmemizi sağlıyor.”</p>
      <p class="normal1">“Gergedan mı?”</p>
      <p class="normal1">Harry gözlerini yakan terden kurtulmak için onları kırpıştırdı. “O bir örnekti Halvorsen, ama Beate Lönn kesinlikle özel biri. Onun <span class="ideitalik">fusiform</span>’u hayatında gördüğü bütün yüzleri hatırlamasını sağlayacak şekilde çalışıyor. Ve sadece tanıdığı, konuştuğu insanları kastetmiyorum; on beş yıl önce kalabalık bir sokakta yanından geçtiği güneş gözlüklü birinin yüzünü bile hatırlayabiliyor.”</p>
      <p class="normal1">“Şaka yapıyorsun.”</p>
      <p class="normal1">“Hayır.” Harry nefesini toplarken başını eğdi. “Onunki şimdiye kadar sadece yüz kişide görülmüş bir durum. Didrik Gudmunson’un dediğine göre Beate Lönn, Polis Koleji’nde teste girmiş ve ünlü birkaç kimlik tespit programına üstün gelmiş. Kadın yürüyen bir yüz arşivi. <span class="ideitalik">Seni daha önce bir yerde görmüş müydüm? </span>diye sorarsa bunu laf olsun diye söylemiyordur, inan bana.”</p>
      <p class="normal1">“Vay be! Niye polis olmuş ki? Yani öyle bir yeteneği varken.”</p>
      <p class="normal1">Harry omuz silkti. “80’lerde Ryen’de bir banka soygununda vurulan polisi hatırlıyor musun?”</p>
      <p class="normal1">“Ben o zamanlar polis değildim.”</p>
      <p class="normal1">“Adam soygun anonsu yapıldığında civardaydı ve olay mahalline ilk gelen polis oldu; soyguncularla konuşmak için bankaya silahsız girdi. Otomatik silahlarla tarandı; soyguncular da asla yakalanmadılar. O vaka sonradan Polis Koleji’nde, banka soyguncularına karşı <span class="ideitalik">yapılmaması </span>gereken şeylere örnek olarak kullanıldı.”</p>
      <p class="normal1">“Destek kuvvet beklemelisiniz. Soyguncularla çatışmaya girmek suretiyle kendinizi, banka personelini ve soyguncuları gereksiz yere tehlikeye atmamalısınız.”</p>
      <p class="normal1">“Evet, ders kitabında öyle yazıyor. İşin tuhafı, o adam en iyi ve en tecrübeli dedektiflerden biriydi. Jorgen Lönn, Beate’nin babası.”</p>
      <p class="normal1">“Evet. Yani Beate o yüzden mi polis oldu sence? Babası yüzünden mi?”</p>
      <p class="normal1">“Olabilir.”</p>
      <p class="normal1">“Güzel kadın mı?”</p>
      <p class="normal1">“Gayet hoş. Kaç kilometre oldu?”</p>
      <p class="normal1">“Yirmi dördü yeni geçtim, altı kaldı. Ya sen?”</p>
      <p class="normal1">“Yirmi iki. Sana yetişeceğimi biliyorsun.”</p>
      <p class="normal1">“Bu sefer hayır” dedi Halvorsen hızlanarak. </p>
      <p class="normal1">“Evet, yetişeceğim, çünkü yorulmaya başladın. Bense zıpkın gibiyim. Birazdan sana kramp girecek. Her zamanki gibi.” </p>
      <p class="normal1">“Bu sefer değil” dedi Halvorsen pedalları daha hızlı çevirerek. Gür saçlarının altında bir ter damlası belirdi. Harry gülümseyerek gidonun üstüne eğildi.</p>
      <p class="normal1"> </p>
      <p class="normal1">Bjarne Möller’in gözleri elindeki karısının hazırladığı alışveriş listesiyle raftaki, kişniş olabileceğini düşündüğü şeyin arasında mekik dokuyordu. Geçen kış Phuket’te geçirdikleri tatilden sonra Margrete Tayland mutfağının hastası olmuştu, ama her gün Bangkok’tan uçakla gelen ve Grönlandsleiret üzerindeki, bir Pakistanlıya ait markette satılan envai çeşit sebze Cinayet Masası Şefi’nin içine sinmiyordu hâlâ. </p>
<p class="normal1">Bir ses kulağının dibinden “O yeşil <span class="ideitalik">chilli </span>patron” deyince hemen dönen Bjarne Möller, Harry’nin kızarmış, kan ter içindeki yüzüne baktı. “Biraz da zencefil kattın mı tom yam çorbası yapabilirsin. Kulaklarından duman çıkar, ama bol bol terleyerek toksin atarsın.”</p>
      <p class="normal1">“Sen önden denemiş gibisin Harry.”</p>
      <p class="normal1">“Halvorsen’le biraz bisiklet yarışı yaptım o kadar.”</p>
      <p class="normal1">“Öyle mi? Elindeki nedir peki?”</p>
      <p class="normal1">“Japon biberi. Küçük kırmızı <span class="ideitalik">chilli</span>.”</p>
      <p class="normal1">“Yemek yaptığını bilmiyordum.”</p>
      <p class="normal1">Harry içinde <span class="ideitalik">chilli</span> olan poşete, bu kendisi için de yeni bir şeymişçesine baktı. “Bu arada, seninle karşılaştığım iyi oldu patron. Bir sorunumuz var.”</p>
      <p class="normal1">Möller kafa derisinin kızardığını hissetti. </p>
      <p class="normal1">“Bogstadveien’da işlenen cinayetle ilgili soruşturmanın başına Ivarsson’u geçirmek kimin fikriydi bilmiyorum ama olmuyor.”</p>
      <p class="normal1">Möller listeyi alışveriş sepetine koydu. “Şunun şurasında kaç gündür birlikte çalışıyorsunuz ki? İki gün oldu mu?”</p>
      <p class="normal1">“Mesele o değil patron.”</p>
      <p class="normal1">“Hayatında bir kez olsun sadece işini yapsan olmaz mı Harry? Organizasyon işini başkalarına bıraksan? Herkese karşı gelmemek sende kalıcı bir hasara yol açmaz, merak etme.”</p>
      <p class="normal1">“Ben sadece vakanın bir an önce çözülmesini istiyorum patron; diğerine geçebileyim diye, biliyorsun ya.”</p>
      <p class="normal1">“Evet, biliyorum ama o vaka için sana verdiğim iki ay süreden çok daha fazlasını kullandın; şahsi kaygılar ve duygular yüzünden zaman ve kaynak harcamayı mazur gösteremem Harry.”</p>
      <p class="normal1">“O meslektaşımızdı patron.”</p>
      <p class="normal1">“Biliyorum!” diye bağırdı Möller. Duraksayıp etrafa bakındıktan sonra sesini alçaltarak devam etti: “Senin sorunun ne Harry?”</p>
      <p class="normal1">“Onlar hırsızlık vakalarına alışkınlar ve Ivarsson yapıcı fikirlere hiç kulak asmıyor.”</p>
      <p class="normal1">Harry öne eğildi. Hızlı ve sözcüklerin üstüne basa basa konuştu: “Bir cinayet işlendiğinde kendimize sorduğumuz ilk soru nedir patron? Neden? Sebep ne? Sadece bunu sorarız. Hırsızlık Masası’ndakiler sebebin para olduğunu otomatikman varsayıp bu soruyu sormuyorlar.”</p>
      <p class="normal1">“Sebebin ne olduğunu düşünüyorsun peki?”</p>
      <p class="normal1">“Hiçbir şey düşünmüyorum. Mesele şu ki, onların yöntemi tamamen yanlış.”</p>
      <p class="normal1">“Yanlış değil Harry, <span class="ideitalik">farklı</span>. Şu sebzeleri eve götürmem gerek, o yüzden bana ne istediğini söyle.”</p>
      <p class="normal1">“Kiminle konuşacaksan konuş, ama ben yalnız çalışmak istiyorum; yanıma bir kişi versinler yeter.”</p>
      <p class="normal1">“Soruşturma ekibinden ayrılmak mı istiyorsun?”</p>
      <p class="normal1">“Paralel bir soruşturma yürütmek istiyorum.”</p>
      <p class="normal1">“Harry...”</p>
      <p class="normal1">“Kızılgerdan’ı öyle yakalamıştık, hatırlıyor musun?”</p>
      <p class="normal1">“Harry, böyle bir müdahalede bulunamam...”</p>
      <p class="normal1">“Beate Lönn’le birlikte çalışmak istiyorum, onunla birlikte baştan başlamak istiyorum. Ivarsson daha şimdiden çıkmaz yola giriyor...”</p>
      <p class="normal1">“Harry!”</p>
      <p class="normal1">“Evet?”</p>
      <p class="normal1">“Asıl sebep ne?”</p>
      <p class="normal1">Harry ağırlığını diğer bacağına aktardı. “O gülümseyen timsahla birlikte çalışamıyorum.”</p>
      <p class="normal1">“Ivarsson’u mu diyorsun?”</p>
      <p class="normal1">“Sonunda çok aptalca bir şey yapacağım, o olacak.”</p>
      <p class="normal1">Bjarne Möller’in kaşları burnunun üstünde, siyah bir V şeklinde birleşti: “Bu bir tehdit mi?”</p>
      <p class="normal1">Harry elini Möller’in omzuna koydu. “Bana bu kıyağı yap yeter patron. Bir daha hiçbir şey istemeyeceğim. Asla.”</p>
      <p class="normal1">Möller homurdandı. Yıllar boyunca, yaşlı meslektaşlarının iyi niyetli kariyer tavsiyelerine kulak asmadan kendini Harry için kaç kez tehlikeye atmıştı kim bilir? Ondan uzak dur, demişlerdi; serseri mayının biridir. Harry Hole’la ilgili kesin olan tek şey, günün birinde başına büyük bir felaketin geleceğiydi. Ama Möller’le Harry şimdiye kadar hep dört ayak üstüne düşmeyi gizemli bir şekilde başardıklarından, ciddi bir müdahalede bulunan çıkmamıştı hiç. Şimdiye kadar. Ama en ilginç soru şuydu: Möller buna neden katlanıyordu? Harry’ye baktı: Alkolik, baş belası, insanı çileden çıkaran o küstah, inatçı herif. Waaler’den sonra ellerindeki en iyi soruşturmacı. </p>
      <p class="normal1">“Başını belaya sokma Harry. Yoksa sana masa başı işi veririm, kapıyı da üstüne kilitlerim. Anladın mı?”</p>
      <p class="normal1">“Gayet iyi anladım patron.”</p>
      <p class="normal1">Möller iç geçirdi. “Yarın Emniyet Müdürü’yle ve Ivars-son’la toplantım var. Bakarız. Söz vermiyorum ha, duyuyor musun?”</p>
      <p class="normal1">“Evet, evet patron. Eşinize selamlar.” Harry marketten çıkarken başını geriye çevirdi. “Kişniş solda, sonda, en alt rafta.”</p>
      <p class="normal1">Bjarne Möller durup alışveriş sepetine bakakaldı. Sebebi şimdi hatırlamıştı. Bu alkolik, ele avuca sığmaz, dik kafalı piçi seviyordu. </p>
      </body></html>