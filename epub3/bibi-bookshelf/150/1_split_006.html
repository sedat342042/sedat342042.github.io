<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak1" id="calibre_toc_10"><br class="calibre4"/>4<br class="calibre4"/>
      Yankı</h2><br class="chapter"/><br class="chapter"/><br class="chapter"/><br class="chapter"/>
      <p class="normal1">“Kar mı?” </p>
      <p class="normal1">Harry kaldırımda hızlı hızlı yürürken cep telefonuna bağırarak konuşmuştu. </p>
      <p class="normal1">“Evet, cidden” dedi Rakel Moskova’dan, cızırtılar eşliğinde. Sonra tıslama şeklinde bir yankı geldi: “...idden.”</p>
      <p class="normal1">“Alo?”</p>
      <p class="normal1">“Burası buz gibi... ibi. İçerisi de, dışarısı da... da.”</p>
      <p class="normal1">“Peki ya mahkeme binası?”</p>
      <p class="normal1">“Orası da sıfırın altında. Biz burada yaşarken, eski eşimin annesi Oleg’i buralardan götürmemi söylerdi. Şimdiyse diğerleriyle birlikte oturup bana kaşlarını çatarak, ters ters bakıyor... yor.”</p>
      <p class="normal1">“Dava nasıl gidiyor?”</p>
      <p class="normal1">“Ne bileyim...”</p>
      <p class="normal1">“Eh. Birincisi hukuk okudun. İkincisi Rusça biliyorsun.”</p>
      <p class="normal1">“Harry. 150 milyon Rus gibi ben de buradaki hukuk sisteminden hiç anlamıyorum, tamam mı?... mı?”</p>
      <p class="normal1">“Tamam. Oleg nasıl?”</p>
      <p class="normal1">Harry sorusunu yineledi ve yanıt almayınca, bağlantının kesilip kesilmediğini anlamak için ekrana baktı; ama konuşma sayacı işlemeyi sürdürüyordu. Telefonu tekrar kulağına dayadı.</p>
      <p class="normal1">“Alo?”</p>
      <p class="normal1">“Alo, Harry, seni duyabiliyorum... uuum. Seni öyle özlüyorum ki... iii. O sesler ne öyle...ee?”</p>
      <p class="normal1">“Hat yankı yapıyor. İii, uuu ve ooo sesleri geliyor bir sürü.”</p>
      <p class="normal1">Apartman kapısına ulaşan Harry anahtarı çıkarıp kapıyı açtı. </p>
      <p class="normal1">“Senin üstüne fazla mı düşüyorum sence Harry?”</p>
      <p class="normal1">“Tabii ki hayır.”</p>
      <p class="normal1">Harry bir sandalyeli kızağı bodrum kapısından geçirmeye çalışan Ali’yi başıyla selamladı. “Seni seviyorum. Orada mısın? Seni seviyorum! Alo?”</p>
      <p class="normal1">Harry artık ses gelmeyen telefondan başını hayretle kaldırıp bakınca, Pakistanlı komşusunun pişmiş kelle gibi sırıttığını gördü. </p>
      <p class="normal1">“Evet, evet, seni de Ali” diye mırıldandı, Rakel’in numarasını tekrar, güçlükle tuşlarken. </p>
      <p class="normal1">“Telefon şirketini ara” dedi Ali. </p>
      <p class="normal1">“Ne?”</p>
      <p class="normal1">“Hiç. Bodrumdaki deponu kullanmayacaksan söyle, kiralayayım. Pek kullanmıyorsun, değil mi?”</p>
      <p class="normal1">“Bodrumda depom mu var?”</p>
      <p class="normal1">Ali gözlerini devirdi. “Ne kadar zamandır burada oturuyorsun Harry?”</p>
      <p class="normal1">“Dedim ki... seni seviyorum.”</p>
      <p class="normal1">Ali, Harry’yi uzun uzun inceledi. Harry el sallayarak Ali’ye veda etti ve telefona işaret ederek, bağlantının geri geldiğini belirtti. Merdiveni koşarak çıkarken, anahtarı önünde kehanet çubuğuymuş gibi tutuyordu. </p>
      <p class="normal1"> </p>
      <p class="normal1">Harry kapıdan girdi; az eşyalı ama derli toplu, iki odalı dairesine girerken “Tamam, artık konuşabiliriz” dedi. Burayı doksanlarda, emlak piyasası dibe vurmuşken yok pahasına satın almıştı. Bu daireyi satın almakla, hayatının geri kalanının şans kotasını doldurduğunu düşünürdü bazen. </p>
      <p class="normal1">“Keşke burada yanımızda olsaydın Harry. Oleg de seni özlüyor.”</p>
      <p class="normal1">“Öyle mi söyledi?”</p>
      <p class="normal1">“Söylemesine gerek yok ki. O açıdan birbirinize çok benziyorsunuz.”</p>
      <p class="normal1">“Sana daha demin seni sevdiğimi söyledim. Üç kez. Hem de komşumun yanında. Böyle şeyler bir erkeği ne duruma düşürür, biliyor musun sen?”</p>
      <p class="normal1">Rakel güldü. Harry onun gülüşünü seviyordu, duyduğu ilk andan itibaren sevmişti. O gülüşü daha sık duymak için, tercihen her gün duymak için her şeyi yapabileceğini içgüdüsel olarak biliyordu. </p>
      <p class="normal1">Ayakkabılarını çıkarıp attı ve koridordaki telesekreterli telefonun mesaj ışığının yanıp söndüğünü görünce gülümsedi. Rakel’in o gün daha önce arayıp mesaj bıraktığını bilmek için medyum olmasına gerek yoktu. Harry Hole’un evini başka kimse aramazdı. </p>
      <p class="normal1">“Beni sevdiğini nereden biliyorsun peki?” dedi Rakel cilveli bir sesle. Yankı yoktu artık.</p>
      <p class="normal1">“Vücudumda bir sıcaklık hissediyorum, şeyde... adı neydi?”</p>
      <p class="normal1">“Kalbinde mi?”</p>
      <p class="normal1">“Hayır, biraz arkada ve kalbimin altında. Böbrekler? Karaciğer? Dalak? Hah, evet o. Dalağım ısınıyor, hissediyorum.”</p>
      <p class="normal1">Hattın diğer ucundan ağlama ya da gülme sesi geldi; Harry emin olamadı. Telesekreterin çalma tuşuna bastı. </p>
      <p class="normal1">Cep telefonundan gelen ses, Rakel’in “İki hafta sonra eve dönmeyi umuyorum” diyen sesi telesekreter tarafından bastırıldı: </p>
      <p class="normal1">“Selam, yine ben...”</p>
      <p class="normal1">Kalbinin bir an durduğunu hisseden Harry düşünmeden harekete geçti. Durdurma tuşuna bastı. Ama o hoş, biraz boğuk kadın sesinin söylediği sözcüklerin yankıları duvarların arasında gidip gelmeyi sürdürdü sanki. </p>
      <p class="normal1">“O neydi?” diye sordu Rakel. </p>
      <p class="normal1">Harry derin bir nefes aldı. Yanıt vermesinden hemen önce aklına bir düşünce geldi, ama fazla geç geldi: “Radyo sadece.” Harry genzini temizledi. “Tarih kesinleşince hangi uçakla geleceğini söyle de seni havalimanından alayım.”</p>
      <p class="normal1">“Söylerim tabii” dedi Rakel şaşkın bir sesle.</p>
      <p class="normal1">Gergin bir sessizlik oldu.</p>
      <p class="normal1">“Artık kapatmalıyım” dedi Rakel. “Gece sekizde konuşalım mı?”</p>
      <p class="normal1">“Evet. Yani hayır. O saatte işim var.”</p>
      <p class="normal1">“Ya? Bari bu seferki güzel bir iştir umarım.”</p>
      <p class="normal1">“Şey” dedi Harry güçlü bir nefes alarak. “Bir kadınla birlikte çalışacağım.”</p>
      <p class="normal1">“Kimmiş bu şanslı kadın?”</p>
      <p class="normal1">“Beate Lönn. Hırsızlık Masası’na yeni geldi.”</p>
      <p class="normal1">“İş ne peki?”</p>
      <p class="normal1">“Stine Grette’nin kocasıyla konuşacağız. Sana bahsettiğim Bogstadveien soygununda vurulan kadının. Bir de şube müdürüyle.”</p>
      <p class="normal1">“İyi eğlenceler. Yarın konuşuruz. Oleg benden önce iyi geceler dilemek istiyor.”</p>
      <p class="normal1">Harry koşan küçük ayakların seslerini ve ardından hattan gelen heyecanlı nefes seslerini işitti.</p>
      <p class="normal1"> </p>
      <p class="normal1">Konuşmaları bitince Harry holde öylece durup telefon sehpasının yukarısında asılı aynaya baktı. Teorisi doğruysa, şu an usta bir polise bakıyordu. Siyah noktalı, solgun, kemikli bir yüzde, incecik mavi damarlarla kaplı iri burnun iki yanındaki kanlı gözler. Kırışıklıkları ahşap bir kalasa bıçakla rastgele atılmış kesikler gibiydi. Bu nasıl olmuştu? Arkasındaki duvarı, duvardaki fotoğrafı ve fotoğraftaki, kız kardeşinin yanında gülümseyen oğlan çocuğunu aynadan görüyordu. Ama Harry’nin aklını kurcalayan şey yitirdiği yakışıklılığı ya da gençliği değildi, çünkü az önceki düşünce nihayet zihninin yüzeyine ulaşmıştı. Harry kendisine verdiği çok az sözden birini, ne olursa olsun Rakel’e asla yalan söylemeyeceği yeminini bozmasına yol açan hilekârlığı, kaçamaklığı, korkaklığı arıyordu yüzünde. İlişkileri zaman içinde birçok engele takılabilirdi ama yalan bunlardan biri olmayacaktı. Öyleyse neden ona yalan söylemişti? Beate’yle birlikte Stine Grette’nin kocasıyla görüşeceği doğruydu, ama daha sonra Anna’yla görüşeceğini neden Rakel’e söylememişti? Anna eski sevgilisiydi, ama bunun ne önemi vardı? Yara izleri bıraksa da kalıcı hasar bırakmayan kısa, fırtınalı bir ilişki yaşamışlardı. Altı üstü kahve içip birbirlerine ayrıldıktan sonra neler yaptıklarını anlatacaklardı. Sonra da herkes kendi yoluna gidecekti. </p>
      <p class="normal1">Harry mesajın geri kalanını dinlemek için telesekreterin çalma düğmesine bastı. Hole Anna’nın sesi yayıldı: “...Bu akşam seni M’de görmeyi heyecanla bekliyorum. İki şey söyleyeceğim sadece. Yolda Vibes Sokağı’ndaki anahtarcıya uğrayıp, ısmarladığım anahtarı alır mısın? Yediye kadar açıklar ve anahtarı sana vermelerini söyledim. Bir de, çok sevdiğimi bildiğin o kot pantolonu giyer misin?”</p>
      <p class="normal1">Kalın, boğuk bir kahkaha. Odayı titretti sanki. Kuşkusuz Anna hiç değişmemişti.</p>
      </body></html>