<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak1" id="calibre_toc_20"><br class="calibre4"/>14<br class="calibre4"/>
      Şans</h2><br class="chapter"/><br class="chapter"/><br class="chapter"/><br class="chapter"/>
      <p class="normal1">İki adam karanlık ve sıkış tıkış gazete bayiine koşarak dalınca, kapının üstündeki çanlar şıngır şıngır çaldı. Elmer’in Meyve ve Tütün Dükkânı, türünün son örneklerinden biriydi; bir duvarda araba, av ve balıkçılık dergileri, diğer duvardaysa erotik dergiler, sigaralar ve purolar vardı ve tezgâhın üstünde, erimeye yüz tutmuş likörlü çikolatalarla geçen Noel’den kalma, kurumuş, gri, kurdeleli, domuz şeklindeki şekerlemelerin arasında üç tane bahis kuponu yığını duruyordu. </p>
      <p class="normal1">“Tam zamanında geldiniz” dedi Elmer Nordland aksanıyla; zayıf, kel, sakallı, altmış yaşında bir adamdı. </p>
      <p class="normal1">“Vay be, aniden bastırdı” dedi Halvorsen, yağmurdan ıslanmış omuzlarını silkelerken. </p>
      <p class="normal1">“Tipik Oslo sonbaharı” dedi kuzeyli, sonradan öğrendiği belli olan <span class="ideitalik">bokmal </span>dilinde. “Ya kuraklık olur, ya ortalığı sel götürür. Bir paket Camel mı?” </p>
      <p class="normal1">Harry başıyla onaylayıp cüzdanını çıkardı.</p>
      <p class="normal1">“Genç polise de iki kazı kazan?” Elmer kazı kazan kartlarını Halvorsen’e uzattı; Halvorsen adama sırıtarak kartları çabucak cebine koydu. </p>
      <p class="normal1">Harry, kirli pencerenin ardındaki ıssız kaldırımları döven sağanağa bakarak “Burada bir tane yaksam olur mu Elmer?” diye sordu. </p>
      <p class="normal1">“Kesinlikle” dedi Elmer, onlara para üstü verirken. “Sonuçta ekmeğimi zehirlerden ve kumardan kazanıyorum.”</p>
      <p class="normal1">Eğilip arkadaki eğri duran, kahverengi perdenin ardına geçti; oradan gelen kahve makinesi gurultusunu duyabiliyorlardı.</p>
      <p class="normal1">“İşte fotoğraf” dedi Harry. “Bu kadının kim olduğunu bulmanı istiyorum sadece.”</p>
      <p class="normal1">“Sadece mi?” Halvorsen, Harry’nin verdiği, kenarları kıvrılmış, grenli fotoğrafa baktı. </p>
      <p class="normal1">“Fotoğrafın çekildiği yeri bulmakla başla” dedi Harry; ciğerlerinde duman tutmaya çalışınca şiddetli bir öksürük krizi geçirdi. “Tatil yerine benziyor. Eğer öyleyse bakkal veya emlakçı filan vardır. Fotoğraftaki aile oraya düzenli olarak gidiyorsa, orada çalışan birileri onları tanıyordur. Sen kadının kim olduğunu öğren yeter; gerisini bana bırak.”</p>
      <p class="normal1">“Tüm bunlar sırf bu fotoğraf ayakkabıdan çıktı diye mi?”</p>
      <p class="normal1">“Ayakkabılara fotoğraf konulmaz normalde, değil mi?”</p>
      <p class="normal1">Halvorsen omuz silkip sokağa çıktı. </p>
      <p class="normal1">“Hâlâ yağıyor” dedi Harry.</p>
      <p class="normal1">“Biliyorum ama eve gitmem gerek.”</p>
      <p class="normal1">“Niye ki?”</p>
      <p class="normal1">“Hayat denen bir şey yüzünden. Senin ilgini çekmez.”</p>
      <p class="normal1">Harry espri yapıldığını anladığını göstermek için gülümseme taklidi yaptı. “İyi eğlenceler.”</p>
      <p class="normal1">Çanlar çaldı ve kapı Halvorsen’in arkasından kapandı. Harry sigarasını içerek Elmer’in dergilerine göz gezdirirken, sıradan Norveçli erkeklerle ortak ilgi alanının pek bulunmadığını fark etti. Bunun sebebi kendisinin ilgi alanı denebilecek bir şeyin kalmaması mıydı? Müzikle hâlâ ilgiliydi, ama son on yıldır kimse doğru dürüst bir şey üretmemişti, Harry’nin eski kahramanları bile. Filmler? Bugünlerde sinemadan çıktığında kendini lobotomi yapılmış gibi hissetmiyorsa, şanslı olduğunu düşünüyordu. Başka da bir şey yoktu. Daha doğrusu, hâlâ ilgi duyduğu tek şey insanları bulup tutuklamaktı. Ve bu bile eskisi kadar heyecanlı gelmiyordu artık. Harry elini Elmer’in soğuk ve pürüzsüz tezgâhına koyarken, işin ürkütücü tarafı, diye düşündü, bu halimden hiç rahatsızlık duymamam. Pes etmekten rahatsızlık duymuyordu. Yaşlanmak özgürlük duygusu veriyordu. </p>
      <p class="normal1">Çanlar yine şıngır şıngır çaldı. </p>
      <p class="normal1">“Dün gece nezarete aldığımız adamı söylemeyi unuttum; ruhsatsız tabanca taşıyordu” dedi Halvorsen. “Roy Kinnsvik, Herbert’s Pizza’da takılan dazlaklardan biri.” Kapı eşiğinde duruyordu; ıslak ayakkabılarının çevresinde yağmur dans ediyordu. </p>
      <p class="normal1">“Hımm?”</p>
      <p class="normal1">“Korktuğu belliydi, o yüzden bana ihtiyacım olan bazı bilgileri verirsen seni serbest bırakırım dedim.”</p>
      <p class="normal1">“Ve?”</p>
      <p class="normal1">“Ellen’in öldürüldüğü gece Grünerlökka’da Sverre Olsen’ı görmüş.”</p>
      <p class="normal1">“Ne olmuş yani? Onu gören başka bir sürü tanık var elimizde.”</p>
      <p class="normal1">“Evet ama bu adam Olsen’ın bir arabada biriyle konuştuğunu görmüş.”</p>
      <p class="normal1">Harry’nin sigarası yere düşse de o buna aldırmadı.</p>
      <p class="normal1">“Olsen’ın konuştuğu kişiyi tanıyor muymuş?” diye sordu usulca.</p>
      <p class="normal1">Halvorsen başını hayır anlamında salladı. “Hayır, Olsen’ı tanıyormuş bir tek.”</p>
      <p class="normal1">“Eşkâl aldın mı?”</p>
      <p class="normal1">“O kişinin polis gibi göründüğünü düşündüğünü hatırlıyordu sadece. Ama onu tekrar görse muhtemelen tanırmış.”</p>
      <p class="normal1">Ceketinin altında terlediğini hisseden Harry kelimeleri dikkatle seçti: “Arabanın markasını söyledi mi?”</p>
      <p class="normal1">“Hayır, hızla geçip gitmiş.”</p>
      <p class="normal1">Harry başıyla onaylarken elini tezgâhta gezdirdi. </p>
      <p class="normal1">Halvorsen genzini temizledi: “Ama spor arabaydı dedi.”</p>
      <p class="normal1">Harry yerde yanan sigarayı fark etti. “Rengi?”</p>
      <p class="normal1">Halvorsen avcunu havaya kaldırarak özür diledi.</p>
      <p class="normal1">“Kırmızı mıymış?” diye sordu Harry alçak, boğuk sesle. </p>
      <p class="normal1">“Ne dedin?”</p>
      <p class="normal1">Harry dikeldi. “Hiç. Bu adamı aklında tut. Ve evine, hayatına git.”</p>
      <p class="normal1">Çanlar şıngırdadı. </p>
      <p class="normal1">Harry tezgâhı okşamayı kesti, ama elini kaldırmadı. Tezgâh soğuk mermer gibi gelmeye başlamıştı birden. </p>
      <p class="normal1"> </p>
      <p class="normal1">Astrid Monsen kırk beş yaşındaydı. Sorgenfrigata’daki dairesinin çalışma odasında Fransız edebiyatından çeviriler yaparak geçimini sağlıyordu. Hayatında bir erkek yoktu, ama geceleri bir köpek havlaması kaydını tekrara alarak çalıyordu. Harry kadının ayak seslerini duydu; en az üç kilit açıldıktan sonra kapı aralandı ve siyah buklelerin altındaki küçük, çilli yüz dışarı uzandı. </p>
      <p class="normal1">“Aaa” diye bağırdı kadın, uzun boylu Harry’yi görünce.</p>
      <p class="normal1">Yüzü tanıdık olmayabilirdi, ama Harry onunla daha önce tanıştığını hissetti hemen. Bunun sebebi muhtemelen Anna’nın korkunç komşusundan epey bahsetmiş olmasıydı.</p>
      <p class="normal1">“Harry Hole, Cinayet Masası’ndan” dedi Harry kimliğini göstererek. “Neredeyse akşam olacak; sizi bu saatte rahatsız ettiğim için kusura bakmayın. Anna Bethsen’in öldüğü akşamla ilgili birkaç soru sormak istiyorum.”</p>
      <p class="normal1">Kadının ağzını kapamakta zorlandığını görünce, rahatlatıcı bir şekilde gülümsemeye çalıştı. Yan dairenin kapısının camının ardında bir hareket olduğunu gözucuyla gördü. </p>
      <p class="normal1">“Girebilir miyim Bayan Monsen? Çok kısa sürecek.”</p>
      <p class="normal1">Astrid Monsen iki adım gerileyince, bunu fırsat bilen Harry içeri süzülüp kapıyı arkasından kapadı. Kadının kabarık ve kıvırcık saçlarının tamamını görebiliyordu şimdi. Siyaha boyandığı belli olan bu saçlar kadının küçük, beyaz başını dev bir küre gibi çevreliyordu. </p>
      <p class="normal1">Holün loşluğunda, kurumuş çiçeklerin ve Nice’deki Chagall Müzesi’nin çerçeveli posterinin yanında karşı karşıya durdular. </p>
      <p class="normal1">“Beni daha önce görmüş müydünüz?” diye sordu Harry. </p>
      <p class="normal1">“Ne... demek istiyorsunuz?”</p>
      <p class="normal1">“Beni daha önce gördünüz mü diye soruyorum sadece. Asıl meseleye daha sonra geleceğim.”</p>
      <p class="normal1">Kadın ağzını açıp kapadı. Sonra başını sertçe, hayır anlamında salladı. </p>
      <p class="normal1">“Tamam” dedi Harry. “Salı gecesi evde miydiniz?”</p>
      <p class="normal1">Kadın başını ürkekçe sallayarak onayladı. </p>
      <p class="normal1">“Bir şey gördünüz ya da duydunuz mu?”</p>
      <p class="normal1">“Hayır” dedi kadın. Fazla çabuk yanıt vermişti sanki. </p>
      <p class="normal1">“Acele etmeyin, iyice düşünün” dedi Harry dostça gülümsemeye çalışarak; repertuvarında bulunan yüz ifadeleri arasında en sık başvurduklarından değildi bu. </p>
      <p class="normal1">Kadın, bakışlarını Harry’nin arkasındaki kapıda gezdirerek “Hayır...” dedi. “Hiçbir şey görmedim ve duymadım.”</p>
      <p class="normal1"> </p>
      <p class="normal1">Harry sokağa dönünce sigara yaktı. Daireden çıkar çıkmaz Astrid Monsen’in kapıyı kilitlediğini duymuştu. Zavallıcık. Harry’nin listesindeki son kişiydi o; Harry, Anna’nın öldüğü gece kimsenin merdivenlerde kendisini ya da başka birini görmediği ve duymadığı sonucuna varabilirdi artık. </p>
      <p class="normal1">İki nefesten sonra sigarayı attı. </p>
      <p class="normal1">Evde koltuğunda oturup telesekreterin kırmızı ışığını uzun uzun seyrettikten sonra çalma düğmesine bastı. Rakel ona iyi geceler dilemek için aramıştı, bir de muhabirin teki iki banka soygunu hakkında görüş istiyordu. Harry sonrasında kasedi başa sarıp Anna’nın mesajını dinledi: “Bir de, çok sevdiğimi bildiğin o kot pantolonu giyer misin?”</p>
      <p class="normal1">Harry yüzünü ovuşturdu. Sonra kasedi çıkarıp çöpe attı. Dışarıda yağmur şıpır şıpır yağıyordu, içerideyse Harry zaplıyordu. Kadın hentbolu, pembe diziler ve milyoner olma şansı sunan bir yarışma programı. Harry bir filozofla sosyal antropoloğun bir İsveç kanalında yayınlanan, intikam kavramıyla ilgili tartışmalarını izlemeye koyuldu. Adamlardan biri, özgürlük ve demokrasi gibi tartışılmaz değerleri temsil eden ABD gibi bir ülkenin, kendi topraklarında uğradığı saldırıların intikamını almasının ahlaki bir yükümlülük olduğunu, çünkü bu saldırıların aynı zamanda ABD’nin değerlerine yönelik olduğunu savunuyordu. “Demokrasi gibi hassas bir sistemi ancak misilleme arzusu –ve bu arzunun gerçekleştirilmesi– koruyabilir.”</p>
      <p class="normal1">“Peki ya demokrasinin temsil ettiği değerler intikam eylemine kurban giderse?” diye karşılık verdi diğeri. “Ya bir başka ülkenin uluslararası hukuk uyarınca sahip olduğu haklar çiğnenirse? Suçluları avlarken masum sivilleri haklarından mahrum bırakmakla hangi değerleri savunmuş olursunuz? Peki ya diğer yanağı çevirmek gibi ahlaki bir değere ne olacak?”</p>
      <p class="normal1">“Mesele şu ki sadece iki yanağımız var” dedi diğer adam gülümseyerek. “Değil mi?”</p>
      <p class="normal1">Harry televizyonu kapadı. Rakel’i aramayı geçirdi aklından, ama vaktin fazla geç olduğuna karar verdi. Bir Jim Thompson kitabını okumaya çalıştı, ama 23 ila 38. sayfaların eksik olduğunu keşfetti. Kalkıp odasında dolandı. Buzdolabını açıp, içerideki beyazpeynire ve çilek reçeli kavanozuna can sıkıntısıyla baktı. Canı bir şeyi çekiyordu, ama bunun ne olduğunu bilmiyordu. Buzdolabının kapısını sertçe kapadı. Kimi kandırmaya çalışıyordu ki? Canı içki çekiyordu.</p>
      <p class="normal1">Sabahın ikisinde koltuğunda uyandı; tamamen giyinikti. Kalkıp banyoya gitti, bir bardak su içti. </p>
      <p class="normal1">“Lanet olsun” dedi aynadaki aksine. Yatak odasına gidip bilgisayarını açtı. İnternette intiharla ilgili 104 tane Norveççe yazı buldu, ama intikamla ilgili yazı bulamadı hiç; anahtar kelimelerle edebiyatta ve Yunan mitolojisinde rastlanan intikam sebepleriyle ilgili yazıların linklerini buldu yalnızca. Tam bilgisayarı kapatacakken, birkaç haftadır e-postasına bakmadığını fark etti. İki e-posta vardı. Biri ISP’sindendi, iki hafta önce gönderilmişti ve onu internetinin kesileceği konusunda uyarıyordu. Diğeri anna.beth@chello.no adresinden gönderilmişti. Harry çift tıklayıp mesajı okudu: <span class="ideitalik">Selam Harry. Anahtarı unutma. Anna. </span>Bu mesaj Harry’nin kadınla son görüşmesinden iki saat önce gönderilmişti. Harry mesajı tekrar okudu. Mesaj öyle kısaydı ki. Öyle... basitti ki. İnsanlar birbirleriyle böyle e-postalaşıyorlardı herhalde. <span class="ideitalik">Selam Harry. </span>Başkası görse eski arkadaşlar olduklarını sanırdı, oysa çok eskiden altı haftalığına görüşmüşlerdi sadece ve Harry Anna’da e-posta adresinin olduğunu bilmiyordu bile. </p>
      <p class="normal1">Uykuya daldığında, rüyasında yine banka soygununu gördü. Çevresindeki insanlar mermerdendiler. </p>
      </body></html>