<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak1" id="calibre_toc_15"><br class="calibre4"/>9<br class="calibre4"/>
      Sis</h2><br class="chapter"/><br class="chapter"/><br class="chapter"/><br class="chapter"/>
      <p class="normal1">Güneş, Oslo fiyordunun hemen üstünde yavaş yavaş toplanmış çelik grisi bulutların ardında gözden kaybolmuştu ve neredeyse bora şiddetinde esen güney rüzgârı, öngörülmüş bir yağmurun habercisi gibiydi. Kirkeveien’ın bütün yağmur olukları ıslık çalıyor, tenteleri hışır hışır dalgalanıyordu. Ağaçlar şimdi tamamen çıplaktı; sanki şehrin son renkleri de uçup gitmişti ve Oslo artık siyah beyazdı. Rüzgâr yüzünden iki büklüm olan Harry, ceketini dizginlemek için ellerini ceplerine soktu. En alt düğmenin kopmuş olduğunu fark etti; düğme muhtemelen akşam ya da gece kopmuştu ve kaybolan tek şey de değildi. Harry dün gece olanları hatırlamasına yardımcı olur umuduyla Anna’yı aramak istediğinde, cep telefonunu da kaybettiğini keşfetmişti. Ve Anna’yı sabit telefondan aradığında, eski bir spikeri hayal meyal anımsatan bir ses duymuştu. Bu ses, Harry’nin aradığı kişiye şu an ulaşılamadığını, ama Harry’nin numara ya da mesaj bırakabileceğini söylemişti. Harry bunu yapma zahmetine girmemişti. </p>
      <p class="normal1">Kısa süre sonra kendini toplayan Harry içmeyi sürdürme, civardaki Vinmonopolet’e ya da Schröder’e gitme dürtüsüne direnmekte hiç zorlanmadığını fark edip şaşırmıştı. İçmek yerine duş almış, giyinmiş ve yürüyerek Sofies Sokağı’ndan, Bislett Stadyumu’nun önünden, Pilestredet’ten, Stenspark’tan ve Majorstuen’den geçmişti. Ne içtiğini merak etti. Jim Beam’in alametifarikası olan karın ağrısını çekmiyordu ve üstüne bütün duyularını körelten, rüzgârın bile dağıtamadığı bir sis çökmüştü. </p>
      <p class="normal1">Den norske Bankası’nın önünde, mavi ışıkları dönüp duran iki devriye arabası vardı. Harry üniformalı polislerden birine kimliğini gösterdi, eğilerek polis şeridinin altından geçti ve girişe, adli tıp birimi <span class="ideitalik">Krimteknisk</span>’teki adamlarından biriyle konuşmakta olan Weber’in yanına gitti. </p>
      <p class="normal1">“Tünaydın Dedektif” dedi Weber, “tünaydın”ı vurgulayarak. Harry’nin morarmış gözünü görünce tek kaşını kaldırdı. “Sevgilin seni dövmeye mi başladı?”</p>
      <p class="normal1">Verecek karşılık bulamayan Harry sigara paketinden bir sigara çıkardı. “Elimizde neler var?”</p>
      <p class="normal1">“AG3’ü olan maskeli bir adam.”</p>
      <p class="normal1">“Kuş uçtu mu peki?”</p>
      <p class="normal1">“Çoktan.”</p>
      <p class="normal1">“Tanıklarla konuşan var mı?”</p>
      <p class="normal1">“Evet, var. Li’yle Li, Merkez’de o işi yapıyorlar.”</p>
      <p class="normal1">“Ayrıntıları biliyor muyuz?”</p>
      <p class="normal1">“Soyguncu bankonun arkasındaki kadınlardan birinin kafasına tüfek dayamış ve şube müdiresine ATM’yi açmak için yirmi beş saniyesi olduğunu söylemiş.”</p>
      <p class="normal1">“Kadını mı konuşturmuş peki?”</p>
      <p class="normal1">“Hı hı. Bankaya girince de yine o İngilizce sözleri söylemiş.”</p>
      <p class="normal1">“Bu bir soygundur. Kimse kımıldamasın!” dedi bir ses arkalarından ve sonra kısa, keskin bir kahkaha attı. “Gelebildiğine çok sevindim Hole. Hayrola, banyoda ayağın mı kaydı?”</p>
      <p class="normal1">Harry bir eliyle sigarasını yakarken diğeriyle paketi Ivarsson’a uzattı; Ivarsson başını hayır anlamında salladı. “Pis bir alışkanlık Hole.”</p>
      <p class="normal1">“Haklısın.” Harry, Camel paketini iç cebine koydu. “Asla sigara ikram etmeyeceksin, adam olan kendi sigarasını üstünde taşır diyeceksin. Benjamin Franklin.”</p>
      <p class="normal1">“Hadi ya?” dedi Ivarsson, Weber’in sırıtmasını görmezden gelerek. “Bakıyorum da bilgi küpüsün Hole. Bizim banka soyguncusunun yine sahneye çıktığını da biliyorsundur belki... Dediğimiz aynen çıktı, değil mi?”</p>
      <p class="normal1">“Bu soyguncunun o olduğunu nereden biliyorsun?”</p>
      <p class="normal1">“Duymuşsundur herhalde; bu soygun Bogstadveien’daki Nordea soygununun tıpatıp aynısı.”</p>
      <p class="normal1">“Öyle mi?” dedi Harry derin bir nefes alarak. “Ceset nerede peki?”</p>
      <p class="normal1">Ivarsson’la Harry bakıştılar. Sürüngen dişleri parıldadı. Weber araya girdi: “Şube müdürü hızlı davrandı. ATM’yi yirmi üç saniyede boşalttı.”</p>
      <p class="normal1">“Kimse öldürülmedi” dedi Ivarsson. “Hayal kırıklığına mı uğradın?”</p>
      <p class="normal1">“Hayır” dedi Harry burun deliklerinden duman salarak. Rüzgâr dumanı dağıttı. Ama Harry’nin kafasının içindeki sis dağılmayı reddediyordu.</p>
      <p class="normal1"> </p>
      <p class="normal1">Kapı açılınca Halvorsen, Silvia’dan başını kaldırıp baktı. </p>
      <p class="normal1">“Bana şöyle koyu bir espresso yapabilir misin hemen?” dedi Harry ofis koltuğuna çökerek. </p>
      <p class="normal1">“Sana da iyi sabahlar” dedi Halvorsen. “Berbat görünüyorsun yahu.”</p>
      <p class="normal1">Harry yüzünü ellerine gömdü. “Dün geceyi hiç hatırlamıyorum. Ne içtiğimi bilmiyorum, ama bir daha ağzıma içki sürmeyeceğim.”</p>
      <p class="normal1">Parmaklarının arasından bakınca, iş arkadaşının alnını kaygıyla kırıştırdığını gördü.</p>
      <p class="normal1">“Sakin ol Halvorsen, altı üstü içkiyi fazla kaçırdım. Şimdi bu masa kadar ayığım.”</p>
      <p class="normal1">“Neler oldu?”</p>
      <p class="normal1">Harry boğuk bir kahkaha attı. “Midemden çıkanlara bakılırsa eski bir kadın arkadaşımla akşam yemeği yemişim. Emin olmak için onu defalarca aradım, ama açmadı.”</p>
      <p class="normal1">“Kadın arkadaş mı?”</p>
      <p class="normal1">“Evet, kadın.”</p>
      <p class="normal1">“Çok da akıllı bir polis değilmişsin ha?” dedi Halvorsen ihtiyatla. </p>
      <p class="normal1">“Sen kahveye odaklan” diye homurdandı Harry. “Eski sevgilimdi o kadar. Gayet masum bir görüşmeydi.”</p>
      <p class="normal1">“Hiçbir şey hatırlamıyorsan nereden biliyorsun ki?”</p>
      <p class="normal1">Harry tıraşsız çenesini avcuyla ovuştururken, Aune’nın uyuşturucuların yalnızca gizli eğilimleri açığa çıkardıkları sözü üstüne düşündü. Bunu rahatlatıcı bulup bulmadığını bilmiyordu. Tek tük ayrıntıları hatırlamaya başlamıştı. Siyah bir elbise, Anna siyah bir elbise giymişti. Ve Harry merdivende yatıyordu. Bir kadın ayağa kalkmasına yardım etmişti. Yüzünün sadece yarısı görünüyordu. Anna’nın portrelerinden biri gibiydi. </p>
      <p class="normal1">“İçince kendimi kaybederim hep” dedi Harry. “Bu seferki diğerlerinden daha kötü değil.”</p>
      <p class="normal1">“Gözüne ne oldu peki?”</p>
      <p class="normal1">“Eve gelince mutfak dolabına filan çarpmışımdır herhalde.”</p>
      <p class="normal1">“Harry, seni kaygılandırmak istemem ama, o morluğa mutfak dolabından daha ciddi bir şey sebep olmuş gibi görünüyor.”</p>
      <p class="normal1">“Eh” dedi Harry kahve fincanını iki eliyle alarak. “Canım sıkılmış gibi mi görünüyorum? En son sarhoş olup da kavga ettiğimde giriştiğim insanlar, ayıkken de sevmediğim insanlardı.”</p>
      <p class="normal1">“Bu arada Möller sana söylememi istedi. O mesele hallolmuş; ne olduğunu söylemedi.”</p>
      <p class="normal1">Harry espressoyu yutmadan önce ağzında gezdirdi. “İleride öğrenirsin Halvorsen, öğrenirsin.”</p>
      <p class="normal1"> </p>
      <p class="normal1">Soruşturma ekibinin öğleden sonra Emniyet Müdürlüğü’nde düzenlediği brifingde banka soygunu etraflıca irdelendi. Didrik Gudmundson alarmın çalmasıyla polisin gelmesi arasında üç dakika geçtiğini, ama polis geldiğinde soyguncunun suç mahallinden kaçmış olduğunu söyledi. Civar sokaklar devriye arabalarıyla kapatılmıştı hemen; ayrıca anayolları, Fornebu’daki E18’i, Ulleval’daki Ring 3’ü, Aker Hastanesi’nin civarındaki Trondheimsveien’ı, Bærum’un yukarısındaki Griniveien’ı ve Carl Berners Metro İstasyonu’nu kapsayan bir dış kordon oluşturulmuştu on dakika içinde. “Buna demir kordon diyebilmemizi isterdim, ama bildiğiniz gibi bugünlerde eleman sıkıntısı çekiyoruz.” </p>
      <p class="normal1">Toril Li’nin konuştuğu bir görgü tanığı Majorstuveien’da, kar maskeli bir adamın bekleyen beyaz bir Opel Ascona’ya atlayıp yolcu koltuğuna oturduğunu gördüğünü söylemişti. Araba Jacob Aalls Sokağı’nda uzaklaşmıştı hemen. Magnus Rian bir başka görgü tanığının beyaz bir arabanın, muhtemelen bir Opel’in Vindern’deki bir garaja girdiğini ve hemen ardından garajdan mavi bir Volvo’nun çıktığını gördüğünden bahsetti. Ivarsson beyaz tahtaya asılı haritayı inceledi.</p>
      <p class="normal1">“Mantıksız değil gibi. Ola, anons yaptır; mavi Volvolara da dikkat etsinler. Weber?”</p>
      <p class="normal1">“Tekstil lifleri” dedi Weber. “Soyguncunun üstünden atladığı bankonun arkasında iki tane vardı, kapının yanında da bir tane.”</p>
      <p class="normal1">“Evettt!” Ivarsson havaya bir yumruk salladı. Masanın etrafında dolanıp durması Harry’ye epey sinir bozucu geliyordu. “Yani artık bize birkaç zanlı gerek sadece. Beate soygunun videosunun montajını bitirir bitmez videoyu internette yayınlayın.”</p>
      <p class="normal1">“Bu akıllıca olur mu?” diye sordu Harry, koltuğunu geriye itip duvara yaslamış, Ivarsson’un yolunu kesmişti. </p>
      <p class="normal1">PAS ona şaşkınlıkla baktı. “Akıllıca mı? Birisi bizi arayıp da videodaki kişinin ismini verse itirazımız olmaz.”</p>
      <p class="normal1">Ola araya girdi. “Bir keresinde bir kadın aramıştı hani, internette yayınlanan bir soygun videosunda oğlunu gördüğünü söylemişti, hatırlıyor musunuz? Sonra da oğlunun başka bir soygun yüzünden hapiste olduğu anlaşılmıştı?”</p>
      <p class="normal1">Kahkahalar yükseldi. Ivarsson gülümsedi. “Yeni görgü tanıklarını asla geri çevirmeyiz Hole.”</p>
      <p class="normal1">“Peki ya yeni taklitçileri?” Harry ellerini başının arkasına koydu. </p>
      <p class="normal1">“Taklitçi mi? Yapma Hole.”</p>
      <p class="normal1">“Hımm. Bugün banka soyacak olsam şüpheleri üstümden uzaklaştırmak için, şu an Norveç’in en çok aranan banka soyguncusunu taklit ederdim elbette. İnternette Bogstadveien soygununun bütün ayrıntıları var.”</p>
      <p class="normal1">Ivarsson başını hayır anlamında salladı. “Korkarım günümüzdeki banka soyguncularının çoğu o kadar zeki değiller Hole. Müzmin banka soyguncularının başlıca özelliğini Cinayet Masası’na açıklamak isteyen var mı? Yok mu? Eh, bu insanlar son başarılı soygunlarını –kılı kılına– tekrarlarlar hep. Yöntemlerini ancak başarısız olduklarında yani parayı alamaz veya tutuklanırlarsa değiştirirler.”</p>
      <p class="normal1">“Senin teorini destekliyor bu, ama benimkini çürütmüyor” dedi Harry. </p>
      <p class="normal1">Ivarsson yardım almak için yalvarırcasına masadakilere bakındı. “Tamam Harry. Teorilerini sınama fırsatın olacak. Hatta yeni bir yaklaşım denemeye karar verdim şimdi. Küçük bir ekip, soruşturma ekibinden bağımsız ama onunla paralel çalışacak. Bu fikir FBI’dan çıkmıştı; çok sayıda kanun görevlisi birlikte çalıştıklarında, genellikle soruşturmanın ana hususları hakkında uzlaşma oluşuyor ister istemez; oysa iki ayrı ekip çalışırsa, tek bir yaklaşıma takılıp kalmaktan sakınmak mümkün. Küçük ekip yeni ve taze bir bakış açısı getirebiliyor, çünkü ayrı çalıştıklarından diğer gruptan etkilenmiyorlar. Bu yöntem çetin vakalarda son derece etkili oluyor. Harry Hole’un böyle bir ekibe katılmak için gerekli niteliklere sahip olduğunda hepimiz hemfikiriz eminim.”</p>
      <p class="normal1">Tek tük kıkırdamalar duyuldu. Ivarsson, Beate’nin koltuğunun arkasında durdu. “Beate, sen Harry ile birlikte çalışacaksın.”</p>
      <p class="normal1">Beate kızardı. Ivarsson elini onun omzuna babacan bir edayla koydu: “Yürümezse söylemen yeterli.”</p>
      <p class="normal1">“Söylerim” dedi Harry. </p>
      <p class="normal1"> </p>
      <p class="normal1">Harry apartmanının kapısını açmak üzereyken fikir değiştirip on metre gerideki küçük bakkala doğru yürüdü; Ali bakkalın önündeki kaldırımdan içeriye meyve sebze kasaları taşıyordu. </p>
      <p class="normal1">“Selam Harry! Şimdi daha iyi misin?” Ali’nin sırıttığını gören Harry gözlerini kapadı. Korktuğu başına gelmişti. </p>
      <p class="normal1">“Bana yardım mı ettin Ali?”</p>
      <p class="normal1">“Sadece merdiven çıkmana. Kapını açtığımızda, sonrasını kendi başına halledebileceğini söyledin.”</p>
      <p class="normal1">“Eve nasıl geldim peki? Yürüyerek mi yoksa...?”</p>
      <p class="normal1">“Taksiyle. Bana yüz yirmi kron borçlusun.”</p>
      <p class="normal1">Harry inleyip Ali’nin peşinden dükkâna girdi. “Kusura bakma Ali. Gerçekten. Olanları kısaca, utanç verici ayrıntılara fazla girmeden anlatabilir misin bana?”</p>
      <p class="normal1">“Sokakta şoförle tartışıyordun. Bizim evin yatak odaları da sokağa bakıyor.” Adam hoş bir gülümsemeyle ekledi: “O tarafta pencere olması berbat bir şey.”</p>
      <p class="normal1">“Bu ne zaman oldu peki?”</p>
      <p class="normal1">“Gece geç vakitte.”</p>
      <p class="normal1">“Sen sabah beşte kalkan adamsın Ali. Gece geç vakitten kastını bilmiyorum.”</p>
      <p class="normal1">“On bir buçuktan sonra. En az.”</p>
      <p class="normal1">Harry bunun bir daha olmayacağına söz verdi. Ali artık ezberledikleri öyküleri dinleyen insanların edasıyla, emme basma tulumba gibi kafa sallayıp duruyordu. Harry ona nasıl teşekkür edebileceğini sorunca Ali, Harry’nin bodrumdaki kullanmadığı depo odasını ona kiralayabileceğini söyledi. Harry bunu düşüneceğini söyleyip Ali’ye taksinin, bir şişe kolanın, bir paket makarnanın ve köftelerin parasını ödedi. </p>
      <p class="normal1">“Böylece ödeşmiş olduk” dedi Harry. </p>
      <p class="normal1">Ali başını hayır anlamında salladı. “Üç aylık aidatın birikti” dedi kooperatif kurulunun başkanı, mali işler sorumlusu ve sorun çözücüsü.</p>
      <p class="normal1">“Hassiktir, unutmuşum.”</p>
      <p class="normal1">“Eriksen.” Ali gülümsedi.</p>
      <p class="normal1">“O kim?”</p>
      <p class="normal1">“Geçen yaz bana mektup gönderen biri. 1972 Mayıs ve Haziranı’ndan kalma aidat borcunu ödemek için banka hesap numarası istedi benden. Otuz yıldır uykusuzluk çekmesinin sebebinin bu olduğunu düşünüyormuş. Cevap yazdım; apartmandaki kimsenin onu hatırlamadığını, o yüzden aidat ödemesine gerek olmadığını söyledim.” Ali parmağını Harry’ye doğrulttu. “Ama sana öyle demeyeceğim.”</p>
      <p class="normal1">Harry teslim olurcasına ellerini kaldırdı: “Parayı yarın yatırırım.”</p>
      <p class="normal1">Harry’nin dairesine girince ilk işi Anna’yı tekrar aramak oldu. Yine daha önceki eski spiker sesini duydu. Ama makarnayı tencereye, köfteleri de tavaya yeni koymuşken, cızırtıların arasından gelen telefon sesini işitti. Hole koşup telefonu kaptı. </p>
      <p class="normal1">“Alo!” diye bağırdı. </p>
      <p class="normal1">Tanıdık ve biraz şaşkın bir kadın sesi “Alo” dedi hattın diğer ucundan. </p>
      <p class="normal1">“Ha, sensin.”</p>
      <p class="normal1">“Evet, kim sanmıştın ki?”</p>
      <p class="normal1">Harry gözlerini sımsıkı yumdu. “İşyerinden biri sandım. Bir soygun daha oldu da.” Sözlerinin tadı safra ve biber gibiydi. Gözlerinin arkasındaki zonklamalar geri gelmişti. </p>
      <p class="normal1">“Cep telefonundan ulaşmaya çalıştım” dedi Rakel.</p>
      <p class="normal1">“Telefonumu kaybettim.” </p>
      <p class="normal1">“Nasıl kaybettin?”</p>
      <p class="normal1">“Bir yerde bıraktım veya çalındı. Bilmiyorum Rakel.”</p>
      <p class="normal1">“Bir terslik mi var Harry?”</p>
      <p class="normal1">“Terslik?”</p>
      <p class="normal1">“Sesin çok... gergin geliyor da.”</p>
      <p class="normal1">“Ben...”</p>
      <p class="normal1">“Hıı?”</p>
      <p class="normal1">Harry derin bir nefes aldı. “Dava nasıl gidiyor?”</p>
      <p class="normal1">Harry dinliyor, ama duyduklarını anlayamıyordu. “Mali durum”, “çocuk için en iyisi” ve “tahkim” sözcüklerini duyunca pek yeni haber olmadığı sonucuna vardı. Avukatlarla yapılacak bir sonraki görüşme cumaya ertelenmişti; Oleg iyiydi, ama otelde kalmaktan bıkmıştı. </p>
      <p class="normal1">“Ona söyle, dönmenizi dört gözle bekliyorum” dedi Harry. </p>
      <p class="normal1">Kapattıklarında Harry öylece durdu ve Rakel’i arayıp aramamaya karar vermeye çalıştı. Ama niye arayacaktı ki? Eski bir sevgilisi tarafından akşam yemeğine davet edildiğini ve sonrasında olanları hiç hatırlamadığını söylemek için mi? Harry elini telefonun üstünde bıraktı, ama sonra mutfaktaki duman alarmı çalmaya başladı. Harry tavayı ocaktan alıp pencereyi açtığında, telefon tekrar çaldı. Harry sonradan, Bjarne Möller o akşam onu aramasa birçok şeyin farklı olacağını düşünecekti sık sık. </p>
      <p class="normal1"> </p>
      <p class="normal1">“Mesain yeni bitti biliyorum” dedi Möller, “ama adam sıkıntısı çekiyoruz ve bir kadın dairesinde ölü bulundu. Kendini vurmuş gibi görünüyor. Bir bakabilir misin?”</p>
      <p class="normal1">“Elbette patron. Sana bugünden borcum var zaten. Bu arada, Ivarsson paralel soruşturma yaklaşımını kendi fikriymiş gibi sundu.”</p>
      <p class="normal1">“Patron olsan ve tepeden öyle bir emir alsan sen ne yapardın?”</p>
      <p class="normal1">“Patron olduğumu düşünemiyorum patron. O daireye nasıl gideceğim?”</p>
      <p class="normal1">“Olduğun yerde kal. Seni alacaklar.”</p>
      <p class="normal1">Yirmi dakika sonra çalan zilin sert sesi Harry’nin öyle ender duyduğu bir sesti ki, sıçramasına yol açtı. İnterkomdan gelen metalik, cızırtılı ses taksinin geldiğini söyleyince Harry’nin ense tüyleri dikeldi. Aşağı inip de basık tavanlı, kırmızı spor arabayı, Toyota MR2’yi görünce şüpheleri doğrulanmış oldu. </p>
      <p class="normal1">“İyi akşamlar Hole.” Ses arabanın asfaltın biraz yukarısında kalan açık penceresinden gelmişti; Harry konuşan kişiyi göremiyordu. Arabanın kapısını açınca bir funk bası, mavi renkli bonbonlar kadar sentetik bir org ve “You sexy mother fucka!” diyen tanıdık, tiz bir ses tarafından karşılandı.</p>
      <p class="normal1">Harry emniyet kemerini güçlükle taktı.</p>
      <p class="normal1">“Bu gece baş başayız” dedi dedektif Tom Waaler; bronzlaşmış yüzünün ortasındaki Cermen ağzını açıp gülümseyerek etkileyici, kusursuz dişlerini sergiledi. Ama kutup mavisi gözleri soğuktu hâlâ. Emniyet Müdürlüğü’nde Harry’yi sevmeyen birçok kişi vardı, ama Harry’nin bildiği kadarıyla yalnızca tek bir kişi ondan nefret ediyordu. Waaler’a göre Harry polisliğe yakışmıyordu, bu yüzden de kendisini kişisel bir hakarete uğramış hissediyordu. Harry, Waaler’in ve başka bazı meslektaşlarının eşcinsellerle, komünistlerle, işsizlik yardımını suiistimal edenlerle, Pakistanlılarla, Çinlilerle, zencilerle, Çingenelerle ve İtalyanlarla ilgili alttan alta faşistçe olan görüşlerini paylaşmadığını birden çok kez açıkça söylemişti; Waaler ise Harry’ye “Alkolik bir rock muhabiri gibisin” demişti. Harry, Waaler’in aslında kendisinden içki içtiği için nefret ettiğinden şüpheleniyordu. Tom Waaler’in zayıflığa tahammülü yoktu. Harry o adamın spor salonunda saatlerce kalıp da kum torbalarına ve sürekli değişen dövüş partnerlerine uçan tekme ve yumruk atmasının sebebinin bu olduğunu varsayıyordu. Kantindeyken, genç polislerden birinin Waaler’in Oslo Merkez Garı’nda bir Vietnam çetesine mensup, karateci bir çocuğun kollarını kırdığını hayranlıkla anlatmasına kulak misafiri olmuştu. Waaler’in ten rengi hakkındaki fikirleri göz önüne alındığında, solaryumda onca zaman geçirmesi bir paradokstu Harry’ye göre; ama belki de Waaler’in bir kız arkadaşının söylediği şey doğruydu: Waaler aslında ırkçı değildi. Neo-Nazileri dövmekten de zencileri dövmek kadar haz alıyordu.</p>
      <p class="normal1">Herkesin bildiklerinin ötesinde, kimse emin olmasa da sezdikleri bazı meseleler de vardı. Sverre Olsen’ın –Ellen Gjelten’in öldürülmesinin sebebini söyleyebilecek tek kişinin– yatağında, elinde ılık bir tabancayla ve gözlerinin arasında Waaler’in Smith&amp;Wesson’undan çıkmış bir kurşunla cansız yatar halde bulunmasından bu yana bir yıldan fazla zaman geçmişti. </p>
      <p class="normal1">“Dikkatli ol Waaler.”</p>
      <p class="normal1">“Efendim?”</p>
      <p class="normal1">Harry uzanıp aşk iniltilerinin sesini kıstı. “Bu gece yollar buzlu.”</p>
      <p class="normal1">Motor dikiş makinesi gibi hırıldıyordu, ama bu ses yanıltıcıydı; araba hızlanınca Harry koltuğun sırtının ne kadar sert olduğunu fark etti. Suhms Sokağı’ndan geçerek Stenspark’ın yanındaki tepeye hızla çıktılar. </p>
      <p class="normal1">“Nereye gidiyoruz?” diye sordu Harry. </p>
      <p class="normal1">“Buraya” diyen Waaler, karşıdan bir araba gelirken birden sola saptı. Pencere hâlâ açıktı ve Harry lastiklere yapışan ıslak yaprakların sesini duyabiliyordu. </p>
      <p class="normal1">“Cinayet Masası’na tekrar hoş geldin” dedi Harry. “Seni POT’ta istemiyorlar mıydı?”</p>
      <p class="normal1">“Yeniden yapılandırma” dedi Waaler. “Hem Emniyet Müdü-rü’yle Möller beni geri istediler. Cinayet Masası’nda epey başarılı olmuştum, belki hatırlarsın.”</p>
      <p class="normal1">“Nasıl unutabilirim ki?”</p>
      <p class="normal1">“Eh, insan içki içmenin uzun vadeli etkileri hakkında öyle çok şey duyuyor ki.”</p>
      <p class="normal1">Birden fren yapılınca, kolunu konsola yaslamayı başaran Harry öne savruldu. Torpido gözü açıldı, ağır bir şey Harry’nin dizine çarpıp yere düştü. </p>
      <p class="normal1">“O neydi yahu?” diye inledi Harry.</p>
      <p class="normal1">“Jericho 941, İsrail polisi kullanır” dedi Waaler motoru durdurarak. “Dolu değil. Bırak orada kalsın. Geldik.”</p>
      <p class="normal1">“Burası mı?” diye hayretle soran Harry eğilip, karşısında duran sarı apartmanlara baktı. </p>
      <p class="normal1">“Neden şaşırdın ki?” dedi Waaler arabadan inerken. </p>
      <p class="normal1">Harry kalbinin küt küt atmaya başladığını hissetti. Kapı kolunu ararken, zihninden hızla geçen düşüncelerden birinde odaklandı: Rakel’i arasaydı keşke. </p>
      <p class="normal1"> </p>
      <p class="normal1">Sis geri gelmişti. Sokaklardan sızıyordu; caddedeki ağaçların ardındaki kapalı pencerelerin etrafındaki çatlaklardan, Weber’in interkoma bağırmasından sonra açılan mavi kapının ardından, üst kata çıkarken önünden geçtikleri kapıların anahtar deliklerinden yayılıyordu. Harry’nin üstüne yorgan gibi çökmüştü ve daireye girerlerken Harry bulutların üstünde yürüdüğü hissine kapıldı. Çevresindeki her şey –insanlar, insan sesleri, telsiz cızırtıları, flaşlar– rüyamsı bir parıltıya bürünüp soyutlanmış gibiydi; çünkü gerçek değillerdi, olamazlardı. Ama Harry sağ elinde tabanca tutan ve alnında kara bir delik olan ölünün yattığı yatağın önünde durunca, yastıktaki kana ve kadının donuk, suçlayıcı gözlerine bakamadığını fark etti. Bunun yerine sisin yakında dağılacağını ve uyanacağını umarak yatağın başında, kafası koparılmış ata odaklandı.</p>
      </body></html>