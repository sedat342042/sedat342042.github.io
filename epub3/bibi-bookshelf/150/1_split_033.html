<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak1" id="calibre_toc_37"><br class="calibre4"/>31<br class="calibre4"/>
      Maglite</h2><br class="chapter"/><br class="chapter"/><br class="chapter"/><br class="chapter"/>
      <p class="normal1">“Sen psikopatın tekinin akrabasını kimin öldürdüğünü bulamadın diye, o adamın şimdi kafayı <span class="ideitalik">bize </span>taktığını mı söylüyorsun yani?” diye ciyakladı Rakel telefondan. </p>
      <p class="normal1">Harry gözlerini kapadı. Halvorsen, Elmer’in dükkânına gitmişti, kendisiyse ofise gelmişti. “Kısacası evet. Onunla anlaşma yapmıştım. O sözünü tuttu.”</p>
      <p class="normal1">“Bu yüzden de bizim peşimize düştü? Bu yüzden oğlumla, annesiyle kalıp kalamayacağını birkaç gün içinde öğrenecek olan oğlumla birlikte otelden ayrılmam gerekiyor? Bu... bu...” Rakel’in sesi hiddetle tizleşti ve kesik kesik çıkmaya başladı. Harry onun sözünü kesmedi. “Neden Harry?”</p>
      <p class="normal1">“Dünyanın en eski sebebi yüzünden” dedi Harry. “Kan davası. İntikam.”</p>
      <p class="normal1">“Bizimle ne ilgisi var peki?”</p>
      <p class="normal1">“Dediğim gibi: Bizimle ilgisi yok. Sen ve Oleg amaç değil, araçsınız. Bu adam, o cinayetin intikamını almayı görev biliyor.”</p>
      <p class="normal1">“Görev mi?” Kadının çığlığı Harry’nin kulak zarını deldi. “İntikam siz erkeklerin bayıldığı şu bölgenizi koruma davalarından biri. Görevle alakası yok; Neanderthallik dürtüsüyle ilgili!”</p>
      <p class="normal1">Harry onun sözünü bitirdiğine kanaat getirene kadar bekledi. “Üzgünüm ama şu an için yapabileceğim bir şey yok.”</p>
      <p class="normal1">Rakel karşılık vermedi.</p>
      <p class="normal1">“Rakel?”</p>
      <p class="normal1">“Evet.”</p>
      <p class="normal1">“Neredesin?”</p>
      <p class="normal1">“Söylediğin doğruysa, bizi o kadar kolay buldularsa, sana yerimi telefonda söyleme riskine girmek istediğimden emin değilim.”</p>
      <p class="normal1">“Tamam. Güvenli bir yerde misin?”</p>
      <p class="normal1">“Sanırım.”</p>
      <p class="normal1">“Güzel.”</p>
      <p class="normal1">Bir Rus sesi, kısa dalga radyo kanalından gelircesine yükselip kesildi.</p>
      <p class="normal1">“Neden içimi rahatlatmıyorsun, neden tehlikede olmadığımızı söylemiyorsun Harry? Boşuna kaygılandığını, blöf yaptıklarını söyle bana...” Kadının sesi iyice kaygılıydı artık. “Bir şey söyle...”</p>
      <p class="normal1">Harry bir süre yanıt vermedi. Sonra yavaşça, tane tane konuştu: “Korkmalısın Rakel. Doğru şeyi yapacak kadar korkmalısın.”</p>
      <p class="normal1">“Neymiş o?”</p>
      <p class="normal1">Harry derin bir nefes aldı. “Halledeceğim. Sana söz veriyorum. Ben halledeceğim.”</p>
      <p class="normal1"> </p>
      <p class="normal1">Rakel telefonu kapatınca Harry, Vigdis’i aradı. Kadın ilk çalışta açtı. </p>
      <p class="normal1">“Ben Hole. Birinin aramasını mı bekliyordunuz Bayan Albu?”</p>
      <p class="normal1">“Sence?” Harry gidişinden beri kadının en az iki bardak içki içtiğini peltek konuşmasından anladı. </p>
      <p class="normal1">“Hiçbir fikrim yok, ama kocanız için kayıp başvurusunda bulunmanızı istiyorum.”</p>
      <p class="normal1">“Nedenmiş? Onu özlemiyorum ki.” Kadın kısa, kederli bir kahkaha attı. </p>
      <p class="normal1">“Şey, resmi arama başlatabilmem için sebep gerekiyor. Seçim sizin. Ya kayıp başvurusu yaparsınız ya da ben kocanızı zanlı ilan ederim. Cinayet zanlısı.”</p>
      <p class="normal1">Uzun bir sessizlik oldu. “Anlamadım dedektif.”</p>
      <p class="normal1">“Anlayacak çok şey yok Bayan Albu. Kayıp başvurusunda bulunduğunuzu söyleyeyim mi?”</p>
      <p class="normal1">“Bekle!” diye bağırdı kadın. Harry hattın diğer ucundan gelen cam kırılma sesini duydu. “Neden bahsediyorsun sen? Arne zaten zanlı.”</p>
      <p class="normal1">“Benim gözümde evet, ama henüz resmen değil.”</p>
      <p class="normal1">“Ya? Senden sonra o üç polis neden geldiler peki?”</p>
      <p class="normal1">Harry’nin omurgasından yukarıya soğuk bir ürperti yayıldı. “Üç polis mi?”</p>
      <p class="normal1">“Polisin kendi içinde hiç mi iletişimi yok? Gitmeyi reddettiler. Neredeyse korkacaktım.”</p>
      <p class="normal1">Harry ofis koltuğundan kalkmıştı. “Arabaları mavi bir BMW miydi Bayan Albu?”</p>
      <p class="normal1">“Sana bayan meselesi hakkında ne demiştim, hatırlıyor musun Harry?”</p>
      <p class="normal1">“Onlara ne söylediniz?”</p>
      <p class="normal1">“Pek bir şey söylemedim. Sana söylemediğim bir şey söylemedim sanırım. Bazı fotoğraflara baktılar ve... şey, kaba denemezlerdi, ama...”</p>
      <p class="normal1">“Gitmelerini nasıl sağladınız?”</p>
      <p class="normal1">“Gitmelerini mi?”</p>
      <p class="normal1">“Aradıkları şeyi bulmasalar gitmezlerdi. İnanın bana Bayan Albu.”</p>
      <p class="normal1">“Harry, sana hatırlatmaktan sıkılmaya başlıyorum...”</p>
      <p class="normal1">“Düşün! Bu önemli.”</p>
      <p class="normal1">“Tanrım, bir şey demedim diyorum sana. Ben... evet, Arne’nin iki gün önce telesekretere bıraktığı mesajı dinlettim. Sonra da gittiler.”</p>
      <p class="normal1">“Arne’yle konuşmadığını söylemiştin.”</p>
      <p class="normal1">“Konuşmadım. Gregor’u aldığını söyledi sadece. Doğru söylüyordu. Gregor arkadan havlıyordu.”</p>
      <p class="normal1">“Arne nereden arıyordu?”</p>
      <p class="normal1">“Ne bileyim?”</p>
      <p class="normal1">“Ziyaretçilerin biliyorlardı. Bu...” Harry söyleyeceği şeyi başka şekilde ifade etmenin yolunu bulmaya çalıştıysa da pes etti. “...ölüm kalım meselesi.”</p>
      <p class="normal1"> </p>
      <p class="normal1">Harry’nin yollarla ve iletişimle ilgili bilmediği çok şey vardı. Hesaplamaların, Vinterbro’da iki tünel yapılmasının ve otobanın uzatılmasının Oslo’nun güneyindeki E6’nın iş trafiğini hafifleteceğini gösterdiğini bilmiyordu. Bu milyar kronluk yatırımın onaylanmasının sebebinin Moss’la Dröbak arasında gidip gelen seçmenler değil, trafik güvenliği olduğunu bilmiyordu. Yol otoritelerinin sosyal faydayı hesaplamak için kullandıkları formülde bir insan hayatına 20.4 milyon kron değer biçilmişti, ki bu meblağa trafik akışının yönünün değiştirilmesinin maliyeti ve vergi gelirlerinde yaşanacak düşüş dahildi. Öystein’ın Mercedes’iyle E6’da güneye doğru giden Harry, kendisinin Arne Albu’nun hayatına ne kadar değer biçtiğini bile bilmiyordu. O hayatı kurtarmakla eline ne geçeceğini bilmediği kesindi. Bildiği tek şey, yitirme riskiyle karşı karşıya olduğu şeyi yitirmeyi kaldıramayacağıydı. Koşullar ne olursa olsun. Dolayısıyla fazla düşünmesine gerek yoktu. </p>
      <p class="normal1">Vigdis Albu’nun ona telefondan dinlettiği telesekreter mesajı beş saniyelikti ve tek bir değerli bilgi içeriyordu. Ama bu bilgi yeterliydi. Arne Albu’nun telefonu kapatmadan önce söylediği beş sözcükte bir şey yoktu: <span class="ideitalik">Gregor’u yanımda götürdüm. Haberin olsun.</span></p>
      <p class="normal1">Önemli olan, Gregor’un arkadan gelen telaşlı havlamaları da değildi.</p>
      <p class="normal1">Soğuk çığlıklardı. Martılar. </p>
      <p class="normal1">Larkollen sapağının tabelası belirdiğinde hava karanlıktı. </p>
      <p class="normal1"> </p>
      <p class="normal1">Yazlığın önünde bir Cherokee Jeep duruyordu, ama Harry binayı turladı. Etrafta mavi BMW yoktu. Harry yazlığın hemen arkasına park etti. İçeriye gizlice girmeye çalışmasına gerek yoktu; gelirken pencereyi indirince havlama seslerini duymuştu. </p>
      <p class="normal1">Tabancasız olmasına hayıflandı. Arne Albu’nun silahlı olduğunu düşünmek için sebep yoktu gerçi; adam birilerinin onu öldürmek istediğini bilemezdi. Oysa bu drama yeni aktörler katılmıştı artık. </p>
      <p class="normal1">Harry arabadan indi. Şimdi martı sesleri duymuyordu, martı görmüyordu da... Belki de sadece gündüz ses çıkarıyorlardır, diye düşündü. </p>
      <p class="normal1">Gregor ön basamakların tırabzanına zincirlenmişti. Ay ışığıyla parlayan dişleri, Harry’nin hâlâ acıyan boynundan aşağıya soğuk ürpertiler yayılmasına yol açtı; ama Harry havlayan köpeğe uzun, yavaş adımlarla yaklaşmaya zorladı kendini. </p>
      <p class="normal1">“Beni hatırlıyor musun?” diye fısıldadı, köpeğin gri nefesini hissedebilecek kadar yaklaşınca. Gregor’un arkasındaki gergin zincir sarsılıyordu. Çömelen Harry, hayvanın havlamayı kesmesine şaşırdı. Köpeğin hırıltıları, uzun süre havlamış olduğunu gösteriyordu. Gregor ön patilerini ileriye itip, başını eğerek hareketsiz kaldı. Harry kapı kolunu tuttu. Kapı kilitliydi. İçeriden insan sesi mi geliyordu? Oturma odasının ışığı açıktı.</p>
      <p class="normal1">“Arne Albu!”</p>
      <p class="normal1">Yanıt gelmedi. </p>
      <p class="normal1">Harry bekleyip tekrar seslendi.</p>
      <p class="normal1">Lambanın içinde anahtar yoktu. Harry yeterince büyük bir taş bulup sundurma parmaklığına tırmandı, sundurma kapısının küçük panellerinden birini kırdı ve elini içeriye uzatıp kapıyı açtı. </p>
      <p class="normal1">Odada mücadele belirtisi yoktu. Telaşla terk edilmiş gibiydi daha çok. Masada açık bir kitap duruyordu. Harry kitabı aldı. Shakespeare’in <span class="ideitalik">Macbeth</span>’i. Metnin bir satırı mavi tükenmezkalemle çembere alınmıştı. <span class="ideitalik">Sözüm yok; sesim kılıcımda. </span>Harry odaya bakındı, ama tükenmezkalem göremedi. </p>
      <p class="normal1">Sadece en küçük yatak odasındaki yatak kullanılmıştı. Komodinin üstünde bir erkek dergisi vardı. </p>
      <p class="normal1">Mutfaktaki küçük bir radyodan, cızırtılı P4 haberleri geliyordu alçak sesle. Harry radyoyu kapadı. Mutfak tezgâhında buzu çözülmüş bir antrikotla, streç filmle sarmalanmış brokoli vardı. Harry eti alıp sundurmaya çıktı. Köpek kapıyı tırmalıyordu; Harry kapıyı açtı. Köpek kahverengi, çocuksu gözleriyle Harry’ye aşağıdan baktı. Daha doğrusu antrikota baktı ve basamağa düşen eti neredeyse anında parçaladı. </p>
      <p class="normal1">Harry köpeğin iştahla yemesini seyrederken, ne yapacağını düşündü. Yapabileceği bir şey olup olmadığını bilmiyordu. Arne Albu’nun Shakespeare okumadığı kesindi.</p>
      <p class="normal1">Gregor eti bitirince yola doğru dönüp canla başla havlamaya başladı tekrar. Harry tırabzana gidip zinciri çözdü; serbest kalan Gregor ileri atılınca Harry az kalsın ıslak zeminde kayıp düşecekti. Köpek onu çeke çeke bahçe yolundan geçirip sokağın karşı tarafına ve sarp yokuştan aşağıya götürdü; Harry yarım ayın beyaz ışığıyla parlayan pürüzsüz kayalara çarpan siyah dalgaları görebiliyordu şimdi. Uzun, ıslak otların arasından geçtiler; otlar Harry’nin bacaklarına bırakmak istemezcesine tutunuyorlardı, ama Gregor durmadı ve sonunda Harry’nin Doc Martensleri çakılları ve kumu ezmeye başladı. Gregor’un kısa kuyruğu dimdikti. Kumsalda durdular. Met zamanıydı; neredeyse sert otlara kadar ilerleyen dalgalar geri çekilirken kumda karbondioksitliymiş gibi kabarcıklanan köpükler bırakıyorlardı. Gregor tekrar havlamaya başladı. </p>
      <p class="normal1">“Tekneye mi bindi?” diye sordu Harry, hem Gregor’a hem de kendine. “Yalnız mıydı yoksa yanında biri mi vardı?”</p>
      <p class="normal1">Ne köpekten yanıt aldı, ne de kendinden. Yine de izlerin burada son bulduğu ortadaydı. Harry’nin zincirini çekiştirdiği iri Rottweiler kımıldamadı. Bunun üzerine Harry, Maglite el fenerini yakıp denize tuttu. Görebildiği tek şey, siyah bir aynanın üstündeki kokain çizgileri misali sıra sıra uzanan beyaz dalgalardı. Denizin azar azar derinleştiği belliydi. Harry zinciri tekrar çekti, ama sonra köpek âcizce uluyarak kumu eşelemeye başladı. </p>
      <p class="normal1">İç geçiren Harry el fenerini kapatıp yürüyerek yazlığa geri döndü. Mutfakta kendine bir fincan kahve yapıp uzaktan gelen havlamaları dinledi. Fincanını yıkadıktan sonra tekrar kumsala gitti ve rüzgârdan korunmak için kayaların arasına oturdu. Sigara yakıp düşünmeye çalıştı. Sonra ceketine iyice sarınıp gözlerini kapadı. </p>
      <p class="normal1"> </p>
      <p class="normal1">Bir gece, Anna’nın yatağındayken, kadın bir şey demişti. Altıncı haftanın sonuna doğruydu muhtemelen... ve Harry normalden ayıktı herhalde, çünkü hatırlayabiliyordu. Anna yatağının bir gemi olduğunu ve kendisiyle Harry’nin iki kazazede, denizde salınan iki yalnız insan olduklarını ve karayı görmekten ödlerinin koptuğunu söylemişti. Sonra bu mu olmuştu peki? Karayı mı görmüşlerdi? Harry öyle hatırlamıyordu. Gemiden denize atlamış gibi geliyordu. Belki de belleği ona oyun oynuyordu. </p>
      <p class="normal1">Gözlerini kapatıp zihninde Anna’yı canlandırmaya çalıştı. Kazazedelik zamanlarındaki değil, onu en son gördüğü zamanki halini. Birlikte yemek yemişlerdi. Öyle görünüyordu. Anna, Harry’nin bardağını doldurmuştu... şarapla mı? Harry şarabı tatmış mıydı? Öyle görünüyordu. Anna onun bardağını tekrar doldurmuştu. Harry kontrolünü yitirmişti. Fondip yapmıştı. Anna ona gülmüştü. Onu öpmüştü. Onun için dans etmişti. Harry’nin kulağına hoş ve boş sözler fısıldamıştı her zamanki gibi. Yatağa yatıp yola çıkmışlardı. Anna için sahiden o kadar kolay mı olmuştu bu? Ya Harry için?</p>
      <p class="normal1">Hayır, bu mümkün değildi.</p>
      <p class="normal1">Ama Harry emin olamıyordu. Sorgenfrigata’daki bir yatakta, mest olmuş halde gülümseyerek yatmadığından emin olamıyordu. Eski sevgilisiyle görüşmüştü, Rakel Moskova’daki bir otel odasının tavanına, çocuğunu kaybetme korkusu yüzünden gözüne uyku girmeden bakarken. </p>
      <p class="normal1">Harry büzüldü. Sanki bir hayaletti de, esen soğuk ve sert rüzgâr içinden geçiyordu. Zihninden uzak tutmayı başardığı düşünceler şimdi akın ediyordu: Hayatında en değer verdiği kadını aldatıp aldatmadığından emin olamıyorsa, başka neler yapmıştı kim bilir? Aune içkinin ve uyuşturucuların yalnızca gizli eğilimleri açığa çıkardığını ya da bastırdığını düşünüyordu. Ama insanların içini kim bilebilirdi ki? İnsanlar robot değildir ve beynin kimyası zamanla değişir. Uygun koşullar altında ve yanlış ilaçların etkisiyle neler yapabileceğimizi kim bilebilirdi ki?</p>
      <p class="normal1">Harry ürperdi ve küfretti. Artık biliyordu. Arne Albu’yu, başkaları tarafından susturulmasından önce bulup ondan itiraf almasının neden şart olduğunu biliyordu. Sebep Harry’nin mesleğinin kanına işlemiş olması ya da artık kanunun kişisel bir meseleye dönüşmesi değildi; sebep, bilmek zorunda olmasıydı. Ve Arne Albu ona gerçeği anlatabilecek tek kişiydi.</p>
      <p class="normal1">Harry gözlerini tekrar kapadı. Granit kayaların üstünden esen rüzgârın hafif ıslığı, dalgaların ısrarlı, hipnotik, ritmik seslerinin arasından duyulabiliyordu.</p>
      <p class="normal1">Harry gözlerini açtığında ortalık artık karanlık değildi. Rüzgâr bulutları götürmüştü ve gökyüzünde donuk yıldızlar parıldıyordu. Ay yer değiştirmişti. Harry kol saatine göz attı. Burada neredeyse bir saattir oturuyordu. Gregor denize çılgınca havlıyordu. Uzuvları uyuşmuş olan Harry güçlükle ayağa kalkıp köpeğin yanına gitti. Ayın çekim etkisi değişmiş, su seviyesi alçalmıştı; Harry iyice genişleyen kumsala indi. </p>
      <p class="normal1">“Gel Gregor. Burada bir şey yok.”</p>
      <p class="normal1">Köpeğin zincirini tutmaya çalıştığında hayvan ısırmaya kalktı; Harry bir adım geriye sıçradı otomatikman. Denize göz gezdirdi. Denizin siyah yüzeyinde ay ışığı parıltıları vardı, ama Harry sular yüksekken göremediği iki şeyi de seçebiliyordu şimdi. Bağlama kazığına benzer iki şeyin su seviyesinin hemen üstündeki uçlarını. Harry deniz kenarına gidip el fenerini o tarafa tuttu. </p>
      <p class="normal1">“Tanrım” diye fısıldadı. </p>
      <p class="normal1">Gregor suya atladı; Harry köpeğin peşinden gitti. On metre yürüdüğünde, su dizlerine kadar bile çıkmıyordu hâlâ. Aşağıdaki bir çift ayakkabıya baktı. El yapımı İtalyan ayakkabılarına. Harry el fenerinin ışığını sudan iki solgun mezar taşı gibi çıkmış, çıplak, açık mavi, parıldayan bacaklara doğru çevirdi. </p>
      <p class="normal1">Dalgaların gürültüsü, Harry’nin haykırışlarını anında boğdu. Ama Harry’nin elinden denize düşen el feneri kumluk zeminde kaldı ve yaklaşık yirmi dört saat boyunca yanmayı sürdürdü. Ertesi yaz el fenerini bulan oğlan, onu koşarak babasına götürdü; el fenerinin siyah kasası aşınmıştı ve baba da çocuk da Maglite’ı bir cesedin keşfedilmesi gibi tuhaf bir olayla ilişkilendirmediler. O olay geçen sene bütün gazetelerde yer almıştı; ama şimdi, yaz güneşinin altındayken, çok eskilerde kalmış gibi geliyordu. </p>
      </body></html>