<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak1" id="calibre_toc_54"><br class="calibre4"/>48<br class="calibre4"/>
      Heinrich Schirmer</h2><br class="chapter"/><br class="chapter"/><br class="chapter"/><br class="chapter"/>
      <p class="normal1">Beate kapı zilinin üçüncü çalışıyla uyandı. </p>
      <p class="normal1">Dönüp saate baktı. Beşi çeyrek geçiyordu. Yatakta yatarak, ne yapacağına karar vermeye çalıştı... Tom’a cehenneme gitmesini mi söylemeliydi, yoksa evde yokmuş numarası mı yapmalıydı? Zil adamın pes etmeyeceğini açıkça gösteren bir şekilde tekrar çalındı. </p>
      <p class="normal1">İç geçirerek ayağa kalkıp sabahlığına sarındı. İnterkom telefonunu açtı. </p>
      <p class="normal1">“Evet?”</p>
      <p class="normal1">“Gecenin köründe geldiğim için kusura bakma Beate. Veya sabahın köründe.”</p>
      <p class="normal1">“Cehenneme git Tom.”</p>
      <p class="normal1">Uzun bir sessizlik oldu. </p>
      <p class="normal1">“Ben Tom değilim” dedi ses. “Harry’yim.”</p>
      <p class="normal1">Beate usulca küfredip kapı düğmesine bastı. </p>
      <p class="normal1">“Daha fazla yatamadım” dedi Harry içeri girerken. “İnfaz-cı’yla ilgili.”</p>
      <p class="normal1">Beate yatak odasına dalarken Harry kanepeye çöktü. </p>
      <p class="normal1">“Dediğim gibi, Waaler’le ne yaptığın beni ilgilendirmez...” diye seslendi, açık yatak odası kapısına doğru. </p>
      <p class="normal1">“Aynen öyle, seni ilgilendirmez” diye seslendi Beate. “Bu arada o açığa alındı.”</p>
      <p class="normal1">“Biliyorum. Alf Gunnerud’la yaptığım görüşme yüzünden SEFO Kurulu’na ifade vermeye çağrıldım.”</p>
      <p class="normal1">Kadın üstünde beyaz tişört ve kot pantolonla geri gelip Harry’nin karşısında durdu. Harry başını kaldırıp ona baktı.</p>
      <p class="normal1">“Onunla konuşmuyorum artık” dedi Beate.</p>
      <p class="normal1">“Ya?”</p>
      <p class="normal1">“O tam bir piç. Ama bu, senin herkese her şeyi söyleyebileceğin anlamına gelmez.”</p>
      <p class="normal1">Harry başını yana eğip tek gözünü kıstı. </p>
      <p class="normal1">“Tekrarlayayım mı?” diye sordu Beate.</p>
      <p class="normal1">“Hayır” dedi Harry. “Mesajı aldım galiba. Peki ya herkese değil de bir arkadaşa söylersem?”</p>
      <p class="normal1">“Kahve?” Ama Beate’nin yüzü, daha mutfağa varmadan kızardı. Harry ayağa kalkıp onun peşinden gitti. Küçük masanın yanında tek bir sandalye vardı. Duvardaki gül rengi, ahşap levhada eski bir Hávamál şiiri yazılıydı: </p>
      <p class="indentmetin"> </p>
      <p class="indentmetin"><span class="ideitalik">Her kapı eşiğinde,</span></p>
      <p class="indentmetin"><span class="ideitalik">içeri girmeden önce, </span></p>
      <p class="indentmetin"><span class="ideitalik">etrafa bakınmalı, </span></p>
      <p class="indentmetin"><span class="ideitalik">etrafa göz atmalı, </span></p>
      <p class="indentmetin"><span class="ideitalik">çünkü içeride, yerde</span></p>
      <p class="indentmetin"><span class="ideitalik">bir düşman</span></p>
      <p class="indentmetin"><span class="ideitalik">oturuyor olabilir.</span></p>
      <p class="indentmetin"> </p>
      <p class="normal1">“Rakel’in dün gece söylediği iki şey beni düşündürdü” dedi Harry lavaboya yaslanarak. “Birincisi, iki kardeşin aynı kadını sevmelerinin trajediye davetiye çıkarmak olduğunu söyledi. İkincisi, Anna’nın herhalde Ali’nin imzasını taklit etmekte epey zorlandığını, çünkü solak olduğunu söyledi.”</p>
      <p class="normal1">“Ha, evet?” Kadın kahve makinesine bir kaşık kahve koydu.</p>
      <p class="normal1">“Lev’in defterleri. Onları Trond Grette’den almıştın, intihar notundaki elyazısıyla karşılaştırmak için. Onlar hangi dersin defterleriydi, hatırlıyor musun?”</p>
      <p class="normal1">“O kadar dikkatli bakmadım. Lev’in olup olmadıklarını kontrol ettiğimi hatırlıyorum sadece.” Kadın makineye su döktü. </p>
      <p class="normal1">“Norveççe dersiydi” dedi Harry.</p>
      <p class="normal1">“Olabilir” dedi kadın ona dönerek. </p>
      <p class="normal1">“Öyleydi” dedi Harry. “<span class="ideitalik">Kripos</span>’tan Jean Hue’nun yanından geliyorum.”</p>
      <p class="normal1">“Elyazısı uzmanının mı? Gecenin köründe onun evine mi gittin?”</p>
      <p class="normal1">“Evinden çalışıyor ve gayet anlayışlı davrandı. Defterdeki ve intihar mektubundaki yazıları şununla karşılaştırdı.” Harry bir kâğıt yaprağını açıp bulaşıklığının üstüne koydu. “Kahve uzun sürer mi?”</p>
      <p class="normal1">“Acelen ne?” diye sordu Beate kâğıdın üstüne eğilirken. </p>
      <p class="normal1">“Bir sürü işimiz var” dedi Harry. “Önce senin bütün banka hesaplarını tekrar kontrol etmen gerekiyor.”</p>
      <p class="normal1"> </p>
      <p class="normal1">Seyahat acentesi Brastour’un iki çalışanından biri ve müdürü olan Else Lund’a, arada sırada gecenin bir vakti telefon gelirdi; Brezilya’da soyulmuş ya da pasaport ve biletlerini kaybetmiş müşteriler, aradaki zaman farkını hesaba katmadan kadını cep telefonundan ararlardı. Dolayısıyla kadın uyuyacağı zaman cep telefonunu kapatıyordu. Saat beş buçukta ev telefonunun çalmasına ve hattın diğer ucundan gelen sesin ona bir an önce ofise gelmesini söylemesine bu yüzden çok sinirlendi. Konuşan kişinin polis olduğunu eklemesi, kadının öfkesini pek azaltmadı. </p>
      <p class="normal1">“Umarım ölüm kalım meselesidir” dedi Else Lund. </p>
      <p class="normal1">“Öyle” dedi ses. “Ölüm meselesi daha çok.”</p>
      <p class="normal1"> </p>
      <p class="normal1">Rune Ivarsson işe ilk gelen kişiydi her zamanki gibi. Pencereden dışarı baktı. Koca katta tek başına olmayı, sakinliği seviyordu; ama erken gelmesinin sebebi bu değildi. Diğerleri işe geldiklerinde Ivarsson önceki akşam ulaşan bütün fakslarla raporları ve günlük gazeteleri okumuş olurdu, dolayısıyla da güne bir sıfır önde başlardı. Patron hep bir adım önde olmalıydı... daha iyi bir bakış açısına sahip olabilmek için. Bölümdeki altları onun kendilerinden bilgi gizlediğinden yakınıyorlardı, çünkü bilginin güç olduğunu ve bir yönetim takımının bir vakanın çözülmesini sağlayacak yoldan gidebilmek için güç sahibi olması gerektiğini anlamıyorlardı. Ivarsson’un İnfazcı vakası üstünde çalışan herkesin doğrudan kendisine rapor vermesini emretmesinin sebebi tam da buydu, altların sürece dahil olduklarını hissetmelerinden başka bir amacı olmayan bitmek bilmez toplantılar yapmaktansa, bilginin ait olduğu yerde kalmasını sağlamaktı. Şu an kendisinin Bölüm Şefi olarak kararlılıkla, inisiyatif kullanarak harekete geçmesi önemliydi. Lev Grette’yle ilgili bilgilerin kendisi sayesinde keşfedildiği düşünülsün diye elinden geleni yaptıysa da, o bilgilerin elde edilme şeklinin otoritesini sarstığını biliyordu. Bir Bölüm Şefi’nin otoritesi kişisel prestijle ilgili değildir, bütün polis kuvvetlerini ilgilendiren bir meseledir, demişti kendine. </p>
      <p class="normal1">Kapı çalındı.</p>
      <p class="normal1">Ivarsson kapıda beliren solgun yüze “Erken kalkmayı sevdiğini bilmiyordum Hole” dedi, önündeki faksı okumayı sürdürerek. Bir günlük gazete, kendisiyle İnfazcı avıyla ilgili yapılan bir röportajın son halini göndermişti. Ivarsson röportajdan hoşlanmamıştı. Doğruya doğru, söylemediği sözler yazmamışlardı; ama yine de onu kaçamak konuşuyormuş ve âcizmiş gibi göstermeyi başarmışlardı. Neyse ki fotoğraflar iyiydi. “Ne istiyorsun Hole?” </p>
      <p class="normal1">“Altıncı katta toplantı düzenleyeceğimi söylemek istiyorum sadece. Gelmek isteyebilirsin diye düşündüm. Bogstadveien’daki şu sözde banka soygunuyla ilgili. Başlamak üzereyiz.”</p>
      <p class="normal1">Ivarsson okumayı kesti ve gözlerini kaldırıp baktı. “Toplantı mı düzenliyorsun? İlginç. Kimden izin aldığını sorabilir miyim Hole?”</p>
      <p class="normal1">“Kimseden.”</p>
      <p class="normal1">“Kimseden.” Ivarsson kısa bir martı kahkahası attı. “Öyleyse git de onlara toplantının öğleden sonraya ertelendiğini söyle. Görüyorsun ya, şu an okumam gereken bir sürü rapor var. Anladın mı?”</p>
      <p class="normal1">Harry başını yavaşça sallayarak onayladı; meseleyi enine boyuna tartıyordu sanki. “Anladım. Ama bu Cinayet Masası’nı ilgilendiren bir mesele ve şimdi başlıyoruz. Sana rapor okumada iyi şanslar.”</p>
      <p class="normal1">Harry’nin sırtını döndüğü anda Ivarsson yumruğunu masaya vurdu. </p>
      <p class="normal1">“Hole! Bana öyle sırtını dönme! Bu departmanda toplantıları <span class="ideitalik">ben</span> düzenlerim. Özellikle de soygun vakası söz konusuysa. Anladın mı?” PAS’ın yüzünün ortasındaki, ıslak ve kırmızı alt dudağı titriyordu. </p>
      <p class="normal1">“Dikkat ettiysen <span class="ideitalik">sözde</span> banka soygunu demiştim Ivarsson.”</p>
      <p class="normal1">“Eee, ne demek istiyorsun yani?” Adamın sesi tizleşmişti. </p>
      <p class="normal1">“Bogstadveien’daki soygun aslında soygun değildi diyorum” dedi Harry. “Titizce planlanmış bir cinayetti.”</p>
      <p class="normal1"> </p>
      <p class="normal1">Pencerenin yanında duran Harry, karşıdaki Botsen Hapishanesi’ne baktı. Gün gıcırdayan bir el arabası gibi gönülsüzce başlamıştı. Ekeberg’in üstünde yağmur bulutları, Grönlandsleiret’te de siyah şemsiyeler vardı. Harry’nin arkasında toplanmışlardı: Gömüldüğü koltukta esneyen Bjarne Möller; Ivarsson’la gülümseyerek çene çalan Emniyet Müdürü; kollarını kavuşturmuş olan sessiz ve sabırsız Weber; not defterini hazır tutan Halvorsen ve kaygıyla etrafa bakınan Beate Lönn.</p>
      </body></html>