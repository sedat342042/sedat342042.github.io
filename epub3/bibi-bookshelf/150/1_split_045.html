<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak1" id="calibre_toc_49"><br class="calibre4"/>43<br class="calibre4"/>
      Ramona</h2><br class="chapter"/><br class="chapter"/><br class="chapter"/><br class="chapter"/>
      <p class="normal1">Harry, Vigdis Albu’yu sahilde buldu. Kadın daha önce Harry’nin üstünde kollarını dizlerine sararak oturduğu ve fiyordu seyrederken uyuyakaldığı pürüzsüz kayada oturuyordu. Sabah sisi, güneşin solgun bir baskı gibi görünmesine yol açıyordu. Gregor kuyruk sallayarak Harry’nin yanına koştu. Deniz çekilmişti, yosun ve benzin kokuyordu. Harry kadının yanındaki küçük bir kayaya oturup sigara çıkardı. </p>
      <p class="normal1">“Onu <span class="ideitalik">sen </span>mi buldun?” diye sordu kadın dönmeden. Harry kadının kendisini ne kadar zamandır beklediğini merak etti. </p>
      <p class="normal1">“Arne Albu’yu bir sürü kişi buldu” diye yanıtladı. “Ben onlardan biriydim.”</p>
      <p class="normal1">Kadın rüzgârda yüzünün önünde dans eden bir tutam saçını geriye attı. “Ben de. Ama bu çok, çok eskidendi. Bana inanmayabilirsin, ama bir zamanlar ona âşıktım.”</p>
      <p class="normal1">Harry çakmağı yaktı. “Neden inanmayayım ki?”</p>
      <p class="normal1">“İstediğine inanabilirsin. Herkes âşık olamaz. Âşıkmış gibi davranmayı, konuşmayı filan öğrenirler o kadar. Bazıları öyle ustadır ki bizi uzun süre kandırabilirler. Beni şaşırtan şey başarılı olmaları değil, bunun için uğraşmaları. Bir insan aşkı anlamıyorsa, neden karşısındakini kendine âşık etmeye çalışır ki? Anlıyor musun dedektif?”</p>
      <p class="normal1">Harry yanıt vermedi. </p>
      <p class="normal1">“Belki de sadece korkuyorlardır” dedi kadın, Harry’ye doğru dönerek. “Kendilerini aynada görmekten, duygusal açıdan sakat olduklarını keşfetmekten korkuyorlardır.”</p>
      <p class="normal1">“Kimden bahsediyorsunuz Bayan Albu?”</p>
      <p class="normal1">Kadın tekrar denize doğru döndü. “Kim bilir? Anna Bethsen’den? Arne’den? Kendimden? Şimdiki halimden?”</p>
      <p class="normal1">Gregor, Harry’nin elini yaladı. </p>
      <p class="normal1">“Anna Bethsen’in nasıl öldürüldüğünü biliyorum” dedi Harry. Kadının sırtını inceledi, ama bir tepki görmedi. Sigarasını ikinci denemede yaktı. “Dün öğleden sonra, Anna Bethsen’in lavabosundan alınan dört bardağın <span class="ideitalik">Krimteknisk</span>’te yapılan analizinin sonuçlarını aldım. O bardaklarda benim parmak izlerim varmış. Kola içmişim anlaşılan. Ben hayatta kolayı şarapla içmem. Bardaklardan biri, bir şarap bardağı kullanılmamış haldeymiş. İşin ilginç tarafı, kolanın kalıntısında morfin hidroklorit izleri bulunmuş. Yani morfin. Yüksek dozda morfinin etkisini bilirsiniz, değil mi Bayan Albu?”</p>
      <p class="normal1">Kadın yüzünü ekşitti. Başını hayır anlamında salladı yavaşça. </p>
      <p class="normal1">“Bilmiyor musunuz?” dedi Harry. “Morfini aldığınız anda yığılıp kalır ve hafıza kaybına uğrarsınız; kendinize geldiğinizde de şiddetli mide bulantısı ve baş ağrısı çekersiniz. Akşamdan kalma hali sanılabilir kolayca. Sevgiliye tecavüz etmek için iyi bir ilaçtır, tıpkı Rophynol gibi. Ve biz tecavüze <span class="ideitalik">uğradık</span>. Hepimiz. Değil mi Bayan Albu?”</p>
      <p class="normal1">Yukarıdan martı kahkahası geldi.</p>
      <p class="normal1"> </p>
      <p class="normal1">Astrid Monsen kısa, kaygılı bir kahkaha atarak “Yine mi siz?” dedikten sonra Harry’yi içeri aldı. Mutfakta oturdular. Kadın ortalıkta koşuşturarak çay yaptı ve “misafir gelir diye” Hansen’den aldığı keki çıkardı. Harry havadan sudan, dün yağan kardan, televizyonda ikiz kulelerin yıkılışını gördükten sonra sandıklarının aksine dünyanın pek değişmediğinden mırıldanarak bahsetti. Kadına Anna hakkında ne düşündüğünü ancak onun çayları koyup da oturmasından sonra sordu. </p>
      <p class="normal1">Kadın ağzı açık kalakaldı.</p>
      <p class="normal1">“Ondan nefret ediyordunuz, değil mi?”</p>
      <p class="normal1">Çöken sessizlikte, başka bir odadan hafif bir elektronik “ping” sesi geldi. </p>
      <p class="normal1">“Hayır. Ondan nefret etmiyordum.” Astrid yeşil çayla dolu devasa fincanını iki eliyle kavradı. “O... farklıydı sadece.”</p>
      <p class="normal1">“Hangi açıdan farklıydı?”</p>
      <p class="normal1">“Hayat tarzıyla. İnsan olarak. Öyle... bir insan olduğu için şanslıydı.”</p>
      <p class="normal1">“Peki siz bundan hoşlanmıyor muydunuz?”</p>
      <p class="normal1">“Ben... bilmiyorum. Belki de hoşlanmıyordum, evet.”</p>
      <p class="normal1">“Neden?”</p>
      <p class="normal1">Astrid Monsen ona baktı. Uzun uzun. Gözlerinde bir gülümseme titreşti bir an, huzursuz bir kelebek gibi. </p>
      <p class="normal1">“Düşündüğünüz gibi değil” dedi. “Anna’yı kıskanıyordum. Ona hayrandım. Keşke o olsaydım diye düşündüğüm oluyordu bazen. Benim zıttımdı o. Ben burada, evde otururken o...”</p>
      <p class="normal1">Kadın gözlerini pencereye çevirdi. “Açık saçık kıyafetler giyip hayatın içine çıkıyordu. Evine erkekler gelip gidiyordu; Anna sahip olamayacağını bilse de seviyordu onları. İyi bir ressam değildi, ama yine de tablolarını dünyaya sergiliyordu. İnsanlarla konuşurken, kendisinden hoşlandıklarını düşünmekte haklıymış gibi bir havası vardı. Benimle konuşurken de öyleydi. Anna’nın gerçek benliğimi benden çaldığını, hayatta ikimize birden yer olmadığını ve benim sıramı beklemem gerektiğini düşünüyordum bazen.” Kadın yine kaygıyla kıkırdadı. “Ama sonra öldü. Ve ben yanıldığımı anladım. Onun gibi olamam. Kimse olamaz. Üzücü değil mi bu?” Harry’ye baktı. “Hayır, ondan nefret etmiyordum. Onu seviyordum.”</p>
      <p class="normal1">Harry ense tüylerinin diken diken olduğunu hissetti. “Beni koridorda bulduğunuz akşam olanları anlatabilir misiniz?”</p>
      <p class="normal1">Kadının anlık gülümsemesi, bozuk bir neon lambasının yanıp sönmesi gibiydi. Sanki içinde yaşayan mutlu bir insan arada sırada açığa çıkıp onun gözlerinden bakıyordu. Harry bir barajın yıkılmak üzere olduğu hissine kapıldı.</p>
      <p class="normal1">“Çirkindiniz” diye fısıldadı kadın. “Ama çekici bir tarafınız vardı.”</p>
      <p class="normal1">Harry tek kaşını kaldırdı. “Hımm. Beni ayağa kaldırırken alkol kokusu aldınız mı?”</p>
      <p class="normal1">Kadın şaşırmış göründü. Bu hiç aklına gelmemişti sanki. “Hayır. Almadım. Siz... hiçbir şey kokmuyordunuz.”</p>
      <p class="normal1">“Hiçbir şey mi?”</p>
      <p class="normal1">Kadın kıpkırmızı oldu. “Belirgin... bir kokunuz yoktu.”</p>
      <p class="normal1">“Merdivende bir şey kaybettim mi?”</p>
      <p class="normal1">“Ne gibi mesela?”</p>
      <p class="normal1">“Cep telefonu. Anahtarlar.”</p>
      <p class="normal1">“Ne anahtarları?”</p>
      <p class="normal1">“Sorumu yanıtlamalısınız.”</p>
      <p class="normal1">Kadın başını hayır anlamında salladı. “Cep telefonu bulmadım. Anahtarları da cebinize geri koydum. Bütün bunları neden soruyorsunuz?”</p>
      <p class="normal1">“Çünkü Anna’yı kimin öldürdüğünü biliyorum. Önce bazı ayrıntıları kontrol etmek istedim sadece.”</p>
      </body></html>