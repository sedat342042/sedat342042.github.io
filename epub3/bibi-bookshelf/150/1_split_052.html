<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak1" id="calibre_toc_56"><br class="calibre4"/>50<br class="calibre4"/>
      Ekeberg Tepesi</h2><br class="chapter"/><br class="chapter"/><br class="chapter"/><br class="chapter"/>
      <p class="normal1">Aralıkta tekrar kar yağmaya başladı. Bu sefer gerçekten yağdı. Evlerin duvar diplerinde karlar birikiyordu ve kar yağışının süreceği öngörülüyordu. Trond Grette bir çarşamba günü öğleden sonra itirafta bulundu. Karısını öldürmeyi nasıl planlayıp gerçekleştirdiğini avukatının eşliğinde anlattı.</p>
      <p class="normal1">Gece boyunca kar yağdı; ertesi gün Trond, ağabeyini öldürttüğünü de itiraf etti. Bu iş için tuttuğu adam belirli bir yerde kalmayan, Göz lakaplı El Ojo’ydu. Bu adam mesleki ismini ve cep telefonu numarasını her hafta değiştiriyordu. Trond onunla yalnızca bir kez, São Paulo’daki bir otoparkta görüşmüştü ve orada ayrıntıları konuşup anlaşmışlardı. El Ojo 1.500 dolar peşinat almıştı; Trond paranın geri kalanını kâğıt poşete koyup Tietê Havalimanı terminalindeki bir emanet dolabına bırakmıştı. Aralarındaki anlaşmaya göre, intihar mektubunu şehrin güneyindeki Campos Belos banliyösündeki bir postaneye gönderecekti; Lev’in serçeparmağını alınca da dolabın anahtarını gönderecekti. </p>
      <p class="normal1">Sorgulamayla geçen uzun saatlerin az çok ilginç tek kısmı, Trond’a bir turist olarak profesyonel bir kiralık katille temas kurmayı nasıl başardığının sorulduğu zamandı. Trond bunun Norveçli bir müteahhit bulmaktan çok daha kolay olduğunu söyledi. Yaptığı bu benzetme tamamen rastlantısal değildi. </p>
      <p class="normal1">“Lev söylemişti” dedi Trond. “<span class="ideitalik">Folha de São Paulo </span>gazetesindeki arkadaş ilanları bölümünde kendilerini <span class="ideitalik">plomero </span>olarak tanıtıyorlarmış.”</p>
      <p class="normal1">“Plo ne?”</p>
      <p class="normal1">“<span class="ideitalik">Plomero</span>. Tesisatçı.”</p>
      <p class="normal1">Halvorsen elde ettikleri sınırlı bilgiyi Brezilya elçiliğine faksladı; elçiliktekiler dalga geçmekten kaçınarak, bu bilgileri araştıracaklarına söz verdiler.</p>
      <p class="normal1">Trond’un kullandığı AG3 Lev’indi ve yıllarca Disengrenda’daki dairede durmuştu. Seri numarası silinmiş olduğundan, izini sürmek imkânsızdı. Nordea sigorta şirketleri konsorsiyumunun şansı yaver gitti; Bogstadveien soygununda çalınan para Trond’un arabasında bulundu, tek kronuna bile dokunulmamıştı. </p>
      <p class="normal1">Günler geçip gitti, kar yağdı ve sorgulama sürdü. Bir cuma öğleden sonra, herkes yorgunken Harry, Trond’a karısını başından vurunca neden kusmadığını sordu... ne de olsa Trond kan görmeye dayanamıyordu. Odadaki herkes sustu. Trond köşedeki video kameraya baktı. Sonra başını sallamakla yetindi. </p>
      <p class="normal1">Ama sorgulama bittiğinde, Kanal’dan geçerek hücrelere doğru giderlerken, adam birden Harry’ye döndü: “Kimin kanı olduğuna bağlı.”</p>
      <p class="normal1"> </p>
      <p class="normal1">Harry hafta sonu pencerenin yanında, koltukta oturarak Oleg’in ahşap evin önündeki bahçede mahalleden çocuklarla birlikte kardan kaleler yapmasını seyretti. Rakel ona ne düşündüğünü sorunca, Harry gerçeği söyleyecekti neredeyse. Bunun yerine, biraz yürüyüş yapmalarını önerdi. Holmenkollen atlama tepesinin yanından geçtiler; Rakel, Noel arifesinde evine Harry’nin babasıyla kız kardeşini çağırmalarının iyi olabileceğini söyledi.</p>
      <p class="normal1">“Tek aileleri biziz” dedi, Harry’nin elini sıkarak. </p>
      <p class="ortayazi">***</p>
      <p class="normal1">Pazartesi günü Harry ile Halvorsen, Ellen vakası üstünde çalışmaya başladılar. Sıfırdan. Daha önce sorgulanmış tanıkları tekrar sorguladılar, eski raporları okudular, değerlendirilmemiş ihbarları ve eski ipuçlarını kontrol ettiler. Hiçbirinden sonuç alamadılar. </p>
      <p class="normal1">“Sverre Olsen’ı Grünerlökka’da, kırmızı bir arabanın içinde bir adamla birlikte gören kişinin adresini buldun mu?” diye sordu Harry. </p>
      <p class="normal1">“Kvinsvik. Ebeveyninin adresini vermiş, ama adamı orada bulacağımızı sanmam.”</p>
      <p class="normal1">Harry, Herbert’s Pizza’ya girip Roy Kvinsik’i sorarken, işbirliği beklemiyordu pek. Ama tişörtünde <span class="ideitalik">Nasjonalallianse </span>logosu bulunan genç bir adama bira ısmarlayınca, Roy’un eski arkadaşlarıyla görüşmeyi kestiğini, dolayısıyla artık sessizlik yeminini tutmaya gerek kalmadığını öğrendi. Roy, Hıristiyan bir kızla tanışınca Nazizm’e olan inancını yitirmişti anlaşılan. Kızın kim olduğunu da, Roy’un şimdi nerede yaşadığını da bilen yoktu; ama biri onun Philadelphian Kilisesi’nin önünde şarkı söylediğini görmüştü. </p>
      <p class="normal1">Oslo’nun şehir merkezinin karla kaplı sokaklarında kar küreme araçları geziniyordu.</p>
      <p class="normal1"> </p>
      <p class="normal1">Den norske Bankası’nın Grensen şubesinde vurulan kadın, hastaneden taburcu olmuştu. <span class="ideitalik">Dagbladet</span>’te yayımlanan fotoğrafta, kadın kalbini iki parmaklık mesafeyle ıskalayan kurşunun girdiği yeri gösteriyordu. Gazetede yazılana göre, kadın Noel’i kocasıyla ve çocuklarıyla geçirmek için evine gidiyordu. </p>
      <p class="normal1">O çarşamba sabah onda Harry, Emniyet Müdürlüğü’ndeki 3. Oda’nın kapısını çalmadan önce, botlarındaki karlardan kurtulmak için ayaklarını yere vurdu. </p>
      <p class="normal1">“Girin Bay Hole” diye gürledi Yargıç Valderhaug. SEFO’nun konteyner terminalindeki vurulma olayıyla ilgili başlattığı soruşturmayı yönetiyordu. Harry beş kişilik kurulun önündeki bir sandalyeye götürüldü. Kurulda Valderhaug’un yanı sıra bir savcı, bir kadın ve bir erkek dedektif ve Harry’nin sert ama becerikli ve samimi biri olarak bildiği savunma avukatı Ola Lunde vardı. </p>
      <p class="normal1">“Noel tatiline girmeden önce elimizdeki bütün bulguları gözden geçirmek istiyoruz” diye söze başladı Valderhaug. “Bize bu vakayla ilginizi olabildiğince kısaca anlatır mısınız?”</p>
      <p class="normal1">Harry, Alf Gunnerud’la yaptığı kısa görüşmeyi erkek dedektifin bilgisayar klavyesinin tıkırtıları eşliğinde anlattı. Sözünü bitirdiğinde Valderhaug ona teşekkür etti ve kâğıtlarını bir süre hışır hışır karıştırdıktan sonra aradığı şeyi buldu. Gözlüğünün üstünden Harry’ye baktı. </p>
      <p class="normal1">“Bay Gunnerud’la yaptığınız kısa görüşmeyi göz önüne alarak, onun bir polise tabanca çektiğini duyunca şaşırıp şaşırmadığınızı öğrenmek istiyoruz.”</p>
      <p class="normal1">Harry merdivende Gunnerud’u görünce ne düşündüğünü hatırladı. Onun daha fazla dayak yemekten korkan genç bir adam olduğunu düşünmüştü. Kalbi nasır tutmuş bir katil olduğunu değil. </p>
      <p class="normal1">Harry yargıçla göz göze gelip “Şaşırmadım” dedi. </p>
      <p class="normal1">Valderhaug gözlüğünü çıkardı. “Ama Bay Gunnerud sizinle karşılaşınca kaçmayı yeğlemişti. Waaler’le karşılaşınca neden taktik değiştirdiğini merak ediyorum.”</p>
      <p class="normal1">“Bilmiyorum” dedi Harry. “Orada değildim.”</p>
      <p class="normal1">“Ama tuhaf gelmiyor mu size?”</p>
      <p class="normal1">“Evet, geliyor.”</p>
      <p class="normal1">“Ama şaşırmadığınızı söylediniz.”</p>
      <p class="normal1">Harry sandalyesini geriye doğru eğdi. “Ben uzun zamandır polisim efendim. İnsanların tuhaf şeyler yapmaları beni şaşırtmıyor artık. Cinayet işlemeleri bile.”</p>
      <p class="normal1">Valderhaug gözlüğünü tekrar taktı; Harry adamın kırışıklı yüzünde hafif bir gülümseme görür gibi oldu. </p>
      <p class="normal1">Ola Lunde genzini temizledi. “Bildiğiniz gibi Dedektif Tom Waaler geçen sene, genç bir neo-Nazi’yi tutuklaması sırasında benzer bir olay yaşandığı için kısa süreliğine açığa alınmıştı.”</p>
      <p class="normal1">“Sverre Olsen” dedi Harry. </p>
      <p class="normal1">“O sırada SEFO, savcılığın dava açması için yeterli sebep bulunmadığına karar vermişti.”</p>
      <p class="normal1">“Soruşturmanız sadece bir hafta sürmüştü” dedi Harry.</p>
      <p class="normal1">Ola Lunde tek kaşını kaldırarak Valderhaug’a baktı; adam başıyla onay verdi. “Her halükârda” diye devam etti Lunde, “aynı kişinin tekrar aynı durumu yaşaması şüphe uyandırıcı elbette. Polislerin birbirlerine çok sadık olduklarını biliyoruz; meslektaşlarını şey yaparak güç duruma düşürmek istemediklerini... eee...”</p>
      <p class="normal1">“İspiyonlayarak” dedi Harry.</p>
      <p class="normal1">“Pardon?”</p>
      <p class="normal1">“Aradığınız kelime ‘ispiyonlamak’tı sanırım.”</p>
      <p class="normal1">Lunde tekrar Valderhaug’la bakıştı. “Ne demek istediğinizi biliyorum, ama biz ‘kuralların uygulanması için ilgili bilgileri sunmak’ demeyi yeğliyoruz. Hemfikir misiniz Bay Hole?”</p>
      <p class="normal1">Harry’nin sandalyesi ön ayaklarının üstüne küt diye düştü. “Evet, aslında anlıyorum. Sizin kadar alengirli konuşamıyorum o kadar.”</p>
      <p class="normal1">Valderhaug gülümsemesini gizleyemiyordu artık.</p>
      <p class="normal1">“Bundan çok emin değilim Bay Hole” dedi Lunde; o da gülümsemeye başlamıştı. “Hemfikir olmamız güzel; siz yıllarca Bay Waaler’le birlikte çalıştınız, o yüzden karakter tanığı olmanızı istiyoruz. Burada çalışan bazı polisler, Bay Waaler’in suçlulara ve bazen de suçsuzlara karşı sert davrandığından bahsettiler. Tom Waaler’in Alf Gunnerud’u bir an duygularına yenik düşerek vurmuş olması mümkün mü sizce?”</p>
      <p class="normal1">Harry pencereden dışarıya uzun uzun baktı. Yağan kar yüzünden Ekeberg Tepesi’ni hayal meyal görebiliyordu ancak. Ama tepenin orada olduğunu biliyordu. Emniyet Müdürlüğü’ndeki masasında oturduğu yıllar boyunca Ekeberg hep orada olmuştu, hep orada olacaktı; yazın yeşildi, kışın siyah beyazdı, değiştirilemez bir gerçekti. Gerçeklerin iyi tarafı şudur ki, onları isteyip istemediğinize kafa yormak zorunda kalmazsınız.</p>
      <p class="normal1">“Hayır” dedi Harry. “Tom’un bir an duygularına yenik düşerek Alf Gunnerud’u vurduğunu sanmıyorum.”</p>
      <p class="normal1">SEFO panelindekiler Harry’nin “duygularına” derken biraz vurgulu konuştuğunu fark ettilerse bile bir şey demediler. </p>
      <p class="normal1">Dışarıdaki koridorda oturan Weber, Harry odadan çıkar çıkmaz ayağa kalktı.</p>
      <p class="normal1">“Sıradaki lütfen” dedi Harry. “O elindeki ne?”</p>
      <p class="normal1">Weber bir plastik torbayı kaldırdı. “Gunnerud’un tabancası. Gidip şu işi halledeyim de kurtulayım.”</p>
      <p class="normal1">“Hımm.” Harry bir sigara çıkardı. “Değişik bir tabanca.”</p>
      <p class="normal1">“İsrail yapımı” dedi Weber. “Jericho 941.”</p>
      <p class="normal1">Harry, Weber’in arkasından kapattığı kapıya öylece durup baktı, Möller gelip de onun dikkatini ağzındaki yanmamış sigaraya çekene dek. </p>
      <p class="normal1"> </p>
      <p class="normal1">Hırsızlık Masası alışılmadık ölçüde sessizdi. Başta dedektifler İnfazcı’nın kış uykusuna yattığı esprisini yapmışlardı, ama ebedi efsane statüsüne ulaşmak için kendini vurdurup gizli bir yere gömüldüğünü söylüyorlardı artık. Şehrin çatılarını kaplamış kar kümeleri kayıp düşerken yenileri yağıyor, bacalardan huzur verici dumanlar yükseliyordu. </p>
      <p class="normal1">Emniyet Müdürlüğü’ndeki üç bölüm, kantinde Noel partisi düzenledi. Kimin nereye oturacağı kararlaştırıldı; Bjarne Möller, Beate Lönn ve Halvorsen yan yana oturdular. Aralarındaki boş sandalyede Harry’nin isim kartını taşıyan bir tabak vardı.</p>
      <p class="normal1">“O nerede?” diye sordu Möller, Beate’ye şarap koyarken. </p>
      <p class="normal1">“Sverre Olsen’ın bir arkadaşını arıyor; bu kişi cinayet gecesi Olsen’ı başka bir adamla birlikte gördüğünü söylemiş” dedi Halvorsen, bira şişesini çakmakla açmaya çalışırken. </p>
      <p class="normal1">“Bu can sıkıcı” dedi Möller. “Ona söyle de ölümüne çalışmasın. Sonuçta bir Noel yemeği çok zaman almaz.”</p>
      <p class="normal1">“Siz söyleyin” dedi Halvorsen.</p>
      <p class="normal1">“Belki de burada olmak istemiyordur” dedi Beate.</p>
      <p class="normal1">İki adam ona bakıp gülümsediler.</p>
      <p class="normal1">“Ne var?” Beate güldü. “Harry’yi ben de tanıyorum sonuçta?”</p>
      <p class="normal1">Kadeh kaldırdılar. Halvorsen hâlâ gülümsüyor, Beate’yi seyrediyordu. Kadında bir farklılık vardı ama Halvorsen bunun ne olduğunu bulamıyordu. Beate’yi en son toplantı odasında görmüştü, ama kadının gözleri böyle <span class="ideitalik">canlı </span>değildi o zaman. Dudakları bu kadar kırmızı değildi. Narin vücudu böyle dik durmuyordu. </p>
      <p class="normal1">“Harry böyle etkinliklere katılmaktansa hapse girmeyi yeğler” diyen Möller, onlara POT’taki kayıt memuru Linda’nın Harry’yi zorla dansa kaldırdığı zamanı anlattı. Beate öyle çok güldü ki, gözlerinden akan yaşları silmek zorunda kaldı. Sonra Halvorsen’e dönüp başını yana eğdi: “Sen bütün gece öyle kukumav kuşu gibi oturacak mısın Halvorsen?”</p>
      <p class="normal1">Yanaklarının kızardığını hisseden Halvorsen şaşkınlıkla kekeleyerek “Yoo, hayır” demeyi başardı; Möller’le Beate yine kahkahayı bastılar. </p>
      <p class="normal1">Bir süre sonra Halvorsen cesaretini toplamayı başarıp Beate’yi dansa davet etti. Ivarsson gelip Beate’nin sandalyesine çökene dek Möller tek başına oturdu. Ivarsson sarhoştu ve peltek konuşuyordu; Ryen’deki bir bankanın önünde korkudan titreyerek oturduğu zamandan bahsetti.</p>
      <p class="normal1">“O çok eskidendi Rune” dedi Möller. “Yeni mezundun. Hem zaten elinden bir şey gelmezdi.”</p>
      <p class="normal1">Ivarsson arkasına yaslanıp Möller’i süzdü. Sonra kalkıp gitti. Möller, Ivarsson’un yalnız bir insan olduğunu, üstelik bunun farkında bile olmadığını tahmin etti.</p>
      <p class="normal1">DJ’ler, yani Li ve Li “Purple Rain”i çalmayı bitirdiklerinde, Beate’yle Halvorsen dans eden diğer çiftlerden birine çarptılar ve Halvorsen, Beate’nin vücudunun birden kasıldığını hissetti. Başını kaldırıp diğer çifte baktı. </p>
      <p class="normal1">“Pardon” dedi kalın bir ses. David Hasselhoff’a benzeyen yüzün sağlam, beyaz dişleri karanlıkta parıldadı. </p>
      <p class="normal1">Yemekten sonra taksi bulamadılar; Halvorsen, Beate’ye evine kadar eşlik etmeyi teklif etti. Karlı sokaklarda doğu yönünde yürüdüler ve Beate’nin Oppsal’daki evinin kapısına varmaları bir saatten fazla sürdü. </p>
      <p class="normal1">Beate gülümseyerek Halvorsen’e döndü. “Eğer gelmek istersen, memnun oluruz” dedi. </p>
      <p class="normal1">“Çok isterim” dedi Halvorsen. “Teşekkürler.”</p>
      <p class="normal1">“Öyleyse anlaştık” dedi kadın. “Yarın anneme söylerim.”</p>
      <p class="normal1">Halvorsen iyi geceler dileyip onu yanağından öptü ve batı yönünde kutup yolculuğuna çıktı.</p>
      <p class="normal1"> </p>
      <p class="normal1">Norveç Meteoroloji Kurumu, aralık ayında görülen kar yağışının son yirmi yıllık rekoru kırmak üzere olduğunu bildirdi. </p>
      <p class="normal1">Aynı gün SEFO, Tom Waaler hakkında kararını verdi. </p>
      <p class="normal1">Panel, kural ihlaline rastlanmadığına hükmetti. Tersine, Waaler son derece gergin bir durumda doğru davrandığı ve soğukkanlılığını koruduğu için övüldü. Emniyet Müdürü, Başkomiser’i aradı ve Waaler’e ödül vermelerinin iyi olup olmayacağını ihtiyatla sordu. Ancak Alf Gunnerud, Oslo’nun saygın bir ailesine mensup olduğundan –amcası Belediye Meclisi’ndeydi–, bunun uygunsuz karşılanabileceği sonucuna vardılar.</p>
      <p class="normal1"> </p>
      <p class="normal1">Noel arifesiydi ve en azından küçük Norveç’te Noel huzuru ve iyi niyeti hâkimdi. </p>
      <p class="normal1">Rakel, Harry ile Oleg’i evden kovalayıp Noel yemeği hazırlamıştı. Döndüklerinde bütün ev pirzola kokuyordu. Harry’nin babası Olav Hole, Harry’nin kız kardeşiyle birlikte taksiyle geldi.</p>
      <p class="normal1">Harry’nin kız kardeşi eve, yemeklere, Oleg’e, her şeye bayıldı. Yemek sırasında o ve Rakel yakın arkadaş gibi sohbet ederlerken, karşılıklı oturan yaşlı Olav’la genç Oleg çok az konuştular. Ama hediyelerin açılma vakti gelince kaynaştılar ve Oleg üstünde “Olav’dan Oleg’e” yazılı büyük paketi açtı. Pakette Jules Verne’in toplu eserleri vardı. Ağzı açık kalan Oleg kitaplardan birini karıştırdı.</p>
      <p class="normal1">“Harry’nin sana okuduğu şu aya yolculuk kitabını yazan adam” dedi Rakel. </p>
      <p class="normal1">“Bunlar orijinal illüstrasyonlar” dedi Harry, Kaptan Nemo’nun Güney Kutbu’ndaki bayrağın yanında durduğu çizimi göstererek; sonra yüksek sesle okudu: “Elveda. Yeni imparatorluğum altı aylık karanlıkla başlıyor.”</p>
      <p class="normal1">“Bu kitaplar babamın kütüphanesinden” dedi Olav; Oleg kadar heyecanlanmıştı.</p>
      <p class="normal1">“Önemli değil!” diye bağırdı Oleg. </p>
      <p class="normal1">Olav kendisine sarılıp teşekkür eden çocuğa utangaç ama sıcak bir gülümsemeyle karşılık verdi. </p>
      <p class="normal1">Onlar yatmaya gidince, Rakel de uyuyunca Harry kalkıp pencereye gitti. Artık hayatta olmayan onca insanı düşündü: annesini, Birgitta’yı, Rakel’in babasını, Ellen’i ve Anna’yı. Ve hayatta olan insanları. Oppsal’daki Öystein’ı (Harry ona Noel hediyesi olarak bir çift ayakkabı vermişti), Botsen’deki Raskol’u ve yine Oppsal’daki, işten izin alamadığı için bu yıl Steinkjer’deki ailesini ziyaret edemeyecek olan Halvorsen’i geç bir Noel yemeğine davet etme inceliğini gösteren iki kadını. </p>
      <p class="normal1">Bu akşam bir şey olmuştu; Harry ne olduğundan emin değildi, ama bir şey değişmişti. Durup şehrin ışıklarını seyrederken, artık kar yağmadığını fark etti. İzler. Bu gece Akerselva’da yürüyen herkes iz bırakacaktı. </p>
      <p class="normal1">“Dileğin yerine geldi mi?” diye fısıldadı Rakel, Harry yatağa dönünce. </p>
      <p class="normal1">“Dileğim mi?” Harry ona sarıldı.</p>
      <p class="normal1">“Pencerenin önünde dilek tutuyor gibiydin. Neydi?”</p>
      <p class="normal1">Harry, onu alnından öperek “Dileyebileceğim her şeye sahibim zaten” dedi.</p>
      <p class="normal1">“Söyle bana” diye fısıldadı kadın, onu daha iyi görebilmek için başını geriye atarak. “Dileğini söyle Harry.”</p>
      <p class="normal1">“Gerçekten bilmek istiyor musun?”</p>
      <p class="normal1">“Evet.” Kadın ona iyice sokuldu. </p>
      <p class="normal1">Harry gözlerini kapayınca film oynamaya başladı; öyle yavaştı ki, her sahne bir tablo gibiydi. Kardaki izler.</p>
      <p class="normal1">“Huzur” diye yalan söyledi Harry.</p>
      </body></html>