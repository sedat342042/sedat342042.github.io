<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak1" id="calibre_toc_46"><br class="calibre4"/>40<br class="calibre4"/>
      Bonnie Tyler</h2><br class="chapter"/><br class="chapter"/><br class="chapter"/><br class="chapter"/>
      <p class="normal1">İç karartıcı, kısa ve genel olarak gereksiz bir gündü. Şehrin üstünden geçen kurşuni yağmur bulutları tek bir damla bile bırakmıyordu ve arada sırada esen sert rüzgârlar Elmer’in Meyve ve Tütün Dükkânı’nın önündeki stantta duran gazeteleri dalgalandırıyordu. Gazete manşetleri, insanların teröre karşı yürütülen sözde savaştan artık bıkmaya başladıklarını gösteriyordu; bu savaş artık iç bulandırıcı bir şekilde, seçim propagandası gibi gelmeye başlamıştı, ayrıca asıl suçlunun yerini kimse bilmediğinden ivme kaybetmişti. O adamın ölmüş olduğunu düşünenler bile vardı. Dolayısıyla gazeteler realite TV yıldızlarına, Norveçliler hakkında iyi şeyler söyleyen az çok ünlü yabancılara ve Kraliyet Ailesi’nin tatil planlarına daha çok yer vermeye başlamıştı giderek. Monotonluğu kıran tek drama, konteyner terminalindeki vurulma olayıydı; aranan bir katil ve uyuşturucu satıcısı, bir polise silah çekmiş ve ateş edemeden öldürülmüştü. Narkotik Masası Şefi, öldürülen adamın dairesinde büyük miktarda eroin ele geçirildiğini söylemişti; Cinayet Masası Şefi’yse, otuz yaşındaki adamın işlediği öne sürülen cinayetin hâlâ soruşturulduğunu ifade etmişti. Ancak gazetenin başyazısında, yabancı uyruklu olmayan adamın aleyhinde ikna edici kanıtlar bulunduğu belirtiliyordu. Ve o adamı vuran polis, bir yıldan fazla zaman önce benzer bir vakada neo-Nazi Sverre Olsen’ı evinde vurup öldüren polisti tuhaf bir şekilde. Gazetedeki yazıda, bu polisin bağımsız polis otoritelerinin soruşturması tamamlanana dek açığa alındığı söyleniyor ve bunun Sverre Olsen vakasına özgü olmadığını, böyle durumlarda uygulanan rutin prosedür olduğunu söyleyen Emniyet Müdürü’nden alıntı yapılıyordu.</p>
      <p class="normal1">Tryvann’daki bir yazlıkta çıkan yangına da küçük bir paragrafta yer verilmişti, çünkü yanıp kül olan evin civarında boş bir benzin tenekesi bulunmuştu ve dolayısıyla polis kundakçılık olasılığını göz ardı edemiyordu. Gazetede yazılı olmayan şeyse, muhabirlerin Birger Gunnerud’a aynı gece içinde hem oğlunu hem de yazlığını kaybetmenin nasıl bir şey olduğunu sorma çabalarıydı. </p>
      <p class="normal1">Hava erkenden karardı; saat üçte sokak lambaları yakıldı. </p>
      <p class="normal1">Harry, Acı Evi’ne girdiğinde, ekranda Grensen soygununun donmuş bir görüntüsü titreşiyordu. </p>
      <p class="normal1">“Bir şey bulabildin mi?” diye sordu, İnfazcı’yı boylu boyunca sergileyen görüntüyü başıyla göstererek. </p>
      <p class="normal1">Beate başını hayır anlamında salladı. “Bekliyoruz.”</p>
      <p class="normal1">“Tekrar harekete geçmesini mi?”</p>
      <p class="normal1">“Şu an yeni bir soygun planlıyor. Tahminimce önümüzdeki hafta harekete geçer.”</p>
      <p class="normal1">“Emin gibisin.”</p>
      <p class="normal1">Kadın omuz silkti. “Tecrübe.”</p>
      <p class="normal1">“Seninki mi?”</p>
      <p class="normal1">Beate gülümsedi, ama yanıt vermedi. </p>
      <p class="normal1">Harry oturdu. “Telefonda söylediğim şeyi yapmamam canını sıkmamıştır umarım.”</p>
      <p class="normal1">Kadın kaşlarını çattı. “Ne demek istiyorsun?”</p>
      <p class="normal1">“Adamın dairesini bugün arayacağımı söylemiştim ya.”</p>
      <p class="normal1">Harry kadını inceledi. Beate gerçekten çok şaşırmış gibiydi. Eh, Harry Gizli Servis’te çalışmıyordu sonuçta. Konuşacakken vazgeçti. Konuşan Beate oldu: “Sana bir şey sormam gerek Harry.”</p>
      <p class="normal1">“Sor.”</p>
      <p class="normal1">“Raskol’la babamı biliyor muydun?”</p>
      <p class="normal1">“Ne olmuş ki onlara?”</p>
      <p class="normal1">“Raskol’un... o sırada bankada olduğunu? Babamı vurduğunu?”</p>
      <p class="normal1">Harry gözlerini indirdi. Ellerini inceledi. “Hayır” dedi. “Bilmiyordum.”</p>
      <p class="normal1">“Ama tahmin ediyordun?”</p>
      <p class="normal1">Harry başını kaldırıp Beate’yle göz göze geldi. “Bir ihtimal olarak aklıma gelmişti. O kadar.”</p>
      <p class="normal1">“Neden aklına gelmişti?”</p>
      <p class="normal1">“Kefaret.”</p>
      <p class="normal1">“Kefaret?”</p>
      <p class="normal1">Harry derin bir soluk aldı. “Bazen bir suç öyle korkunçtur ki, insanın görüşünü bulandırır. İçsel veya dışsal olarak.”</p>
      <p class="normal1">“Ne demek istiyorsun?”</p>
      <p class="normal1">“Herkesin kefarete ihtiyacı vardır Beate. Senin de. Tanrı biliyor ya, benim de. Raskol’un da. Yıkanmak gibi temel bir ihtiyaçtır bu. Uyumla, tamamen gerekli bir içsel dengeyle ilgilidir. Ahlak dediğimiz dengeyle.”</p>
      <p class="normal1">Harry, Beate’nin benzinin solduğunu gördü. Sonra da kızardığını. Kadın ağzını açtı.</p>
      <p class="normal1">“Raskol’un neden teslim olduğunu kimse bilmiyor” dedi Harry. “Ama eminim ki sebep kefaretti. Serbestçe dolaşabilme özgürlüğünden başka özgürlük tanımayan bir insanın kendine verebileceği en büyük ceza hapsolmaktır. Cinayet işlemek para çalmaya benzemez. Diyelim ki Raskol dengesini yitirmesine yol açan bir suç işledi. Bu yüzden de gizlice kefaret ödemeye karar verdi, kendisi ve Tanrısı için... Tanrısı varsa tabii.”</p>
      <p class="normal1">Beate sonunda, kekeleyerek konuştu: “O... ahlaklı bir... katil mi yani?”</p>
      <p class="normal1">Harry bekledi. Ama Beate daha fazla konuşmadı. </p>
      <p class="normal1">“Ahlaklı insan, kendi ahlak anlayışının sonuçlarını kabullenir” dedi Harry usulca. “Başkalarınınkini değil.”</p>
      <p class="normal1">“Peki ya şimdi bunu taksam?” dedi Beate acı acı, önündeki çekmeceyi açıp içinden bir omuz askılı tabanca kılıfı çıkartarak. “Ziyaretçi odalarından birinde Raskol’u vursam, sonra da bana saldırdığını ve kendimi korumak için ateş ettiğimi söylesem? Babamın katilini sıçanmış gibi vurup intikam alsam? Bu yeterince ahlaklı olur mu?” Tabanca kılıfını masanın üstüne pat diye koydu.</p>
      <p class="normal1">Harry koltuğunda geriye yaslanıp gözlerini kapadı ve kadının soluklarının yavaşladığını duyana dek açmadı. “Mesele senin ahlak anlayışının ne olduğu Beate. Tabancanın neden yanında olduğunu bilmiyorum ve istediğini yapabilirsin, seni durduracak değilim.”</p>
      <p class="normal1">Ayağa kalktı. “Babanı gururlandır Beate.”</p>
      <p class="normal1">Kapı kolunu tutunca, Beate’nin ağladığını duydu. Geriye döndü. </p>
      <p class="normal1">“Anlamıyorsun!” dedi kadın, hüngür hüngür ağlayarak. “Yapabilirim sanmıştım... Görülecek bir... hesabım var diye düşünmüştüm.” </p>
      <p class="normal1">Harry kımıldamadan durdu. Sonra kadının yanına bir koltuk itip oturdu ve elini onun yanağına koydu. Beate konuşurken, sıcak gözyaşları Harry’nin sert elinin üstünden aktı. “Sen polis oldun çünkü düzene, dengeye inanıyorsun değil mi? Hesaplaşmaya, adalete filan. Diyelim ki bir gün eline hep hayalini kurduğun şey, hesaplaşma fırsatı geçiyor. Ama aslında bunu istemediğini fark ediyorsun.” Burnunu çekti. “Annem demişti ki, insanın bir arzusunu tatmin edememesinden daha kötü tek bir şey vardır. Arzusuz olmak. Nefret... diğer her şeyini kaybettiğinde elinde kalan tek şeydir. Sonra o da elinden alınır.”</p>
      <p class="normal1">Kadın tabanca kılıfına elinin tersiyle vurdu. Kılıf duvara boğuk bir sesle çarptı.</p>
      <p class="ortayazi">***</p>
      <p class="normal1">Harry, Sofies Sokağı’nda durup da ceket ceplerinde anahtarlarını ararken hava zifiri karanlıktı. O sabah Emniyet Müdürlüğü’nde yaptığı ilk işlerden biri, Vigdis Albu’nun evinden <span class="ideitalik">Krimteknisk</span>’e gönderilen giysilerini geri almak olmuştu. Ama her şeyden önce Bjarne Möller’in ofisine gitmişti. Cinayet Masası Şefi artık Harry için neredeyse hiç sorun yok gibi göründüğünü söylemişti; ama Harelabben 16 numaraya gizlice girildiği ihbarının yapılıp yapılmayacağını bekleyip görmeleri gerekiyordu. Harry’nin Anna Bethsen’in öldürüldüğü gece onun dairesinde olduğunu gizlemesi konusunda ne yapılacağına da o gün karar verilecekti. Harry soruşturma açılırsa Emniyet Müdürü’yle Möller’in İnfazcı’yı ararken inisiyatif kullanmasına izin verdiklerinden, ayrıca Brezilya polisine haber vermeden Brezilya’ya gitmesini onayladıklarından bahsetmek zorunda kalacağı karşılığını vermişti. </p>
      <p class="normal1">Bjarne Möller alaycı bir şekilde gülümseyerek, soruşturmaya filan gerek görülmeyeceğinden emin olduğunu düşündüğünü söylemişti. </p>
      <p class="normal1">Apartman holü karanlıktı. Harry dairesinin girişine çekilmiş polis bandını indirdi. Kırık pencereye bir sunta parçası yerleştirilmişti. </p>
      <p class="normal1">Harry durup oturma odasına göz gezdirdi. Weber her şeyi yerli yerine koyabilmek için, aramaya başlamadan önce dairenin fotoğrafını çektiklerini açıklamıştı. Yine de Harry buraya yabancıların dokunduğunu ve baktığını aklından çıkaramıyordu. Mesele saklayacak çok şeyi olması değildi... çok eskiden yazılmış tutkulu aşk mektupları, son kullanma tarihi çoktan geçmiş prezervatifler ve içinde Ellen Gjelten’in cesedinin fotoğrafları bulunan bir zarf vardı burada. O fotoğrafları evinde tutması sapıklık olarak görülebilirdi. Ayrıca: bir porno dergi, bir Bonnie Tyler albümü ve Linn Ullmann’ın bir kitabı vardı.</p>
      <p class="normal1">Harry telesekreterin yanıp sönen kırmızı ışığına uzun uzun baktıktan sonra düğmeye bastı. Yabancılaşmış odaya bir oğlan çocuğunun tanıdık sesi yayıldı: “Selam, biziz. Bugün karar verdiler. Annem ağlıyor, o yüzden benim söylememi istedi...”</p>
      <p class="normal1">Harry kendini hazırlayıp derin bir nefes aldı. </p>
      <p class="normal1">“Yarın geliyoruz.”</p>
      <p class="normal1">Harry nefesini tuttu. Doğru mu duymuştu? Yarın <span class="ideitalik">geliyoruz </span>mu demişti çocuk?</p>
      <p class="normal1">“Biz kazandık. Suratlarını görecektin. Annemin dediğine göre herkes bizim kaybetmemizi bekliyormuş. Anne, konuşmak ister misin?.. Hayır, ağlıyor sadece. Şimdi kutlama yapmak için McDonald’s’a gideceğiz. Annem bizi havalimanından alır mısın diye soruyor. Hoşça kal.”</p>
      <p class="normal1">Harry, Oleg’in nefes seslerini duydu; sonra arkadan sümkürme sesi ve kahkahalar geldi. Sonra Oleg tekrar, daha alçak sesle konuştu: “Bizi alabilirsen harika olur Harry.”</p>
      <p class="normal1">Harry koltuğa çöktü. Boğazına bir yumru takılmıştı ve gözlerinden yaşlar akıyordu. </p>
      </body></html>