<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak1" id="calibre_toc_29"><br class="calibre4"/>23<br class="calibre4"/>
      At Başı Nebulası</h2><br class="chapter"/><br class="chapter"/><br class="chapter"/><br class="chapter"/>
      <p class="normal1">Harry telefonun sesine uyanınca kısık gözlerle saate baktı. 7.30. Arayan Öystein’dı. Harry’nin dairesinden sadece üç saat önce çıkmıştı. Sunucunun Mısır’da olduğunu tespit etmiş ve sonra başka şeyler de keşfetmişti. </p>
      <p class="normal1">“Eski bir arkadaşıma e-posta gönderdim. Malezya’da yaşıyor ve küçük çaplı bilgisayar korsanlığı yapıyor. ISP Sina Yarımadası’nda, El Tor’da. Orada bir sürü sunucu var; bir çeşit merkez. Uyuyor muydun?”</p>
      <p class="normal1">“Sayılır. Bizim kullanıcıyı nasıl bulacaksın?”</p>
      <p class="normal1">“Maalesef tek bir yol var. Birinin ceplerini Amerikan dolarlarıyla doldurup oraya gitmesi gerek.”</p>
      <p class="normal1">“Ne kadar?”</p>
      <p class="normal1">“Kiminle konuşmak gerektiğini öğrenmeye yetecek kadar. Ve o kişiden de <span class="ideitalik">asıl </span>konuşulması gereken kişiyi öğrenmeye yetecek kadar. Ve asıl konuşulması gereken...”</p>
      <p class="normal1">“Anladım. Ne kadar?”</p>
      <p class="normal1">“Bin dolar az çok yeter.”</p>
      <p class="normal1">“Öyle mi düşünüyorsun?”</p>
      <p class="normal1">“Sallıyorum. Ne bileyim yahu?”</p>
      <p class="normal1">“Tamam. Bu işi yapacak mısın?”</p>
      <p class="normal1">“Elbette.”</p>
      <p class="normal1">“Para saçmak yok. En ucuz uçakla gidip boktan bir otelde kalacaksın.”</p>
      <p class="normal1">“Anlaştık.”</p>
      <p class="normal1"> </p>
      <p class="normal1">Saat on ikiydi ve Emniyet Müdürlüğü kantini hıncahınç doluydu. Harry dişlerini sıkarak içeri girdi. Meslektaşlarından hazzetmemesinin sebebi ilkesel değildi; onlardan içgüdüsel olarak hazzetmiyordu. Yıllar geçtikçe iyice soğuyordu onlardan. </p>
      <p class="normal1">“Gayet normal bir paranoya” demişti Aune. “Aynı şeyi ben de hissediyorum. Bütün psikologlar bana düşmanmış gibi geliyor, oysa en fazla yarısı düşmandır herhalde.”</p>
      <p class="normal1">Harry odaya göz gezdirdi ve Beate’yi gördü; yemek yiyen Beate’nin yanında oturan kişinin sırtı Harry’ye dönüktü. Harry yanından geçtiği masalardaki insanların kendisine ters ters baktıklarını fark etmemeye çalıştı. Birisi “Selam” diye mırıldandı, ama Harry kendisiyle alay edildiğini varsaydığından karşılık vermedi. </p>
      <p class="normal1">“Rahatsız etmiyorum ya?”</p>
      <p class="normal1">Beate gözlerini kaldırıp Harry’ye suçüstü yakalanmış gibi baktı. </p>
      <p class="normal1">“Kesinlikle hayır” dedi tanıdık bir ses; konuşan adam ayağa kalktı. “Ben zaten gidiyordum.”</p>
      <p class="normal1">Harry’nin ense tüyleri diken diken oldu; sebep ilkesel değil içgüdüseldi. </p>
      <p class="normal1">“Akşam görüşürüz öyleyse.” Tom Waaler beyaz dişlerini sergileyerek, Beate’nin pancar gibi kızarmış yüzüne gülümsedi. Tepsisini alıp Harry’yi başıyla selamladı ve gitti. Harry otururken Beate gözlerini keçi peynirine dikerek soğukkanlı bir ifade takınmaya çalıştı. </p>
      <p class="normal1">“Eee?”</p>
      <p class="normal1">“Ne eeesi?” diye cırladı kadın, anlamama rolünü abartarak. </p>
      <p class="normal1">“Telesekreterime mesaj bırakmışsın; yeni bir şey bulmuşsun” dedi Harry. “Acildir diye düşündüm.”</p>
      <p class="normal1">“Bir şeyi çözdüm.” Beate bardağından süt içti. “İnfazcı’nın yüzünün program çizimlerine bakarken. Bana kimi hatırlattığını bulmaya çalışıyordum.”</p>
      <p class="normal1">“Bana gösterdiğin çıktıları mı diyorsun? Onlarda insan yüzüyle uzaktan yakından alakalı bir şey yok ki; kâğıtlara rastgele çizilmiş çizgiler var sadece.”</p>
      <p class="normal1">“Olsun.”</p>
      <p class="normal1">Harry omuz silkti. “<span class="ideitalik">Fusiform gyrus’</span>lu olan sensin. Söyle haydi.”</p>
      <p class="normal1">“Dün gece buldum.” Kadın bir yudum süt daha alıp gülümseyen dudaklarını peçeteyle sildi.</p>
      <p class="normal1">“Eee?”</p>
      <p class="normal1">“Trond Grette.”</p>
      <p class="normal1">Harry ona bakakaldı. “Şaka yapıyorsun, değil mi?”</p>
      <p class="normal1">“Hayır” dedi kadın. “Aralarında benzerlik var diyorum sadece. Ayrıca cinayet işlenirken Grette, Bogstadveien’dan çok uzakta değildi. Ama dediğim gibi, meseleyi çözdüm.”</p>
      <p class="normal1">“Nasıl...?”</p>
      <p class="normal1">“Gaustad Hastanesi’ni aradım. Grette, Kirkeveien’daki DnB şubesini soyan kişi olamaz. Çünkü o sırada en az üç hastabakıcıyla birlikte televizyon odasında oturuyormuş. <span class="ideitalik">Krimteknisk</span>’ten iki kişiyi Grette’nin evine, parmak izi alsınlar diye gönderdim. Weber onun parmak izini Coca-Cola şişesindeki parmak iziyle karşılaştırdı az önce. Şişedeki izin Grette’ye ait olmadığı kesin.”</p>
      <p class="normal1">“Yani bir kez olsun yanıldın, öyle mi?”</p>
      <p class="normal1">Beate başını hayır anlamında salladı. “Aradığımız kişi, bazı dışsal karakteristik özellikleri itibarıyla Grette’ye benziyor.”</p>
      <p class="normal1">“Kusura bakma ama Grette’nin dışsal ya da içsel karakteristik özellikleri filan yok. O muhasebeci gibi görünen bir muhasebeci sadece. Görünüşünü unuttum bile.”</p>
      <p class="normal1">“Evet” dedi kadın, diğer sandviçinin yağ geçirmez kâğıdını açarken. “Ama ben unutmadım. Aramızdaki fark bu.”</p>
      <p class="normal1">“Hımm. İyi haberlerim var.”</p>
      <p class="normal1">“Öyle mi?”</p>
      <p class="normal1">“Botsen’e gidiyorum. Raskol benimle konuşmak istiyormuş.”</p>
      <p class="normal1">“Vay. İyi şanslar.”</p>
      <p class="normal1">“Sağ ol.” Harry ayağa kalktı. Duraksadı. Derin bir nefes aldı. “Baban olmadığımı biliyorum, ama bir şey söyleyebilir miyim?”</p>
      <p class="normal1">“Buyur.”</p>
      <p class="normal1">Harry başka kimsenin duymayacağından emin olmak için etrafa bakındı. “Yerinde olsam Waaler’e güvenmezdim.”</p>
      <p class="normal1">“Teşekkürler.” Beate sandviçinden büyük bir ısırık aldı. “Ve haklısın, babam değilsin.”</p>
      <p class="normal1"> </p>
      <p class="normal1">“Hayatım Norveç’te geçti” dedi Harry. “Oppsal’da büyüdüm. Annemle babam öğretmendi. Babam emekli ve annem öldüğünden beri uyurgezer gibi yaşıyor; sağlar diyarına arada sırada uğruyor sadece. Kız kardeşim babamı özlüyor. Ben de özlüyorum galiba. İkisini de özlüyorum. Öğretmen olacağımı düşünüyorlardı. Ben de öyle düşünüyordum. Ama Polis Koleji’ne gittim. Biraz da hukuk okudum. Neden polis olduğumu sorsan on tane mantıklı yanıt verebilirim, ama hiçbirine inanmıyorum. Artık bunu düşünmüyorum da zaten. Bir işim var, bana para veriyorlar ve arada sırada iyi şeyler yapıyorum sanırım... Bunlar da insanı epey idare eder. Otuz yaşıma gelmeden alkolik oldum. Belki de yirmi yaşıma gelmeden; bakış açısına göre değişir. İnsanın genlerinde oluyormuş, öyle diyorlar. Olabilir. Andalsnes’teki dedemin elli yıl boyunca her gün sarhoş olduğunu büyüyünce öğrendim. Ben on beş yaşıma gelene kadar her yaz oraya gittik ve hiçbir şey fark etmedim. Genlerimde o yeti yok maalesef. Yaptığım bazı şeyler epey dikkat çekti. Kısacası, hâlâ polislik yapıyor olmam mucize.”</p>
      <p class="normal1">Harry başını kaldırıp SİGARA İÇİLMEZ tabelasına baktı ve sigara yaktı. </p>
      <p class="normal1">“Anna’yla ilişkim altı hafta sürdü. Bana âşık değildi. Ben de ona âşık değildim. İlişkimizi bitirmekle kendimden çok ona iyilik yapmış oldum. Ama o farklı düşündü.”</p>
      <p class="normal1">Odadaki diğer adam başıyla onayladı. </p>
      <p class="normal1">“Hayatımda üç kadını sevdim” diye devam etti Harry. “Birincisi çocukluk aşkımdı; onunla evlenecektim, ama olmadı. Onunla görüşmeyi kesmemden epey sonra intihar etti, bunun benimle ilgisi yoktu. İkincisini, dünyanın öbür tarafında izini sürdüğüm bir adam öldürdü. Aynı şey bir kadın meslektaşımın, Ellen’in de başına geldi. Sebebini bilmiyorum ama etrafımdaki kadınlar ölüyorlar. Genlerim yüzündendir belki de.”</p>
      <p class="normal1">“Peki ya üçüncü kadın?”</p>
      <p class="normal1">Üçüncü kadın. Üçüncü anahtar. Harry içeri girdiğinde Raskol’un masanın üstünden kendisine uzattığı anahtarın kenarlarını ve AA baş harflerini okşadı. Harry bu anahtarın yöneticinin gönderdiği anahtarın aynısı olup olmadığını sorunca Raskol başıyla onaylamıştı. </p>
      <p class="normal1">Sonra Raskol, Harry’nin kendisinden bahsetmesini istemişti.</p>
      <p class="normal1">Şimdiyse dirseklerini masaya dayamış halde oturuyordu; ellerini dua edercesine kenetlemişti. Bozuk floresan lamba değiştirilmişti ve adamın yüzünü aydınlatan ışık mavimsi beyaz pudra gibiydi. </p>
      <p class="normal1">“Üçüncü kadın Moskova’da” dedi Harry. “O bir savaşçı bence.”</p>
      <p class="normal1">“Senin mi?”</p>
      <p class="normal1">“Ben öyle ifade etmem.”</p>
      <p class="normal1">“Ama birliktesiniz.”</p>
      <p class="normal1">“Evet.”</p>
      <p class="normal1">“Peki ölünceye kadar birlikte yaşamayı mı planlıyorsunuz?”</p>
      <p class="normal1">“Eh. Plan yapmıyoruz. Henüz erken.”</p>
      <p class="normal1">Raskol ona kederle gülümsedi. “Yani <span class="ideitalik">sen </span>yapmıyorsun. Ama kadınlar plan yapar. Kadınlar hep plan yapar.”</p>
      <p class="normal1">“Senin gibi mi?”</p>
      <p class="normal1">Raskol başını hayır anlamında salladı. “Ben banka soygunu planlamaktan anlarım sadece. Gönül çalmak konusunda bütün erkekler amatördür. Arzuladığımız kadını fethettiğimizi, kaleyi ele geçiren general misali fethettiğimizi sanırız; sonra da kandırıldığımızı çok geç anlarız, hatta anlamadığımız da olur. Sun Tzu’yu duymuş muydun?”</p>
      <p class="normal1">Harry başıyla onayladı. “Çinli general ve askeri stratejist. <span class="ideitalik">Savaş Sanatı</span>’nı yazmıştı.”</p>
      <p class="normal1">“<span class="ideitalik">Savaş Sanatı</span>’nı yazdığı <span class="ideitalik">söyleniyor</span>. Ben şahsen o kitabı bir kadının yazdığına inanıyorum. <span class="ideitalik">Savaş Sanatı</span> yüzeysel bakıldığında savaş meydanı taktikleriyle ilgili bir rehberdir, ama özünde mücadeleleri kazanmanın yolunu anlatır. Daha doğrusu, istediğin şeyi en düşük bedelle elde etme sanatını. Bir savaşın galibi, savaşı kazanan kişi değildir her zaman. Krallıklar fetheden, ama ordusunun büyük bölümünü yitirdiği için ancak güya yenilmiş düşmanlarının koşullarını kabul ederek hükümdarlık yapabilen birçok kişi oldu tarihte. Kadınlar güç konusunda erkekler kadar kibirli değildir. Güçlerini sergilemeye ihtiyaç duymazlar; gücü istedikleri başka şeyleri elde etmek için isterler sadece. Güvenlik. Yiyecek. Eğlence. İntikam. Huzur. Kadınlar güç peşinde koşan, savaşın ve zafer kutlamalarının ötesini düşünen, mantıklı planlamacılardır. Ve kurbanlarının zayıflıklarını görmekte doğuştan yetenekli olduklarından, ne zaman ve nasıl darbe indirmeleri gerektiğini içgüdüsel olarak bilirler. Ne zaman durmaları gerektiğini de. Sen bunu öğrenemezsin <span class="ideitalik">Spiuni.</span>”</p>
      <p class="normal1">“Sen bu yüzden mi hapistesin?”</p>
      <p class="normal1">Raskol gözlerini kapatıp sessizce güldü. “Sana kolayca yanıt verebilirim, ama söylediklerimin tek kelimesine bile inanmamalısın. Sun Tzu’ya göre savaşın ilk ilkesi <span class="ideitalik">tromperie,</span> yani hiledir. İnan bana, bütün Çingeneler yalan söyler.”</p>
      <p class="normal1">“Mm? Sana inanayım ha? Yunan paradoksu gibi bir şey mi?”</p>
      <p class="normal1">“Ceza kanunundan fazlasını bilen bir polis; bir yaşıma daha girdim. Bütün Çingeneler yalan söylerse ve ben Çingene’ysem, bu durumda tüm Çingenelerin yalan söylediği doğru değil. Doğru söylüyorsam, bütün Çingenelerin yalan söylediği doğru demektir. Yani yalan söylüyorumdur. Bu döngüyü kırmak imkânsız. Hayatım aynen böyle işte ve yalnızca bu doğru.” Adam hafif, neredeyse kadınsı bir sesle güldü. </p>
      <p class="normal1">“Açılış hamlemi gördün işte. Sıra sende.”</p>
      <p class="normal1">Raskol, Harry’ye baktı. Başıyla onayladı.</p>
      <p class="normal1">“İsmim Raskol Baxhet. Arnavut ismidir, ama babam Arnavut olduğumuzu kabul etmezdi. Arnavutluk’a Avrupa’nın kıç deliği derdi. O yüzden bana ve bütün kardeşlerime Romanya’da doğduğumuzu, Bulgaristan’da vaftiz edildiğimizi ve Macaristan’da sünnet edildiğimizi söyledi.”</p>
      <p class="normal1">Raskol, ailesinin muhtemelen Arnavut Çingene kavimlerinin en büyüğü olan Mekkârilerden olduğunu açıkladı. Enver Hoca’nın Çingenelere uyguladığı zulümden kaçıp dağları aşarak Karadağ’a göç etmiş, oradan doğuya gitmişlerdi. </p>
      <p class="normal1">“Gittiğimiz her yerden kovuluyorduk. Bize hırsız diyorlardı. Hırsızdık elbette, ama kanıt bulmaya bile uğraşmıyorlardı. Çingene olmamız yeterli kanıttı. Bunu söylememin sebebi şu: Bir Çingene’yi tanımak istiyorsan, onun alnında alt tabakanın damgasını doğuştan taşıdığını bilmelisin. Avrupa’daki bütün rejimler bize zulmetti. Faşisti de, komünisti de, demokratı da; faşistler biraz daha becerikliydiler o kadar. Çingeneler Yahudi Soykırımı’nı çok önemsemezler, çünkü bizim uğradığımız zulüm çok farklı değildi. Bana inanmıyor gibisin.”</p>
      <p class="normal1">Harry omuz silkti. Raskol kollarını kavuşturdu. </p>
      <p class="normal1">“1589’da Danimarka Çingenelerin elebaşlarını idam etmeye başladı” dedi. “Elli yıl sonra İsveçliler bütün erkek Çingeneleri asmaya karar verdiler. Moravya’da Çingene kadınların sol kulaklarını, Bohemya’daysa sağ kulaklarını kestiler. Mainz Başpiskoposu, Çingene yaşam tarzının yasaklandığını ve bütün Çingenelerin öldürülmesi gerektiğini ilan etti. 1725’te Prusya’da on sekiz yaşından büyük bütün Çingenelerin yargılanmadan idam edilmeleri kanunu çıktı, ama bu kanun sonradan değiştirildi... yaş sınırı on dörde indirildi. Babamın dört erkek kardeşi esaret içinde öldüler. Sadece biri Savaş’ta öldü. Devam edeyim mi?”</p>
      <p class="normal1">Harry başını hayır anlamında salladı. </p>
      <p class="normal1">“Ama bu bile kısırdöngü” dedi Raskol. “Zulüm görmemizle sağ kalmamızın sebebi aynı. Biz farklıyız ve farklı olmak istiyoruz. Nasıl dışlanıyorsak, aynı şekilde <span class="ideitalik">gaco’</span>ları aramıza almıyoruz. Çingene, hakkında hiçbir şey bilmediğin ama bir sürü söylenti duyduğun gizemli, tehditkâr yabancıdır. Nesiller boyunca insanlar Çingenelerin yamyam olduğuna inandılar. Büyüdüğüm yerde –Bükreş civarındaki Balteni’de–, bizim Kabil’in torunları olduğumuzu ve ebediyen lanetlendiğimizi iddia ederlerdi. Babam Arnavutluk’ta <span class="ideitalik">bulibaşa’</span>ydı, yani yerel Çingenelerin lideri ve yargıcıydı; ama Kalderaşların gözünde işsiz bir nalbanttı sadece.”</p>
      <p class="normal1">Raskol derin bir nefes aldı. </p>
      <p class="normal1">“Eve küçük, kahverengi bir evcil ayı getirdiği zaman babamın gözlerinde gördüğüm ifadeyi asla unutmayacağım. Ayıyı bir grup Ursari’den, son parasıyla almıştı. ‘Dans edebiliyor’ dedi babam. Komünistler dans eden ayıları izlemek için para veriyorlardı. Böylece kendilerini daha iyi hissediyorlardı. Ağabeyim Stefan ayıyı beslemeye çalıştı, ama hayvan yemek yemiyordu; annem onun hasta olup olmadığını sordu. Babam ta Bükreş’ten buraya kadar yürüdüklerini, ayının sadece yorgun olduğunu söyledi. Ayı dört gün sonra öldü.”</p>
      <p class="normal1">Raskol gözlerini kapayıp kederle gülümsedi. “O sonbahar Stefan’la ben kaçtık. Sofradan iki boğaz eksilmişti. Kuzeye gittik.”</p>
      <p class="normal1">“Kaç yaşındaydınız?”</p>
      <p class="normal1">“Ben sekiz, Stefan on iki. Planımız Batı Almanya’ya gitmekti. Batı Almanya o sıralar dünyanın dört bir yanından gelen mültecileri kabul edip besliyordu. Bu şekilde telafi ediyorlardı herhalde. Stefan yaşımız küçük olduğundan büyük ihtimalle kabul edileceğimizi düşünüyordu. Ama Polonya sınırında durdurulduk. Varşova’ya varınca doğu tren garı Wschodnia’da, bir köprünün altında yatmaya başladık; birer battaniyemiz vardı. Bir <span class="ideitalik">schlepper</span> yani insan kaçakçısı bulabileceğimizi biliyorduk. Birkaç günlük aramadan sonra, Rumence konuşan birini bulduk; kendine sınır rehberi diyordu ve bizi Batı Almanya’ya götüreceğine söz verdi. Paramız yoktu, ama ödeme yapmanın başka yolları olduğunu söyledi; güzel Çingene oğlanlar için iyi para veren adamlar tanıyormuş. Ne demek istediğini anlamadım, ama Stefan anladı. Rehberi kenara çekti ve bağıra çağıra tartıştılar; adam beni gösterip duruyordu. Stefan da başını hayır anlamında sallayıp duruyordu ve sonunda rehber kollarını kaldırıp pes etti. Stefan onu beklememi, arabayla döneceğini söyledi. Dediğini yaptım, ama saatler geçti. Gece olunca yatıp uyudum. Köprü altındaki ilk iki gecemde, yük vagonlarının fren seslerine uyanmıştım; ama genç kulaklarım asıl dikkat etmem gereken seslerin onlar olmadığını çabucak öğrenmişti. Bu yüzden uyudum ve gece yarısı hafif ayak sesleri duyana dek uyanmadım. Stefan gelmişti. Battaniyesinin altına girip ıslak duvara yaslandı. Ağladığını duyabiliyordum, ama gözlerimi sımsıkı kapadım ve hiç kımıldamadım. Az sonra tren seslerini tekrar duymaya başladım.” Raskol başını kaldırdı. “Trenleri sever misin <span class="ideitalik">Spiuni</span>?”</p>
      <p class="normal1">Harry başıyla onayladı. </p>
      <p class="normal1">“Ertesi gün rehber geldi. Daha çok paraya ihtiyacı varmış. Stefan yine arabayla gitti. Dört gün sonra, şafak vakti uyandığımda Stefan’ı gördüm. Bütün geceyi uykusuz geçirmiş olmalıydı. Her zamanki gibi kısık gözlerle yatıyordu ve sabahın erken saatlerinin dondurucu soğuğunda buharlı nefesini görüyordum. Alnı kanlıydı ve dudağı şişmişti. Battaniyemi alıp tren istasyonuna gittim; batıya gitmek için bekleyen bir Kalderaş ailesi oraya, tuvaletlerin önüne yerleşmişti. En büyük oğullarıyla konuştum. Bana <span class="ideitalik">schlepper </span>sandığımız adamın o bölgede çalışan ve istasyon civarında sık sık takılan bir pezevenk olduğunu söyledi; adam çocuğun babasına en küçük iki oğlu için otuz zloti teklif etmiş. Çocuğa battaniyemi gösterdim. Kalındı ve iyi durumdaydı; Lublin’deki bir çamaşırhane kuyruğundan çalmıştım. Çocuk battaniyemi beğendi. Aralık ayı yakındı. Çocuğa bıçağını görmek istediğimi söyledim. Bıçağı gömleğinin altındaydı.”</p>
      <p class="normal1">“Bıçağı olduğunu nereden biliyordun?”</p>
      <p class="normal1">“Bütün Çingenelerin bıçağı vardır. Kendi bıçaklarıyla yemek yerler. Yakın akrabalarına bile kullandırmazlar... <span class="ideitalik">marime’</span>den, yani kirlenmekten korktukları için. Ama çocuk için iyi bir alışveriş oldu. Bıçağı ufak ve kördü. Neyse ki demiryolu atölyesindeki demirciye bilettim.”</p>
      <p class="normal1">Raskol sağ elinin serçeparmağının uzun, sivri tırnağını burun kemerinde gezdirdi. </p>
      <p class="normal1">“O gece, Stefan arabaya binince, pezevenge bana da müşteri bulmasını söyledim. Beklememi söyledi sırıtarak. Geri geldiğinde, ben köprünün gölgesinde duruyordum; gelip geçen trenleri seyrediyordum. ‘Gel <span class="ideitalik">Sinti</span>’ diye seslendi. ‘İyi bir müşterim var. Zengin bir Partili. Hadisene, çok zamanımız yok!’ ‘Krakow trenini beklemeliyiz’ diye karşılık verdim. Gelip beni kolumdan tuttu. ‘Hemen şimdi gelmelisin, anlıyor musun?’ dedi. Boyum onun göğsüne ancak geliyordu. ‘İşte geliyor’ diye gösterdim. Beni bırakıp yukarı baktı. Solgun yüzlerimizi birlikte kaldırıp yukarı bakarken, siyah çelik vagonlar tepemizden peş peşe geçtiler. Sonra beklediğim an geldi. Fren yapılınca, çeliğin çeliğe sürtünmesiyle kopan çığlıklar. Diğer tüm sesleri boğuyordu.”</p>
      <p class="normal1">Harry, Raskol’un yalan söyleyip söylemediğini anlamak istercesine gözlerini kıstı. </p>
      <p class="normal1">“Son vagonlar ağır ağır geçip giderken, pencerelerden birinden bana bakan bir kadın gördüm. Hayalete benziyordu. Anneme benziyordu. Kanlı bıçağı kaldırıp ona gösterdim. Ve sana bir şey diyeyim mi <span class="ideitalik">Spiuni</span>? Hayatımda ilk ve son kez kendimi tamamen mutlu hissettim.” Raskol o anı tekrar yaşamak istercesine gözlerini kapadı. “<span class="ideitalik">Koke per koke. </span>Kana kan. Arnavutlar öyle derler. Tanrı’nın insanoğluna bahşettiği en güzel ve en tehlikeli içki.” </p>
      <p class="normal1">“Sonra ne oldu?”</p>
      <p class="normal1">Raskol gözlerini açtı. “<span class="ideitalik">Baxt </span>nedir bilir misin <span class="ideitalik">Spiuni</span>?”</p>
      <p class="normal1">“Hiçbir fikrim yok.”</p>
      <p class="normal1">“Kaderdir. Cehennem ve karma. Hayatlarımızı yönetendir. Pezevengin cüzdanını aldığımda, içinde üç bin zloti vardı. Stefan dönünce cesedi rayların üstünden taşıyıp, doğuya giden yük vagonlarından birinin içine attık. Sonra kuzeye gittik. İki hafta sonra, Gdansk’tan Göteborg’a giden bir tekneye gizlice bindik. Oradan da Oslo’ya ve Töyen’deki bir araziye gittik; oradaki dört karavandan üçünde Çingeneler kalıyordu. Dördüncü karavan eskiydi, sahipsizdi, şaftı kırıktı. O karavanda beş yıl kaldık. O Noel arifesinde, dokuzuncu doğum günümü elimizde kalan tek battaniyenin altında, bisküvilerle ve bir bardak sütle kutladık. Noel gününde ilk büfe soygunumuzu gerçekleştirince, doğru yere geldiğimizi anladık.” Raskol neşeyle gülümsedi. “Bir bebeğin elinden şekerini almak gibiydi.” </p>
      <p class="normal1">Uzun süre sessizce oturdular. </p>
      <p class="normal1">“Hâlâ bana tamamen inanmış gibi görünmüyorsun” dedi Raskol sonunda. </p>
      <p class="normal1">“Fark eder mi?” diye sordu Harry.</p>
      <p class="normal1">Raskol gülümsedi. “Anna’nın sana âşık olmadığını nereden biliyorsun?” diye sordu. </p>
      <p class="normal1">Harry omuz silkti. </p>
      <p class="normal1"> </p>
      <p class="normal1">Birbirlerine kelepçelenmiş halde Kanal’da yürüyorlardı.</p>
      <p class="normal1">“Soyguncunun kim olduğunu bildiğimi varsayma” dedi Raskol. “Yurtdışından gelmiş de olabilir.”</p>
      <p class="normal1">“Biliyorum” dedi Harry. </p>
      <p class="normal1">“İyi.”</p>
      <p class="normal1">“Peki, Anna, Stefan’ın kızıysa ve Stefan Norveç’te yaşıyorsa, neden cenazeye gelmedi?”</p>
      <p class="normal1">“Çünkü öldü. Birkaç yıl önce, çatı inşa ederken düştü.”</p>
      <p class="normal1">“Peki ya Anna’nın annesi?”</p>
      <p class="normal1">“Stefan ölünce ablası ve ağabeyiyle birlikte güneye, Romanya’ya taşındı. Bende adresi yok. Bir adresi olduğundan bile şüpheliyim.”</p>
      <p class="normal1">“Ivarsson’a Anna’nın akrabalarının, Anna onları rezil ettiği için cenazeye katılmadıklarını söylemişsin.”</p>
      <p class="normal1">“Öyle mi demişim?” Harry, Raskol’un eğlendiğini kahverengi gözlerinden anladı. “Yalan söyledim desem bana inanır mısın?”</p>
      <p class="normal1">“Evet.”</p>
      <p class="normal1">“Ama yalan söylemiyordum. Ailesi Anna’yı reddetti. Babasının gözünde o yoktu artık. Babası onun adını bile ağzına almıyordu. <span class="ideitalik">Marime’</span>den korktuğu için. Anlıyor musun?”</p>
      <p class="normal1">“Sanırım hayır.”</p>
      <p class="normal1">Karakola girip asansörü beklediler. Raskol kendi kendine bir şeyler mırıldandıktan sonra yüksek sesle “Bana neden güveniyorsun <span class="ideitalik">Spiuni</span>?” dedi. </p>
      <p class="normal1">“Seçme şansım var mı ki?”</p>
      <p class="normal1">“Seçme şansı hep vardır.”</p>
      <p class="normal1">“Daha önemlisi şu: Sen bana neden güveniyorsun? Benden aldığın anahtar, yani Anna’nın dairesinin anahtarı, sana gönderilen anahtarın aynısı olabilir; ama ben, sana verdiğim anahtarı katilin evinde bulmamış da olabilirim.”</p>
      <p class="normal1">Raskol başını hayır anlamında salladı. “Yanlış anlamışsın. Ben kimseye güvenmem. Sezilerime güvenirim sadece. Ve sezilerim senin aptal olmadığını söylüyor. Herkes bir şey için yaşar. Ellerinden alınabilecek bir şey için. Bu senin için de geçerli. Bütün mesele bu.”</p>
      <p class="normal1">Asansör kapıları kayarak açılınca içeri girdiler. </p>
      <p class="normal1"> </p>
      <p class="normal1">Harry loşlukta Raskol’u inceledi. Adam dimdik oturmuş, avuçlarını birbirine yaslamış halde, ifadesiz bir yüzle banka soygununun videosunu seyrediyordu. Tabanca patlaması Acı Evi’nde gürleyince bile kılını kıpırdatmadı. </p>
      <p class="normal1">“Tekrar seyretmek ister misin?” diye sordu Harry videonun sonuna, İnfazcı’nın Industrigata’da gözden kaybolduğu kısma geldiklerinde. </p>
      <p class="normal1">“Gerek yok” dedi Raskol. </p>
      <p class="normal1">“Eee?” dedi Harry, heyecanını sesinden belli etmemeye çalışarak. </p>
      <p class="normal1">“Başka var mı?”</p>
      <p class="normal1">Harry kötü haber alacağı hissine kapıldı.</p>
      <p class="normal1">“Şey, elimde bankanın çaprazındaki 7-Eleven’da yapılmış bir kayıt var; İnfazcı bankayı soymadan önce orada bekledi.”</p>
      <p class="normal1">“Oynat.”</p>
      <p class="normal1">Harry videoyu iki kez oynattı. “Eee?” diye yineledi, karşılarındaki ekranda kar fırtınası belirince. </p>
      <p class="normal1">“Başka bazı soygunları da onun yaptığının düşünüldüğünü biliyorum ve o kayıtları da seyredebiliriz” dedi Raskol saatine bakarak. “Ama zaman kaybı olur.”</p>
      <p class="normal1">“Zamanın yeterince sahip olduğun tek şey olduğunu söyledin sanıyordum.”</p>
      <p class="normal1">“Apaçık bir yalandı” diyen Raskol ayağa kalkıp elini uzattı. “Zaman yeterince sahip olmadığım tek şey. Kelepçeyi tak <span class="ideitalik">Spiuni.</span>”</p>
      <p class="normal1">Harry kendine küfretti. Raskol’u kelepçeledi ve masayla duvarın arasından yan yan geçerek kapıya gittiler. Harry kapı kolunu tuttu. </p>
      <p class="normal1">“Banka soyguncularının çoğu basit düşünür” dedi Raskol. “O yüzden banka soyguncusu olurlar.” </p>
      <p class="normal1">Harry durdu. </p>
      <p class="normal1">“Dünyanın en ünlü banka soyguncularından biri Amerikalı Willie Sutton’dı” dedi Raskol. “Tutuklanıp duruşmaya çıkarıldığında, yargıç ona neden banka soyduğunu sordu. Sutton şöyle karşılık verdi: ‘<span class="ideitalik">Çünkü para orada.’ </span>Bu ifadenin gündelik Amerikan İngilizcesine yerleşmeye başlaması, dilin ne kadar muhteşem bir şekilde düz ve kolay olabildiğinin kanıtı bence. Bana göre, o söz enselenmiş bir geri zekâlıyı temsil ediyor sadece. İyi banka soyguncuları ünlü değildir; onların sözlerini de sağdan soldan duyamazsın. Onlardan bahsedildiğini asla duymazsın, çünkü asla yakalanmazlar. Çünkü onlar düz davranmazlar ve basit düşünmezler. Senin aradığın kişi onlardan biri.”</p>
      <p class="normal1">Harry bekledi. </p>
      <p class="normal1">“Grette” dedi Raskol. </p>
      <p class="normal1"> </p>
      <p class="normal1">“Grette mi?” Beate, Harry’ye pörtlemiş gözlerle bakıyordu. “Grette mi?” Boyun damarı kabarmıştı. “Grette’nin o sırada başka yerde olduğu kanıtlandı! Trond Grette soyguncu değil, sinirleri zayıf bir muhasebeci! Trond Grette...”</p>
      <p class="normal1">“Masum” dedi Harry. “Biliyorum.” Ofis kapısını arkasından kapamıştı ve masanın önündeki koltuğa gömülmüştü. “Ama Trond Grette’den bahsetmiyorum.”</p>
      <p class="normal1">Beate’nin ağzı yüksek bir şapırtıyla kapandı. </p>
      <p class="normal1">“Lev Grette’yi duydun mu hiç?” diye sordu Harry. “Raskol onu ilk otuz saniyede tanıdığını, ama kaydın geri kalanını sırf emin olmak için izlediğini söyledi; çünkü Lev Grette yıllardır ortalıkta yokmuş. Raskol’un son duyduğu söylentiye göre, Grette yurtdışında yaşıyormuş.”</p>
      <p class="normal1">“Lev Grette” dedi Beate; gözleri donuklaştı. “Tam bir mucize çocuktu. Babamın ondan bahsettiğini hatırlıyorum. Daha on altı yaşındayken yaptığından şüphelenilen soygunların raporlarını okudum. Efsaneydi çünkü asla yakalanmadı; ayrıca sırra kadem bastığında elimizde onun parmak izleri bile yoktu.” Harry’ye baktı. “Nasıl bu kadar aptal olabildim? Boyları aynı. Yüz hatları benziyor. Trond Grette’nin ağabeyi o, değil mi?”</p>
      <p class="normal1">Harry başıyla onayladı.</p>
      <p class="normal1">Beate kaşlarını çattı. “Ama bu durumda Lev Grette yengesini vurmuş oluyor.”</p>
      <p class="normal1">“Bazı şeyleri açıklığa kavuşturuyor bu, değil mi?”</p>
      <p class="normal1">Kadın ağır ağır başını sallayarak onayladı. “Yüzlerinin arasında yirmi santim olmasını. Birbirlerini tanıyorlardı.”</p>
      <p class="normal1">“Ve Lev Grette yengesinin onu tanıdığını düşündüyse...”</p>
      <p class="normal1">“Tabii ya” dedi Beate. “O kadın bir görgü tanığıydı. Lev Grette, kadının kendisini ele vermesi riskine giremezdi.”</p>
      <p class="normal1">Harry ayağa kalktı. “Halvorsen’e söyleyeyim de bize cidden sert bir kahve yapsın. Sonra da videoya bir bakalım.”</p>
      <p class="normal1"> </p>
      <p class="normal1">“Bence Lev Grette, Stine’nin orada çalıştığını bilmiyordu” dedi Harry ekrana bakarak. “İşin ilginç tarafı, kadını muhtemelen tanıdı ve yine de rehine olarak kullanmaya karar verdi. Yakın durduklarında kadının onu en azından sesinden tanıyacağını biliyordu herhalde.”</p>
      <p class="normal1">Banka soygununun kaydını izleyen Beate başını şaşkınlıkla salladı; kaydın şimdiki kısmında ortalığa geçici bir sessizlik çökmüştü ve August Schulz ayaklarını sürüyerek yürüyordu. “Neden yaptı peki?”</p>
      <p class="normal1">“O profesyonel. Hiçbir şeyi şansa bırakmıyor. Stine Grette <span class="ideitalik">şu </span>andan itibaren ölüme mahkûmdu.” Harry soyguncunun içeri girip de etrafa göz gezdirdiği anı dondurdu. “Lev Grette kadını görüp onun kendisini tanıyabileceğini anlayınca, onun ölmesi gerektiğini anladı. Kadını zaten öldüreceğinden, onu rehine olarak kullanabilirdi.”</p>
      <p class="normal1">“Çok acımasız biri.”</p>
      <p class="normal1">“Hem de nasıl. Anlamadığım tek şey şu: Zaten başka banka soygunları yüzünden aranıyorken, neden tanınmamak için cinayet işleyecek kadar ileri gitti?”</p>
      <p class="normal1">Weber kahve tepsisi taşıyarak içeri girdi. </p>
      <p class="normal1">“Evet ama Lev Grette herhangi bir soygun yüzünden aranmıyor ki” dedi, tepsiyi sehpaya özenle koyarken. Oda 50’li yıllarda dekore edilmiş, sonra hiç ellenmemiş gibi görünüyordu. Pelüş koltuklar, piyano ve pencere pervazındaki tozlu bitkiler içeriye tuhaf bir dinginlik katıyordu. Köşedeki duvar saatinin sarkacı bile sessizce sallanıyordu. Şömine rafında duran çerçeveli fotoğraftaki beyaz saçlı, parlak gözlü kadın sessizce gülüyordu. Weber’in sekiz yıl önce dul kalmasından sonra gömüldüğü sessizlik, etrafındaki her şeyi susturmuş gibiydi; piyanodan ses çıkarmak bile güç olurdu sanki. Daire Töyen’deki eski bir apartmanın zemin katındaydı, ama dışarıdan gelen araba gürültüsü sessizliği iyice belirginleştiriyordu. Weber berjer koltuklardan birine ihtiyatla, müzede sergilenen bir antikaya otururcasına oturdu. </p>
      <p class="normal1">“Grette’nin herhangi bir soyguna katıldığına dair bir kanıt bulamadık. Görgü tanığı bulamadık; muhbirlerden de hayır gelmedi ve parmak izi gibi adli tıp ipuçları da bulamadık. Raporlar onun zanlı olduğunu onaylıyor sadece.”</p>
      <p class="normal1">“Hımm. Yani Stine Grette onu ele vermezse, sabıka kaydı temiz kalacaktı öyle mi?”</p>
      <p class="normal1">“Evet. Bisküvi?”</p>
      <p class="normal1">Beate başını hayır anlamında salladı. </p>
      <p class="normal1">Weber tatil günündeydi, ama Harry onu aramış ve hemen konuşmakta diretmişti. Weber’in evine misafir gelmesinden hoşlanmadığını biliyordu, ama yapılacak bir şey yoktu. </p>
      <p class="normal1">“<span class="ideitalik">Krimsteknisk</span>’teki nöbetçi memurla konuştuk; Coca-Cola şişesindeki parmak izlerini, Lev Grette’nin daha önce soyduğundan şüphelenilen bankalardan alınmış parmak izleriyle karşılaştırmasını istedik” dedi Beate. “Bir şey çıkmadı.”</p>
      <p class="normal1">“Dediğim gibi” dedi Weber, kahve demliğinin kapağının iyice kapanıp kapanmadığını kontrol ederek, “Lev Grette’nin parmak izleri herhangi bir suç mahallinde bulunmadı.”</p>
      <p class="normal1">Beate notlarını karıştırdı. “Raskol’a katılıyor musun; Lev Grette aradığımız adam mı sence?”</p>
      <p class="normal1">“Eh, neden olmasın?” Weber kahve koymaya başladı. </p>
      <p class="normal1">“Çünkü yaptığından şüphelenilen soygunlardan hiçbirinde şiddet kullanmamıştı. Ayrıca kurban onun yengesiydi. Tanınma korkusu... cinayet işlemek için oldukça yetersiz bir sebep değil mi?”</p>
      <p class="normal1">Weber kahve koymayı kesip Beate’ye baktı. Harry’ye şaşkınlıkla göz attı; Harry omuz silkti. </p>
      <p class="normal1">“Hayır” dedi Weber. Ve kahve koymaya devam etti. Beate kıpkırmızı kesildi. </p>
      <p class="normal1">“Weber suçluların tespiti konusunda eski kafalıdır” dedi Harry özür dilercesine. “Cinayetin tanımı gereği, mantıklı sebepler yüzünden işlenemeyeceğini düşünür. Cinayet sebepleri zaman zaman mantıklı gelebilse de, asıl sebep çeşitli düzeylerde kafa karışıklığıdır sadece.”</p>
      <p class="normal1">“Aynen öyle” dedi Weber kahve demliğini bırakarak. </p>
      <p class="normal1">“Peki” dedi Harry, “polisin elinde kanıt yoksa Lev Grette neden ülkeyi terk etti acaba?”</p>
      <p class="normal1">Weber koltuğun kolçağını görünmez tozlardan temizledi. “Kesin bir şey bilmiyorum.”</p>
      <p class="normal1">“<span class="ideitalik">Kesin bir şey </span>mi?”</p>
      <p class="normal1">Weber kahve fincanının ince, narin, porselen kulpunu iri, tombul başparmağıyla ve nikotin lekeli işaretparmağıyla tuttu. “O aralar bir söylenti dolanıyordu. İnanmıyorduk. Güya Lev Grette polisten kaçmıyormuş aslında. Son banka soygununda terslik olmuş. Grette partnerini zor durumda bırakıp kaçmış.”</p>
      <p class="normal1">“Nasıl zor durumda?”</p>
      <p class="normal1">“Kimse bilmiyordu. Grette’nin kaçış sürücüsü olduğunu ve polis gelince diğer adamı bankada bırakıp kaçtığını düşünenler vardı. Kimileri de soygunun başarılı geçtiğini, ama Grette’nin tüm parayı alıp yurtdışına kaçtığını söylüyordu.” Weber bir yudum kahve alıp fincanı dikkatle bıraktı. “O konuyla ilgili asıl ilginç soru nasıl değil kim sorusu. Bu ikinci kişi kimdi?”</p>
      <p class="normal1">Harry, Weber’in gözlerini inceledi. “Yoksa şey mi diyorsun...?”</p>
      <p class="normal1">Deneyimli adli tıp uzmanı başıyla onayladı. Beate’yle Harry bakıştılar.</p>
      <p class="normal1">“Hassiktir” dedi Harry.</p>
      <p class="normal1"> </p>
      <p class="normal1">Beate, Töyengata’da sağdan gelen arabaların arasında boşluk bulmayı beklerken gözünü soldan akan trafikten ayırmıyordu. Arabanın tepesine yağmur damlaları vuruyordu. Harry gözlerini kapadı. Odaklanırsa, gelip geçen arabaların sesini bir feribotun pruvasına çarpan dalgaların sesine dönüştürebileceğini ve o feribotta durup esintiyi hissederken, dedesinin elini tutup aşağıdaki beyaz köpüklere bakacağını biliyordu. Ama zamanı yoktu. </p>
      <p class="normal1">“Yani Raskol’un Lev Grette’yle kapanmamış hesabı vardı” dedi Harry gözlerini açarak. “Ve soyguncunun o olduğunu söyledi. Videodaki adam sahiden Grette mi, yoksa Raskol intikam almaya mı çalışıyor sadece? Veya sırf bizi kandırmak için yalan mı söylüyor?”</p>
      <p class="normal1">“Veya Weber’in dediği gibi... sadece bir söylenti miydi?” dedi Beate. Sağdan arabalar geldikçe parmaklarını direksiyona sabırsızca, tık tık vuruyordu. </p>
      <p class="normal1">“Haklı olabilirsin” dedi Harry. “Raskol, Grette’den intikam almak istese, bunun için polisin yardımına ihtiyaç duymazdı. Diyelim ki söylentiler yanlış ve aradığımız soyguncu da Grette değil; Raskol neden onu seçti peki?”</p>
      <p class="normal1">“Öylesine mi?”</p>
      <p class="normal1">Harry başını hayır anlamında salladı. “Raskol bir stratejist. Yanlış adamı sebepsiz yere seçmez. İnfazcı yalnız çalışmıyordu bence.”</p>
      <p class="normal1">“Ne demek istiyorsun?”</p>
      <p class="normal1">“Belki de soygunları başka biri planlamıştı. Silah bulan. Kaçış arabasını ayarlayan. Daire tutan. Soygundan sonra giysileri ve silahları yok eden bir temizlikçi. Kirli para aklayan biri.”</p>
      <p class="normal1">“Raskol mu?”</p>
      <p class="normal1">“Raskol dikkatimizi gerçek suçludan uzaklaştırmak istese, bunun en iyi yolu bizi yerini kimsenin bilmediği, ölüp gömülmüş ya da yurtdışında sahte isimle yeni bir hayat kurmuş bir adamın, asla bulamayacağımız bir zanlının peşine düşürmesi değil mi? Böylece onun adamını yakalamamızı önlemiş olur.”</p>
      <p class="normal1">“Sence yalan mı söylüyor yani?”</p>
      <p class="normal1">“Bütün Çingeneler yalan söyler.”</p>
      <p class="normal1">“Ya?”</p>
      <p class="normal1">“Raskol’un sözü.”</p>
      <p class="normal1">“Espri anlayışı iyiymiş öyleyse. Peki herkese yalan söylüyorsa sana neden söylemesin ki?”</p>
      <p class="normal1">Harry yanıt vermedi. </p>
      <p class="normal1">“Sonunda boşluk” diyen Beate gaz pedalına hafifçe dokundu. </p>
      <p class="normal1">“Bekle!” dedi Harry. “Sağa sap. Finnmarkgata’ya.”</p>
      <p class="normal1">Can sıkıntısıyla “Tamam” diyen kadın, Töyen Parkı’nın önünden geçen yola saptı. “Nereye gidiyoruz?”</p>
      <p class="normal1">“Trond Grette’yi evinde ziyaret edeceğiz.”</p>
      <p class="normal1"> </p>
      <p class="normal1">Tenis kortunun ağı götürülmüştü. Ve Grette’nin evinin bütün pencereleri karanlıktı. </p>
      <p class="normal1">“Evde yok” dedi Beate, zili iki kez çaldıktan sonra. </p>
      <p class="normal1">Komşunun penceresi açıldı. </p>
      <p class="normal1">“Trond evde” dedi buruşuk yüzlü kadın, tiz sesle; Harry kadının yüzünün daha da esmerleşmiş olduğunu düşündü. “Açmıyor. Parmağını zilden çekmezsen gelir.”</p>
      <p class="normal1">Beate zile bastı; evin içinden gelen ürkütücü zil sesini işittiler. Komşunun penceresi kapandı ve hemen ardından, tepkisiz gözlerinin altında koyu, mor torbalar bulunan solgun bir yüz gördüler karşılarında. Trond Grette’nin üstünde sarı bir ropdöşambr vardı. Bir hafta uyuduktan sonra yataktan yeni kalkmış gibi görünüyordu. Ve uykusunu alamamış gibi. Tek kelime etmeden elini kaldırıp girmelerini işaret etti. Sol elinin serçeparmağındaki elmas yüzük ışıldadı. </p>
      <p class="normal1"> </p>
      <p class="normal1">“Lev farklıydı” dedi Trond. “Daha on beş yaşındayken cinayet işlemeye kalktı.”</p>
      <p class="normal1">Güzel bir anıyı hatırlarcasına, dalgınca gülümsedi. </p>
      <p class="normal1">“Ortak genlerimiz yoktu sanki. Onda olmayan şeyler bende vardı... Bende olmayan şeyler de onda. Burada, Disengrenda’da, bu evde büyüdük. Lev mahallede efsaneydi, bense Lev’in küçük kardeşiydim sadece. Hatırlayabildiğim en eski şeylerden biri bir okul anısı; Lev teneffüste çatıya çıkmıştı. Okul dört katlıydı ve öğretmenlerden hiçbiri Lev’i indirmeye cesaret edemiyordu. Biz aşağıdan tezahürat yaparken Lev kollarını açıp dans etti. Mavi göğün altındaki bedenini hâlâ görebiliyorum. Bir an olsun korkmadım; ağabeyimin düşebileceği aklıma bile gelmedi. Kimsenin gelmedi sanırım. Lev, Traverveien’da oturan Gausten kardeşlere karşı koyan ilk çocuktu; oysa onlar iki yaş büyüktüler ve ıslahevinde kalmışlardı. Lev on dört yaşındayken babamın arabasını alıp Lilleström’e gitti ve istasyon büfesinden bir torba Twist çaldı. Babamın haberi olmadı. Lev şekerleri bana verdi.”</p>
      <p class="normal1">Trond Grette gülmeye çalışıyor gibiydi. Masaya oturmuşlardı. Trond kakao yapmıştı. Kakao kutusuna uzun uzun bakmıştı önce. Metal kutunun üstünde keçeli kalemle yazılmış KAKAO yazısı vardı. Elyazısı düzgündü, kadınsıydı. </p>
      <p class="normal1">“İşin en kötü tarafı şu ki, Lev iyi bir hayata sahip olabilirdi” dedi Trond. “Onun sorunu çabucak sıkılmasıydı. Herkes onun Skeid’de son yıllarda görülen en yetenekli genç futbolcu olduğunu söylüyordu, ama genç milli takıma seçilince gitmedi. On beş yaşındayken gitar ödünç aldı ve iki ay sonra okulda kendi şarkılarını çalmaya başladı. Sonra Waaktar diye bir çocuk ona Grorud’da kurdukları müzik grubuna katılmasını teklif etti, ama Lev reddetti çünkü yeterince iyi değillerdi. Lev her şeyi başarabilecek insanlardandı. Ödevlerini yapsa, o kadar kaytarmasa okulu rahatlıkla bitirebilirdi.” Trond yarım ağızla gülümsedi. “Kompozisyonlarını bana yazdırırdı, karşılığında da çalıntı mallar verirdi. En azından Norveççe dersinden geçti böylece.” Trond güldü, ama tekrar ciddileşti çabucak. “Sonra gitardan sıkılıp, bizden büyük olan Arvollu gençlerin çetesiyle takılmaya başladı. Lev sahip olduğu şeyleri bırakmasının asla tehlikeli olmadığını düşünüyordu sanki. Köşenin ardında başka, daha iyi, daha heyecan verici bir şeyler vardı hep.”</p>
      <p class="normal1">“Siz kardeşisiniz, o yüzden bunu sormam aptalca gelebilir, ama onu iyi tanıyor muydunuz?” diye sordu Harry. </p>
      <p class="normal1">Trond düşündü. “Hayır, aptalca bir soru değil. Evet, birlikte büyüdük. Ve evet, Lev dışadönük ve eğlenceliydi ve herkes onu tanımak istiyordu; sadece kızlar değil oğlanlar da. Ama Lev yalnız bir kurttu aslında. Bir keresinde bana asla gerçek arkadaşı olmadığını, sadece hayranları ve kız arkadaşları olduğunu söyledi. Lev’le ilgili bilmediğim çok şey vardı. Mesela bir gün Gausten kardeşler olay çıkarmaya geldiler. Üç kişiydiler ve hepsi de Lev’den büyüktü. Ben ve mahalleli diğer çocuklar, onları görür görmez tabanları yağladık. Ama Lev yerinden kımıldamadı. Beş yıl boyunca onu dövdüler. Sonra bir gün en büyük çocuk, yani Roger tek başına geldi. Biz her zamanki gibi tüydük. Ben evin kenarından gizlice bakınca, Roger’ın yerde yattığını, üstünde Lev’in oturduğunu gördüm. Lev dizlerini Roger’ın kollarına bastırmıştı ve bir çubuğu tutuyordu. Görmek için yaklaştım. İkisi de hızlı hızlı soluyor, bunun dışında çıt çıkarmıyorlardı. İşte o zaman Lev’in çubuğu Roger’ın gözüne saplamış olduğunu gördüm.”</p>
      <p class="normal1">Beate koltuğunda kımıldandı. </p>
      <p class="normal1">“Lev çok dikkat ve özen gerektiren bir şey yapıyormuşçasına tamamen odaklanmıştı. Gözü dışarı çıkarmaya çalışıyor gibiydi. Roger’dan kan akıyordu; gözünden akan kan kulağına iniyor ve kulak memesinden asfalta damlıyordu. Ortalık öyle sessizdi ki kanın damlayışını duyabiliyordum. Şıp, şıp, şıp.”</p>
      <p class="normal1">“Ne yaptınız?” diye sordu Beate.</p>
      <p class="normal1">“Kustum. Kan görmeye dayanamam; başım döner, kötü olurum.” Trond başını salladı. “Lev, Roger’ı bırakıp benimle birlikte eve döndü. Roger’ın gözünü iyileştirdiler, ama Gausten kardeşleri bir daha mahallemizde görmedik hiç. Ama Lev’in o çubuklu halini asla unutmayacağım. Ağabeyimin öyle anlarda başka birine, tuhaf ve beklenmedik zamanlarda çıkagelen tanımadığım birine dönüştüğünü düşündüğüm oluyordu. Maalesef o olaydan sonra bu habersiz ziyaretler giderek sıklaştı.”</p>
      <p class="normal1">“Lev’in cinayet işlemeye kalkıştığını söylemiştiniz.”</p>
      <p class="normal1">“Pazar sabahıydı. Lev bisiklete atlayıp Ringvein’daki üstgeçitlerden birine gitti; yanında tornavidayla kurşunkalem vardı. O üstgeçitleri bilirsiniz, değil mi? Biraz ürkütücüdürler, çünkü kare şeklindeki metal ızgaraların üstünden geçmek gerekir ve yedi metre aşağıdaki asfalt görünür. Dediğim gibi, pazar sabahıydı ve etrafta çok insan yoktu. Lev ızgaralardan birinin vidalarını gevşetti; bir kenarda iki vida bıraktı, diğer köşenin altına da kurşun kalemi koydu. Sonra bekledi. Önce bir kadın geldi; Lev’in deyişiyle ‘yeni düzülmüş gibi’ görünüyordu. Şıktı, saçı başı dağılmıştı, topuğu kırıldığı için topallıyordu.” Trond hafifçe güldü. “Lev sadece on beş yaşında olsa da hayatı tanıyordu.” Fincanını ağzına götürdü ve mutfak penceresinden dışarıya şaşkınlıkla baktı; döner kurutucuların arkasındaki çöplüğün önüne bir çöp kamyonu park edilmişti. “Bugün pazartesi mi?”</p>
      <p class="normal1">“Hayır” dedi Harry; fincanına dokunmamıştı. “Kıza ne oldu?”</p>
      <p class="normal1">“O üstgeçidin metal ızgaraları iki sıra halinde uzanır. Kız soldan gitti. Şansım yokmuş dedi Lev sonradan. O adam düşeceğine kız düşseydi keşke dedi. Kızdan sonra adam geldi. Sağdan yürüyordu. Vidaları gevşetilmiş ızgara, köşedeki kalem yüzünden biraz kalkık duruyordu. Lev adamın yaklaştıkça tehlikeyi gördüğünü ve o yüzden giderek yavaşladığını söyledi. Adam tam son adımı atacakken havada donakaldı sanki.”</p>
      <p class="normal1">Trond kamyonun bütün mahallenin çöplerini inleyerek çiğnemesini seyrederken başını yavaşça salladı. </p>
      <p class="normal1">“Adam ayağını indirince ızgara, döşeme kapağı gibi açılıverdi. Hani şu duvar kâğıtlarında resimleri olan kapaklar vardır ya. Asfalt yola düşen adamın bacakları kırıldı. Pazar sabahı olmasa anında araba çarpardı. Şansım yokmuş dedi Lev.”</p>
      <p class="normal1">“Polise de öyle mi dedi?” diye sordu Harry. </p>
      <p class="normal1">“Polise de, evet” dedi Trond fincanının içine bakarak. “İki gün sonra geldiler. Kapıyı açtım. Dışarıdaki bisikletin sahibi bu evde mi oturuyor diye sordular. Evet dedim. Lev’in üstgeçitten bisikletle uzaklaştığını gören biri olmuş meğer; polise bisikletli, kırmızı ceketli bir delikanlı gördüğünü söylemiş. Ben de polise Lev’in o gün giydiği kapitone ceketi gösterdim.”</p>
      <p class="normal1">“Siz mi?” dedi Harry. “Ağabeyinizi ele mi verdiniz?”</p>
      <p class="normal1">Trond iç geçirdi. “Bisikletin benim olduğunu söyledim. Ceketin de. Lev’le ben görünüş itibarıyla birbirimize çok benzeriz.”</p>
      <p class="normal1">“Bunu neden yaptınız ki?”</p>
      <p class="normal1">“Yaşım küçüktü, daha on dört yaşındaydım; bana bir şey yapamazlardı. Lev’i ise eskiden Roger Gausten’in kaldığı ıslahevine gönderirlerdi.”</p>
      <p class="normal1">“Annenizle babanız ne dediler peki?”</p>
      <p class="normal1">“Ne diyebilirlerdi ki? Bizi tanıyan herkes Lev’in suçlu olduğunu biliyordu. Kızları çimdikleyen ve taş atan zırdeliydi o; bense ödevlerini yapan ve yaşlı kadınların karşıdan karşıya geçmelerine yardım eden iyi kalpli, kibar, küçük çocuktum. Sonrasında kimse o konudan bahsetmedi.”</p>
      <p class="normal1">Beate genzini temizledi: “Suçu sizin üstlenmeniz kimin fikriydi?”</p>
      <p class="normal1">“Benim. Lev’i her şeyden çok seviyordum. Ama artık o mesele kapandığına göre, gerçeği söyleyebilirim. Açıkçası...” Trond dalgınca gülümsedi. “O işi yapmaya cesaret eden kişi ben olsaydım keşke diye düşünüyorum bazen.”</p>
      <p class="normal1">Harry ile Beate fincanlarıyla sessizce oynadılar. Harry soruyu kimin soracağını merak etti. Ellen yanında olsa içgüdüsel olarak kimin soracağını bilirdi.</p>
      <p class="normal1">“Ağabeyiniz...?” diye sordular aynı anda. Trond onlara gözlerini kırpıştırarak baktı. Harry, Beate’ye başıyla onay verdi. </p>
      <p class="normal1">“Ağabeyiniz şimdi nerede yaşıyor?” diye sordu kadın. </p>
      <p class="normal1">“Lev’in... yerini mi soruyorsunuz?” Trond onlara hayretle baktı. </p>
      <p class="normal1">“Evet” dedi kadın. “Bir süredir yurtdışında olduğunu biliyoruz.”</p>
      <p class="normal1">Grette, Harry’ye döndü. “Meselenin Lev’le ilgili olduğunu söylememiştiniz.” Ses tonu suçlayıcıydı. </p>
      <p class="normal1">“Çeşitli şeylerden konuşacağımızı söyledik” dedi Harry. “Şimdi de sıra ona geldi.”</p>
      <p class="normal1">Trond ayağa fırlayıp fincanları kaptı, lavaboya gitti ve kakaoları oraya boşalttı. “Ama Lev... sonuçta o benim... hem onun ne alakası...?”</p>
      <p class="normal1">“Belki de hiç alakası yoktur” dedi Harry. “Bu durumda, onu soruşturma listemizden çıkarmamıza yardım etmenizi istiyoruz.”</p>
      <p class="normal1">“Bu ülkede yaşamıyor bile” diye inledi Trond, dönüp onlara bakarak. </p>
      <p class="normal1">Beate’yle Harry bakıştılar. </p>
      <p class="normal1">“Nerede yaşıyor peki?” diye sordu Harry. </p>
      <p class="normal1">Trond yanıt vermeden önce saniyenin tam onda biri kadar duraksadı. “Bilmiyorum.”</p>
      <p class="normal1">Harry dışarıdaki sarı çöp kamyonunun geçip gitmesini seyretti. “Yalan söylemeyi pek beceremiyorsunuz, değil mi?”</p>
      <p class="normal1">Trond ona ters ters bakarak karşılık verdi. </p>
      <p class="normal1">“Hımm” dedi Harry. “Ağabeyinizi bulmamıza yardımcı olmanızı bekleyemeyiz belki de. Öte yandan, öldürülen kişi karınızdı. Ve elimizde katilin ağabeyiniz olduğunu söyleyen bir görgü tanığı var.” Harry sözünü bitirirken gözlerini kaldırınca, Trond’un solgun derisinin altındaki âdemelmasının yukarı çıkıverdiğini gördü. Sonraki sessizlikte, yan daireden gelen radyo sesini duydular. </p>
      <p class="normal1">Harry öksürdü. “Yani bize söyleyebileceğiniz herhangi bir şey varsa gerçekten çok makbule geçer.”</p>
      <p class="normal1">Trond başını hayır anlamında salladı. </p>
      <p class="normal1">Birkaç dakika öylece oturdular; sonra Harry ayağa kalktı. “Tamam. Aklınıza bir şey gelirse bizi nerede bulacağınızı biliyorsunuz.”</p>
      <p class="normal1">Dışarıdaki basamaklara çıktıklarında, Trond geldikleri zamanki kadar yorgun görünmüyordu artık. Harry bulutların arasından görünen, alçalmış güneşe kırmızı gözlerle baktı. </p>
      <p class="normal1">“Bu sizin için kolay değil, biliyorum; ama belki de kırmızı ceketi sırtınızdan çıkarmanızın vakti gelmiştir artık.”</p>
      <p class="normal1">Grette karşılık vermedi ve arabayla otoparktan çıkarlarken gördükleri son şey, kapı önünde durup serçeparmağındaki elmas yüzükle oynayan Grette ile komşu evin penceresinin ardındaki buruşuk, bronzlaşmış yüz oldu. </p>
      <p class="normal1"> </p>
      <p class="normal1">Akşam çökünce bulutlar gözden kayboldu. Harry, Schröder’den evine giderken Dovregata’nın girişinde durdu. Aysız gökyüzünde yıldızlar ışıldıyordu. Işıklardan biri, kuzeydeki Gardemon Havalimanı’na doğru giden bir uçaktı. Orion’un At Başı Nebulası. At Başı Nebulası. Orion. Bunu Harry’ye söyleyen kimdi? Anna mıydı?</p>
      <p class="normal1">Harry dairesine geri dönünce, NRK haberlerini izlemek için televizyonu açtı. Amerikalı itfaiyecilerin kahramanlık öyküleri. Harry televizyonu kapadı. Sokakta bir adam, bir kadının ismini haykırdı; sarhoşa benziyordu. Harry ceplerinde Rakel’in yeni numarasını yazdığı kâğıdı ararken, AA yazılı anahtarın hâlâ kendisinde olduğunu keşfetti. Anahtarı telefon sehpasının çekmecesinin arka tarafına koyduktan sonra numarayı aradı. Açan olmadı. Telefon çaldığında, Harry arayanın Rakel olduğundan emin değildi; sahiden de, cızırtılı hatta konuşan kişi Öystein oldu. </p>
      <p class="normal1">“Burada ne biçim araba kullanıyorlar yahu!”</p>
      <p class="normal1">“Bağırmana gerek yok Öystein.”</p>
      <p class="normal1">“Bu yollarda beni öldürmeye çalışıyorlar resmen! Şarm El-Şeyh’te taksiye bindim. Güzel bir yolculuk olur diye düşündüm, nasılsa çölün ortasından geçeceğim, çok trafik yoktur dedim. Öyle yanılmışım ki. Şu an sağ olmam mucize diyorum sana. Hava da acayip sıcak! Ve buradaki çekirgeleri duymuş muydun... çöl cırcırböceklerini? Dünyanın en tiz sesli çekirgeleri bunlar. İnsanın beynini deliyorlar resmen, korkunç. Ama deniz muhteşem. Muhteşem! Tertemiz, yeşilimsi. Vücut sıcaklığında olduğundan suyu hissetmiyorsun bile. Dün denize gitmiştim, suya girdiğimden emin olamadım...”</p>
      <p class="normal1">“Deniz sıcaklığını boş ver Öystein. Sunucuyu buldun mu?”</p>
      <p class="normal1">“Evet ve hayır.”</p>
      <p class="normal1">“Ne demek istiyorsun?”</p>
      <p class="normal1">Harry yanıt alamadı. Hattın diğer ucundan tartışma sesleri gelmeye başladı. Harry “patron” ve “para” gibi sözcükler işitiyordu ara ara. </p>
      <p class="normal1">“Harry? Kusura bakma, buradaki herif biraz paranoyak da. Ben de öyleyim aslında. Bu ne biçim sıcak yahu? Ama bizim sunucuyu buldum galiba. Beni kandırıyor da olabilirler tabii, ama yarın patronla bizzat tanışacağım. Bizim sunucuyu bulup bulmadığımı anlamak için klavye başında üç dakika geçirmem yeter. Sonra da iş paraya kalır. Umarım. Yarın seni arayacağım. Bu bedevilerin bıçaklarını görmelisin...”</p>
      <p class="normal1">Öystein’ın kahkahası neşesizdi.</p>
      <p class="normal1"> </p>
      <p class="normal1">Harry’nin ışığı kapamadan önce yaptığı son şey ansiklopediye bakmak oldu. At Başı Nebulası kara bir buluttu. Orion gibi onun da hakkında çok şey bilinmiyordu, ama en güzel takımyıldızlardan biri olarak görülüyordu. Orion Yunan mitolojisinden bir figürdü, bir Titan’dı ve çok iyi bir avcıydı. Eos tarafından baştan çıkarılıyor ve buna kızan Artemis tarafından öldürülüyordu. Harry uykuya dalarken, birisinin onu düşündüğü hissine kapıldı. </p>
      <p class="normal1">Ertesi sabah gözlerini açtığında aklı dağınıktı; düşünceleri kopuktu ve zihninde yarı unutulmuş anıların anlık sahneleri beliriyordu. Sanki birisi beynini karıştırmış ve beyninin içindeki, çekmecelere ve dolaplara düzgünce konmuş şeyler etrafa saçılmıştı. Rüya görmüş olmalıydı. Holdeki telefon çalıp duruyordu. Harry kendini yataktan kalkmaya zorladı. Arayan Öystein’dı yine: El Tor’daki bir ofisteydi. </p>
      <p class="normal1">“Bir sorunumuz var” dedi. </p>
      </body></html>