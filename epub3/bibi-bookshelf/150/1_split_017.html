<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak1" id="calibre_toc_21"><br class="calibre4"/>15<br class="calibre4"/>
      <span class="ideitalik1">Gaco</span></h2><br class="chapter"/><br class="chapter"/><br class="chapter"/><br class="chapter"/>
      <p class="normal1">Ertesi sabah Harry ile Halvorsen’in ofisine girerken, “Bugün hava ne güzel” dedi Bjarne Möller.</p>
      <p class="normal1">Harry, başını kahve fincanından kaldırıp bakmadan “Eh, sen bilmeyeceksin de kim bilecek? Senin penceren var” dedi. “Ve yeni bir koltuğun” diye ekledi, Möller Halvorsen’in çürük koltuğunu gıcırdatarak otururken. </p>
      <p class="normal1">“Bakıyorum da pek neşelisin” dedi Möller. “Günün kötü mü geçiyor?”</p>
      <p class="normal1">Harry omuz silkti. “Kırkıma merdiven dayayınca, homurdanmak hoşuma gitmeye başladı. Bunda bir terslik var mı?”</p>
      <p class="normal1">“Kesinlikle hayır. Bu arada seni takım elbiseli görmek hoş.”</p>
      <p class="normal1">Harry siyah takım elbisenin farkına yeni varmışçasına, ceketinin yakasını kaldırdı. </p>
      <p class="normal1">“Dün Birim Şefleri toplantısı vardı” dedi Möller. “Özet mi geçeyim, yoksa uzun uzun anlatayım mı?”</p>
      <p class="normal1">Harry kahvesini kurşunkalemle karıştırdı. “Ellen vakasını soruşturmayı bırakmamız gerekiyor. Bunu mu diyeceksin?”</p>
      <p class="normal1">“O dosya çoktan kapandı Harry. Ve Adli Tıp Şefi bir sürü eski kanıtı tekrar incelemelerini isteyerek onları rahatsız ettiğini söylüyor.”</p>
      <p class="normal1">“Dün yeni bir görgü tanığı bulduk ve...”</p>
      <p class="normal1">“Yeni görgü tanıklarının ardı arkası kesilmiyor zaten Harry. Şefler artık yeter diyorlar.”</p>
      <p class="normal1">“Ama...”</p>
      <p class="normal1">“Kararımızı verdik Harry. Kusura bakma.”</p>
      <p class="normal1">Möller kapıya varınca döndü. “Çık, güneşin altında yürüyüş yap. Böyle sıcak bir günü uzun süre bulamayabilirsin.”</p>
      <p class="normal1"> </p>
      <p class="normal1">“Havanın güneşli olduğuna dair bir söylenti dolaşıyor” dedi Harry, Acı Evi’ne girip de Beate’yi görünce. “Haberin olsun.”</p>
      <p class="normal1">“Işığı kapat” dedi kadın. “Sana bir şey göstereceğim.”</p>
      <p class="normal1">Telefondayken heyecanlı konuşmuş, ama sebebini söylememişti. Uzaktan kumandayı aldı: “Çöp konteynerinin sipariş edildiği günün kaydında bir şey bulamadım, ama soygun gününün şu kaydına bir baksana.”</p>
      <p class="normal1">Harry ekranda 7-Eleven’ı gördü. Pencerenin ardındaki yeşil çöp konteynerini, dükkânın içindeki Alman pastalarını ve dün konuştuğu delikanlının başının arkasıyla, kıç çatalını gördü. Delikanlı süt, <span class="ideitalik">Cosmopolitan </span>ve prezervatif satın alan bir kız müşteriyle ilgileniyordu. </p>
      <p class="normal1">“Zaman sayacı 15.05’i, yani soygundan on beş dakika kadar öncesini gösteriyor. Bak şimdi.”</p>
      <p class="normal1">Kız satın aldıklarıyla birlikte gitti, kuyruk ilerledi ve siyah iş tulumlu bir adam tezgâhtaki bir şeyi gösterdi; adamın tepesi sivri, yumuşak kepinin kulaklıkları epey aşağıya çekilmişti. Adam başını eğik tuttuğundan, yüzü görünmüyordu. Koltukaltında katlanmış, siyah bir spor çanta taşıyordu.</p>
      <p class="normal1">“Vay anasını” diye fısıldadı Harry.</p>
      <p class="normal1">“İnfazcı bu” dedi Beate.</p>
      <p class="normal1">“Emin misin? Bir sürü insan siyah iş tulumu giyer; hem soyguncu kepli değildi.”</p>
      <p class="normal1">“Tezgâhtan uzaklaştığında göreceksin; videodaki ayakkabıların aynısını giymiş. Ve sol tarafındaki kabartıya bak. AG3 o.”</p>
      <p class="normal1">“Vücuduna bantlamış. Ama 7-Eleven’da ne arıyor?”</p>
      <p class="normal1">“Zırhlı aracı dikkat çekmeden bekleyebileceği bir yere ihtiyacı var. Burada önceden gözlem yaptı ve zırhlı aracın 15.15’le 15.20 arasında geldiğini biliyor. Bu arada etrafta kar maskesiyle, niyetini belli ederek dolaşamayacağından yüzünün büyük kısmını keple gizliyor. Tezgâha gittiğinde yüzünde küçük, dörtgen şeklinde bir parıltı beliriyor dikkat edersen. Cam parıltısı. Güneş gözlüğü takıyorsun, değil mi İnfazcı piçi?” Beate alçak sesle ama hızlı hızlı, Harry’nin ilk kez şahit olduğu bir öfkeyle konuşuyordu. “7-Eleven’daki kameranın farkında olduğu belli. Yüzünü hiç göstermiyor. Bak, açıları nasıl da kontrol ediyor! Aslında bu işi gayet iyi beceriyor. Hakkını teslim etmeliyim.”</p>
      <p class="normal1">Tezgâhın ardındaki delikanlı, iş tulumlu adama bir Alman pastası verdi ve adamın bıraktığı on kronluk bozukluğu aldı. </p>
      <p class="normal1">“Hah.”</p>
      <p class="normal1">“Evet” dedi Beate. “Eldivensiz. Ama dükkândaki herhangi bir şeye dokunmamış gibi görünüyor. İşte, bahsettiğim ışık dörtgeni şu.”</p>
      <p class="normal1">Harry tek kelime etmedi. </p>
      <p class="normal1">Kuyruktaki son kişi delikanlıyla konuşurken adam dükkândan çıktı. </p>
      <p class="normal1">“Hımm. Tekrar görgü tanığı aramaya başlamalıyız” dedi Harry ayaklanarak.</p>
      <p class="normal1">“O kadar iyimser olma bence” dedi Beate ekrana bakmayı sürdürerek. “Unutma ki bir görgü tanığı, İnfazcı’nın cuma iş çıkışı kalabalığına karışıp kaçtığını gördüğünü söyledi. Bir soyguncunun en iyi saklanabileceği yer kalabalıklardır.”</p>
      <p class="normal1">“Pekâlâ, başka önerin var mı?”</p>
      <p class="normal1">“Otur da asıl önemli kısmı kaçırma.”</p>
      <p class="normal1">Harry kadına biraz sabırsızca baktıktan sonra yüzünü ekrana çevirdi. Tezgâhın ardındaki delikanlı kameraya dönmüştü ve burnunu karıştırıyordu. </p>
      <p class="normal1">“Önemli göreli bir kavram tabii...” diye homurdandı Harry.</p>
      <p class="normal1">“Pencerenin ardındaki çöp konteynerine bak.”</p>
      <p class="normal1">Pencere ışığı yansıtsa da, siyah iş tulumlu adamı görebiliyorlardı. Kaldırımda, çöp konteyneriyle park edilmiş bir arabanın arasında duruyordu. Sırtı kameraya dönüktü ve elini çöp konteynerinin kenarına koymuştu. Alman pastasını yerken bankayı gözetliyor gibiydi. Spor çantası yerdeydi.</p>
      <p class="normal1">“Orası gözetleme yeri” dedi Beate. “Çöp konteynerini tam o noktaya koydurdu. Basit ve dâhice. Güvenlik kameralarından saklanırken zırhlı aracı bekleyebiliyor. Duruş şekline de dikkat et. Birincisi, gelip geçenlerin yarısı çöp konteyneri yüzünden onu göremiyor; görebilenler de bir çöp konteynerinin yanında duran, iş tulumlu, kepli bir adam görüyorlar sadece: bir inşaatçı, nakliyeci ya da çöpçü. Kısacası, akıllarında kalacak hiçbir şey görmüyorlar. Görgü tanığı bulamamamız şaşırtıcı değil.”</p>
      <p class="normal1">“Çöp konteynerinde gayet güzel, koca koca parmak izleri bırakıyor” dedi Harry. “Gerçi geçen hafta sürekli yağmur yağdı maalesef.”</p>
      <p class="normal1">“Ama Alman pastası...”</p>
      <p class="normal1">“Ondaki parmak izlerini yiyor” dedi Harry iç geçirerek. </p>
      <p class="normal1">“...onu susatıyor. Şimdi şunu seyret.”</p>
      <p class="normal1">Adam eğilip spor çantasının fermuarını açtı ve beyaz bir plastik torba çıkardı. Bunun içindeki bir şişeyi aldı. </p>
      <p class="normal1">“Coca-Cola” diye fısıldadı Beate. “Sen gelmeden önce görüntüyü dondurup büyüttüm. Ağzı mantarla kapatılmış bir kola şişesi.”</p>
      <p class="normal1">Adam şişeyi boynundan tutarken mantarı çıkardı. Başını geriye atıp şişeyi yukarı kaldırdı ve içindeki sıvıyı ağzına döktü. Şişenin boşaldığını gördüler; ama adamın kepi yüzünü ve açık ağzını gizliyordu. Sonra adam şişeyi plastik torbaya koydu, torbanın ağzını düğümledi, spor çantasına koyacakken duraksadı.</p>
      <p class="normal1">“İzle. Şimdi düşünüyor” diye fısıldadı Beate ve alçak, monoton sesle devam etti: “Paralar çantada ne kadar yer tutacak? Ne kadar yer gerekecek?”</p>
      <p class="normal1">Adam spor çantasını inceledi. Çöp konteynerine baktı. Sonra kararını verip torbayı içindeki şişeyle birlikte, üstü açık çöp konteynerinin içine attı. </p>
      <p class="normal1">“Üç sayılık atış!” diye gürledi Harry.</p>
      <p class="normal1">“Kalabalık coştu!” diye haykırdı Beate.</p>
      <p class="normal1"> </p>
      <p class="normal1">“Hassiktir!” diye bağırdı Harry.</p>
      <p class="normal1">“Yo, hayır” diye inleyen Beate, alnını direksiyona umutsuzca vurdu. </p>
      <p class="normal1">“Yeni gitmiş olmalılar” dedi Harry. “Bekle!”</p>
      <p class="normal1">Bir bisikletçi, Harry’nin açtığı araba kapısına çarpmaktan kıl payı kurtuldu; Harry sokağın karşı tarafına koşup 7-Eleven’a girdi ve tezgâha gitti.</p>
      <p class="normal1">“Çöp konteynerini ne zaman götürdüler?” diye sordu, koca popolu iki kıza iki sosisli Big Bite saran delikanlıya. </p>
      <p class="normal1">Delikanlı başını kaldırıp bakmadan “Sıranı beklesene yahu” dedi.</p>
      <p class="normal1">Kızlardan biri öfkeyle sızlanırken Harry eğilip delikanlıyla ketçap şişesinin arasına girdi ve delikanlıyı yeşil gömleğinin ön kısmından kavradı. </p>
      <p class="normal1">“Selam, yine ben” dedi Harry. “Şimdi beni çok iyi dinle, yoksa bu sosisi aldığım gibi senin...”</p>
      <p class="normal1">Delikanlının dehşete kapıldığını görünce kendine hâkim oldu. Onu bırakıp pencereyi gösterdi; artık çöp konteyneri gitmiş olduğundan, sokağın karşı tarafındaki Nordea Bankası görülebiliyordu. “Çöp konteynerini ne zaman götürdüler? Çabuk söyle!”</p>
      <p class="normal1">Delikanlı yutkunarak Harry’ye baktı. “Şimdi. Hemen şimdi.”</p>
      <p class="normal1">“Şimdi derken?”</p>
      <p class="normal1">“İki dakika önce.” Delikanlının gözleri donuklaşmıştı.</p>
      <p class="normal1">“Nereye gidiyorlardı?”</p>
      <p class="normal1">“Ne bileyim? Çöp konteynerleri hakkında hiçbi şey bilmiyorum.”</p>
      <p class="normal1">“Hiçbir şey.”</p>
      <p class="normal1">“Ne?”</p>
      <p class="normal1">Ama Harry gitmişti bile.</p>
      <p class="normal1"> </p>
      <p class="normal1">Harry, Beate’nin kırmızı cep telefonunu kulağına götürdü. </p>
      <p class="normal1">“Oslo Çöp İdaresi mi? Ben polisim; Dedektif Harry Hole. Sizin şu konteynerleri nereye boşaltıyorsunuz? Hususi olanları, evet. Metodica. Tamam. Neresi... Alanbru semti, Verkseier Furulands yolu mu? Teşekkürler. Ne? <span class="ideitalik">Veya </span>Grönmo mu? Hangisi olduğunu nereden bileceğim?..”</p>
      <p class="normal1">“Baksana” dedi Beate. “Trafik sıkışmış.”</p>
      <p class="normal1">Arabalar Hegdehaugsveien’daki Lorry Kafe’nin önündeki T kavşağın girişinde, aşılamaz gibi görünen bir duvar örmüşlerdi.</p>
      <p class="normal1">“Uranienborgveien’dan gitmeliyiz” dedi Harry. “Ya da Kirkeveien’dan.”</p>
      <p class="normal1">“Maalesef sürücü koltuğunda sen oturmuyorsun” diyen Beate, arabayı kaldırıma çıkarıp kornaya abanarak gaza bastı. Önlerindeki insanlar kaçıştılar. </p>
      <p class="normal1">“Alo?” dedi Harry cep telefonuna. “Az önce Bogstadveien’dan, Industrigata kavşağının yanından yeşil bir çöp konteyneri aldınız. Nereye götürülüyor acaba? Evet. Beklerim.”</p>
      <p class="normal1">“Alnabru’yu deneyelim” diyen Beate direksiyonu kırarak kavşağa dalıp bir tramvayın önüne geçti. Araba çelik rayların üstünde gittikten sonra asfalta geçti. Harry dejavu yaşar gibi oldu. </p>
      <p class="normal1">Pilestredet’e girdiklerinde, Oslo Çöp İdaresi’nde çalışan adam telefona geri gelip, şoföre cep telefonundan ulaşamadıklarını, ama konteynerin <span class="ideitalik">muhtemelen </span>Alnabru’ya götürüldüğünü söyledi. </p>
      <p class="normal1">“Tamam” dedi Harry. “Metodica’yı arayıp, onlara konteyneri çöp fırınına boşaltmamalarını, bizi beklemelerini söyler misiniz? Ofisiniz 11.30’la 12.00 arasında kapanıyor mu? Dikkat et! Hayır, sürücüyle konuşuyordum. Hayır, <span class="ideitalik">benim </span>sürücümle.”</p>
      <p class="normal1">Ibsen Tüneli’nde Harry Emniyet Müdürlüğü’nü aradı ve Metodica’ya devriye arabası göndermelerini söyledi, ama en yakındaki serbest araba en az on beş dakikalık mesafedeydi. </p>
      <p class="normal1">“Lanet olsun!” Harry cep telefonunu omzunun üstünden geriye fırlatıp konsola vurdu. </p>
      <p class="normal1">Byporten’le Plaza’nın arasındaki döner kavşakta Beate kırmızı bir otobüsle bir Chevrolet kamyonetin arasına girerek beyaz çizgide ilerledi. Araba yüksek kavşaktan saatte 110 kilometreyle inince ve tekerlekleri çığlıklar atarken kontrollü bir şekilde kayarak Oslo Merkez Garı’nın fiyort tarafındaki daracık virajı alınca, Harry henüz her şeyin bitmediğini fark etti. </p>
      <p class="normal1">“Sana araba kullanmayı hangi çılgın piç öğretti?” diye sordu, Ekeberg Tüneli’ne giden üç şeritli otobanda makas atarlarken sımsıkı tutunarak. </p>
      <p class="normal1">“Kendi kendime öğrendim” dedi Beate. </p>
      <p class="normal1">Valerenga Tüneli’nin ortasına geldiklerinde ileride büyük, çirkin, dizel dumanı kusan bir kamyon belirdi. Kamyon sağ şeride sarsılarak geçti. Arkasında, iki tane sarı mekanik kol tarafından tutulan ve üstünde OSLO ÇÖP İDARESİ yazan yeşil bir çöp konteyneri vardı. </p>
      <p class="normal1">“Evett!” diye bağırdı Harry.</p>
      <p class="normal1">Beate kamyonun önüne geçti, yavaşladı ve sağ sinyal verdi. Harry pencereyi indirip elini dışarı uzatarak kimliğini gösterdi ve kamyonun yol kenarına park edilmesi için el salladı. </p>
      <p class="normal1">Şoför, Harry’nin konteynerin içine bakmasına itiraz etmese de, bunu Metodica çöp alanında yapmalarının daha iyi olup olmayacağını sordu; orada konteynerin içindekileri yere boşaltabilirlerdi. </p>
      <p class="normal1">“Şişenin kırılmasını istemiyorum!” diye bağırdı Harry, kamyonun arkasından akan trafiğin gürültüsü yüzünden. </p>
      <p class="normal1">“Canım takım elbiseniz mahvolacak” dedi şoför, ama Harry konteynere tırmanmıştı bile. Bir an sonra içeriden gök gürültüsüne benzer bir gürültü geldi; şoförle Beate, Harry’nin ağız dolusu küfrettiğini duydular. Sonra hışırtılar duyuldu. Sonunda Harry tekrar “Evett!” deyip konteynerin tepesinde belirdi; beyaz bir plastik torbayı başının yukarısına kupa gibi kaldırmıştı. </p>
      <p class="normal1">Beate arabayı çalıştırırken “Şişeyi hemen Weber’e ver ve acil olduğunu söyle” dedi Harry. “Benden selam söyle.”</p>
      <p class="normal1">“Bunun faydası olur mu?”</p>
      <p class="normal1">Harry başını kaşıdı. “Hayır. Sen acil de yeter.”</p>
      <p class="normal1">Kadın güldü. Çok ya da içten değil; ama gülmesi Harry’nin dikkatini çekti. </p>
      <p class="normal1">“Hep bu kadar şevkli mi çalışırsın?” diye sordu kadın. </p>
      <p class="normal1">“Ben mi? Ya sana ne demeli? Bu kanıt yüzünden bizi genç yaşta öbür dünyaya göndermeye hazırdın, değil mi?”</p>
      <p class="normal1">Kadın gülümsedi, ama yanıt vermedi. Dikiz aynasına göz attıktan sonra anayola geri döndü. </p>
      <p class="normal1">Harry saatine göz attı. “Lanet olsun!”</p>
      <p class="normal1">“Randevun mu vardı?”</p>
      <p class="normal1">“Beni Majorstuen Kilisesi’ne bırakabilir misin?”</p>
      <p class="normal1">“Elbette. O yüzden mi siyah takım giydin?”</p>
      <p class="normal1">“Evet. Bir... arkadaşımın cenazesine gideceğim.”</p>
      <p class="normal1">“Öyleyse omzundaki şu kahverengi lekeyi çıkarmaya çalış bence.”</p>
      <p class="normal1">Harry başını yana çevirdi. “Konteynerdeyken olmuştur” dedi, lekeyi eliyle silerek. “Çıktı mı?”</p>
      <p class="normal1">Beate ona mendil uzattı. “Biraz tükürüp öyle dene. Yakın arkadaşın mıydı?”</p>
      <p class="normal1">“Hayır. Veya evet... Bir ara öyleydi belki. Ama cenazelere gitmek gerekir, değil mi?”</p>
      <p class="normal1">“Öyle mi düşünüyorsun?”</p>
      <p class="normal1">“<span class="ideitalik">Sen </span>öyle düşünmüyor musun?”</p>
      <p class="normal1">“Ben hayatımda tek bir cenazeye gittim.”</p>
      <p class="normal1">İlerleyen arabada sessizce oturdular.</p>
      <p class="normal1">“Babanınkine mi?”</p>
      <p class="normal1">Beate başıyla onayladı.</p>
      <p class="normal1">Sinsen kavşağından geçtiler. Muselunden’de, Harald-sheimen’in aşağısındaki geniş çimenlikte, bir adamla iki oğlan çocuğu uçurtma uçuruyorlardı. Üçü de durmuş mavi göğe bakıyorlardı; Harry adamın uçurtma ipini uzun boylu çocuğa verdiğini gördü. </p>
      <p class="normal1">“Soyguncuyu hâlâ yakalayamadık” dedi Beate.</p>
      <p class="normal1">“Haklısın” dedi Harry. “Henüz yakalayamadık.”</p>
      <p class="normal1"> </p>
      <p class="normal1">Rahip, boş sıralara ve içeriye parmak uçlarına basarak girip, en arkada oturacak yer bakınan uzun boylu, kısa saçlı adama bakarak “Tanrı verir ve Tanrı alır” dedi. Yüksek, yürek paralayıcı bir hıçkırığın kubbeli tavandan gelen yankısının dinmesini bekledi. “Ama bazen, sadece almakla ilgileniyormuş gibi görünür.” </p>
      <p class="normal1">Rahibin vurgulayarak söylediği “almak”la sözcüğü, kilisenin akustiği sayesinde arka tarafa yayıldı. Hıçkırıklar giderek yükseldi tekrar. Harry seyretti. Gayet dışadönük ve şen şakrak bir insan olan Anna’nın bir sürü arkadaşı olduğunu düşünmüştü, ama sıralarda sadece sekiz kişi oturuyordu; en ön sırada altı kişi, daha gerideyse iki kişi. Sekiz. Evet, peki Harry’nin cenazesine kaç kişi gelirdi acaba? Sekiz kişi fena sayılmazdı belki de.</p>
      <p class="normal1">Hıçkırıklar en ön sıradan geliyordu; Harry oraya bakınca parlak eşarplı üç kafa ve üç çıplak erkek kafası görebiliyordu. Diğer iki kişiden biri solda oturan bir adam, diğeriyse ortada oturan bir kadındı. Harry, Astrid Monsen’i küre şeklindeki, kabarık, kıvırcık saçlarından tanıdı. </p>
      <p class="normal1">Org pedalları gıcırdadı ve müzik başladı. Bir ilahi. Tanrı’nın inayeti. Harry gözlerini kapayınca ne kadar yorgun olduğunu fark etti. Orgdan gelen sesler yükselip alçalıyordu; tiz notalar tavandan su gibi damlıyordu. Şarkı söyleyen ince sesler, bağışlanma ve merhamet dileniyordu. Harry kendisini ısıtacak ve gizleyecek bir şeyin içine gömülmek istiyordu. Tanrı hızlı yaşamış ölüleri yargılayacak. Tanrı’nın intikamı. Tanrı’nın Nemesis olması. Orgdan çıkan kalın sesler, boş ahşap sıraların titreşmesine yol açıyordu. Bir elinde kılıç, diğerinde terazi; ceza ve adalet. Veya ceza da yok adalet de. Harry gözlerini açtı. </p>
      <p class="normal1">Tabutu dört adam taşıyordu. Harry yakası açık, beyaz gömlek giymiş, Armani takım elbiseli iki esmer adamın arkasındaki Polis Ola Li’yi tanıdı. Dördüncü kişi öyle uzun boyluydu ki tabutun eğik durmasına yol açıyordu. Takım elbisesi cılız vücudundan sarkıyordu, ama o dörtlünün içinde tabutu ağır bulmayan tek kişi o gibiydi. Özellikle adamın yüzü Harry’nin dikkatini çekti. Zarif, ince bir yüzdü; iri, acılı, kahverengi gözleri çukura kaçmıştı. Siyah saçları arkadan toplanıp örüldüğünden, yüksek ve parlak alnı açıktaydı. Kalp şeklindeki, duyarlı ağzını uzun, bakımlı bir sakal çevreliyordu. Sanki rahibin arkasındaki kilise mihrabından İsa inmişti. Ve bir şey daha vardı: Adamın yüzü, çok az yüzde görülen bir şekilde <span class="ideitalik">ışıltılıydı</span>. Dört adam sıraların arasından yürüyerek yaklaşırlarken, Harry o yüzün neden ışıldadığını anlamaya çalıştı. Keder yüzünden miydi? Hazdan değildi. İyilikten? Kötülükten?</p>
      <p class="normal1">Harry yanından geçen adamla bir an göz göze geldi. Tabutu, yere bakan Astrid Monsen, muhasebeciye benzeyen orta yaşlı bir adam ve rengârenk etekler giymiş üç kadın (ikisi yaşlı, biri gençti) takip ediyordu. Hıçkırarak ağlıyor, sızlanıyor, gözlerini deviriyor ve ellerini usulca ovuşturuyorlardı. </p>
      <p class="normal1">Cenaze alayı kiliseden çıkarken Harry ayağa kalktı. </p>
      <p class="normal1">“Bu Çingeneler tuhaf insanlar, değil mi Hole?” Sözcükler kilisede yankılandı. Harry döndü. Siyah takım elbiseli, kravatlı, gülümseyen Ivarsson’u gördü. “Ben küçükken Çingene bir bahçıvanımız vardı. Ursari’ydi; hani şu gezgin ayı oynatıcılar vardır ya. Adı Josef’ti. Aklı fikri müzikte ve eşek şakalarındaydı. Ama ölünce, anlarsın ya... Bu insanlar ölüme bizden bile daha soğuk bakıyorlar. <span class="ideitalik">Mulo’</span>lardan, yani ölülerin ruhlarından ödleri kopuyor. Ölülerin geri geldiğine inanıyorlar. Josef ruhları kovan bir kadına gidiyordu. Bunu sadece kadınlar yapabilirmiş. Haydi gel.”</p>
      <p class="normal1">Ivarsson, Harry’nin koluna hafifçe dokundu. Kolunu silkelememek için kendini zor tutan Harry dişlerini gıcırdatmakla yetindi. Kilise basamaklarından indiler. Kirkeveien trafiğinin gürültüsü çan seslerini bastırıyordu. Schönings Sokağı’ndaki siyah, arka kapısı açık bir Cadillac cenaze alayını bekliyordu. </p>
      <p class="normal1">“Tabutu Vestre Krematoryumu’na götürüyorlar” dedi Ivarsson. “Cesetleri yakmak Hindistan’dayken edindikleri bir Hint geleneği. İngiltere’dekiler ölünün karavanını yakıyorlar, ama dul karısını içeri kilitlemelerine izin verilmiyor artık.” Güldü. “Ölünün eşyalarını almaları serbest. Josef bana Macaristan’daki bir Çingene yıkımcıdan bahsetmişti. Adam ölünce ailesi tabutuna dinamit koyup bütün krematoryumu havaya uçurmuş.”</p>
      <p class="normal1">Harry bir Camel paketi çıkardı. </p>
      <p class="normal1">“Buraya niye geldiğini biliyorum Hole” dedi Ivarsson gülümsemeyi sürdürerek. “Onunla sohbet edebilmeyi umuyordun, değil mi?” Ivarsson cenaze alayını, diğer üçünün tökezleyerek ayak uydurmaya çalıştıkları uzun boylu, zayıf adamı başıyla gösterdi. </p>
      <p class="normal1">Harry dudaklarının arasına bir sigara sıkıştırırken “Raskol o mu?” diye sordu.</p>
      <p class="normal1">Ivarsson başıyla onayladı. “Kadının amcası.”</p>
      <p class="normal1">“Peki ya diğerleri?”</p>
      <p class="normal1">“Arkadaşları galiba.”</p>
      <p class="normal1">“Peki ya akrabaları?”</p>
      <p class="normal1">“Müteveffayla araları açıkmış.”</p>
      <p class="normal1">“Ya?”</p>
      <p class="normal1">“Raskol öyle diyor. Çingenelerin yalancılığı meşhurdur, ama Raskol’un söyledikleri Josef’in Çingenelerin düşünce tarzıyla ilgili söylediklerine uyuyor.”</p>
      <p class="normal1">“Nasıl bir tarz?”</p>
      <p class="normal1">“Ailenin onuru her şeyden önce gelir. Kadın o yüzden aforoz edilmiş. Raskol’un dediğine göre, kadın on dört yaşındayken İspanya’da Yunanca konuşan bir <span class="ideitalik">gringo </span>Çingene’yle evlenmiş, ama hemen ardından onu bir <span class="ideitalik">gaco’</span>yla aldatmış.”</p>
      <p class="normal1">“<span class="ideitalik">Gaco </span>mu?”</p>
      <p class="normal1">“Çingene olmayanlara öyle diyorlar. Adam Danimarkalı bir denizciymiş. Yapılabilecek en kötü şey bu. Bütün aileyi rezil etmek anlamına geliyor.”</p>
      <p class="normal1">“Hımm.” Harry konuşurken, ağzındaki yakılmamış sigara inip kalkıyordu. “Anladığım kadarıyla bu Raskol’u epey yakından tanımışsın.” </p>
      <p class="normal1">Ivarsson eliyle duman dağıtır gibi yaptı. “Arada sırada sohbet ettiğimiz oldu. Ufak tefek çekişmeler diyorum bunlara ben. Asıl önemli konuşmalar biz üzerimize düşeni yaptıktan sonra başlayacak, yani bu cenaze töreni bittikten sonra.”</p>
      <p class="normal1">“Şimdiye kadar pek bir şey söylemedi yani?”</p>
      <p class="normal1">“Soruşturmaya faydalı olacak bir şey söylemedi, evet. Ama olumlu konuştu.”</p>
      <p class="normal1">“Polise kendi akrabasının tabutunu taşıtacak kadar olumlu konuşmuş anlaşılan...”</p>
      <p class="normal1">“Rahip sayıyı tutturmak için Li’nin ya da benim tabutu taşımamızı istedi. Sorun değil; biz zaten Raskol’u gözümüzün önünde tutmak için buradayız. Ve bunu yapmayı sürdüreceğiz. Yani Raskol’u gözümüzün önünden ayırmayacağız.”</p>
      <p class="normal1">Harry parlak sonbahar güneşine kısık gözlerle baktı. </p>
      <p class="normal1">Ivarsson ona döndü. “Şunu açıkça söyleyeyim Hole. Raskol’la işimiz bitene kadar onunla kimse konuşmayacak. Hiç kimse. Her şeyi bilen adamla anlaşma yapmak için üç yıldır uğraşıyorum. Ve sonunda başardım. Bunu kimse bozamaz. Ne dediğimi anlıyor musun?”</p>
      <p class="normal1">“Madem muhabbet ediyoruz, söylesene Ivarsson” dedi Harry, ağzından bir tütün parçası çıkararak. “Bu vaka seninle benim aramda rekabete mi dönüştü?”</p>
      <p class="normal1">Ivarsson yüzünü güneşe doğru kaldırıp kıkırdadı. “Yerinde olsam ne yapardım biliyor musun?” dedi kapalı gözlerle. </p>
      <p class="normal1">“Ne?” dedi Harry, sessizlik katlanılmaz hale gelince. </p>
      <p class="normal1">“Takım elbisemi kuru temizlemeciye gönderirdim. Çöplükte yatmış gibi görünüyorsun.” Ivarsson iki parmağını alnına dokundurdu. “İyi günler.”</p>
      <p class="normal1">Harry basamaklarda tek başına durup sigara içerken, beyaz tabutun kaldırımda sarsılarak taşınmasını seyretti. </p>
      <p class="normal1"> </p>
      <p class="normal1">Harry içeri girince Halvorsen koltuğunda döndü. </p>
      <p class="normal1">“Gelmen harika. İyi haberlerim var. Ben... hassiktir, bu koku ne böyle?”</p>
      <p class="normal1">Halvorsen burnunu tutup hava tahmincisi sesiyle konuştu: “Takım elbisene ne oldu?”</p>
      <p class="normal1">“Ayağım kaydı, çöp yığınına düştüm. Neymiş bu iyi haberler?”</p>
      <p class="normal1">“Aah... evet, fotoğrafın Sörland’daki bir tatil beldesinde çekilmiş olabileceğini düşündüğümden, onu Aust-Agder’deki bütün karakollara e-postayla gönderdim. Ve bingo, Risör’den bir polis aradı hemen; o plajı gayet iyi bildiğini söyledi. Ama neymiş biliyor musun?”</p>
      <p class="normal1">“Eee, aslında hayır, bilmiyorum.”</p>
      <p class="normal1">“Plaj, Sörland’da değil Larkollen’daymış!”</p>
      <p class="normal1">Hevesle sırıtarak Harry’ye bakan Halvorsen tepki alamayınca “Östfold’da. Moss civarında” diye ekledi. </p>
      <p class="normal1">“Larkollen’ın yerini biliyorum Halvorsen.”</p>
      <p class="normal1">“Evet, ama bu polis şeyden aradı...”</p>
      <p class="normal1">“Sörlandlılar da tatile giderler. Larkollen’ı aradın mı?”</p>
      <p class="normal1">Halvorsen gözlerini bezgince devirdi. “Evet, aradım tabii. Kamping alanını ve iki emlakçıyı aradım. Ve bakkalları; sadece iki tane var.”</p>
      <p class="normal1">“Bir şey çıktı mı?”</p>
      <p class="normal1">“Hıhı.” Halvorsen tekrar gülümsedi. “Fotoğrafı faksladım; bakkallardan biri kadını tanıyormuş. Bölgedeki en muhteşem yazlıklardan birinin sahibiymişler. Bakkal arada sırada oraya yiyecek filan götürüyormuş.”</p>
      <p class="normal1">“Kadının ismi neymiş peki?”</p>
      <p class="normal1">“Vigdis Albu?”</p>
      <p class="normal1">“Albu? Dirsek anlamında yani?”</p>
      <p class="normal1">“Hıhı. Norveç’te iki tane Vigdis Albu var sadece. Biri 1909 doğumlu. Diğeriyse Slemdal’da, Björnetrakket 12 numarada Arne Albu’yla birlikte yaşıyor. Ve işte... Bu da telefon numarası patron.”</p>
      <p class="normal1">“Bana öyle deme” diyen Harry telefonu kaptı. </p>
      <p class="normal1">Halvorsen inledi. “Hayrola? Canın filan mı sıkkın?”</p>
      <p class="normal1">“Evet, ama sebep o değil. Patron Möller. Ben patron değilim, tamam mı?”</p>
      <p class="normal1">Halvorsen tam bir şey diyecekken Harry amirane bir edayla elini kaldırdı: “Bayan Albu?”</p>
      <p class="normal1"> </p>
      <p class="normal1">Albuların evini inşa etmek epey zaman, para ve boş alan gerektirmiş olmalıydı. Ve epey zevk. Veya Harry’nin gördüğü kadarıyla epey zevksizlik. Mimar –öyle biri var idiyse– Norveç yazlık mimarisi geleneğini, Güney ABD çiftliklerinin tarzıyla, biraz da banliyö ferahlığı ekleyerek kaynaştırmaya çalışmış gibiydi. Harry’nin ayakları, biçimli çalılarla bezeli, bakımlı bahçenin içinden ve bir fıskiyeden su içen küçük bir bronz karacanın yanından geçen yolun ince çakıllarına gömülüyordu. Garaj çatısının kenarındaki oval bakır tabelanın yanındaki mavi bayrağın üstünde, siyah bir üçgenin içindeki sarı bir üçgen vardı. </p>
      <p class="normal1">Evin arkasından bir köpeğin öfkeli havlamaları geliyordu. Harry sütunların arasındaki geniş basamakları çıkıp zili çalarken kapıyı beyaz önlüklü, anaç bir zenci kadının açmasını bekledi biraz.</p>
      <p class="normal1">Kapıyı açan kadın hemen “Merhaba” dedi canlı bir sesle. Vigdis Albu, Harry’nin geceleri evine döndüğünde televizyonda arada sırada gördüğü fitness reklamlarındaki kadınlara benziyordu. Onların bembeyaz dişlerini sergileyen gülümsemesine, sarıya boyanmış Barbie saçlarına ve koşu taytıyla küçücük bir badinin içinde hapsedilmiş sıkı, biçimli bir orta sınıf vücuduna sahipti. Ayrıca memelerini büyütmüştü, ama en azından abartmadan.</p>
      <p class="normal1">“Harry...”</p>
      <p class="normal1">“Girin!” Gülümseyen kadının iri, mavi, hafif makyajlı gözlerinin kenarlarında belli belirsiz kırışıklıklar vardı. </p>
      <p class="normal1">Harry bel boyunda, şişman, çirkin, ahşap trol heykelleriyle bezeli geniş hole girdi. </p>
      <p class="normal1">“Temizlik yapıyordum” diye açıklama yaptı Vigdis Albu. Bembeyaz dişlerini sergileyerek gülümsedikten sonra yüzündeki bir ter damlasını işaretparmağıyla, rimeline dokunmamaya çalışarak, dikkatle sildi. </p>
      <p class="normal1">“Ayakkabılarımı çıkarayım öyleyse” diyen Harry, sağ çorabının başparmağındaki deliği hatırladı birden. </p>
      <p class="normal1">“Hayır, evi temizlemiyorum, Tanrı korusun. Bu işi yapan yardımcılarımız var” dedi kadın gülerek. “Ama ben çamaşır yıkamayı seviyorum. Hem eve fazla yabancı sokmamak gerek, değil mi?”</p>
      <p class="normal1">“Çok haklısınız” diye mırıldandı Harry. Kadına ayak uydurmak için hızlı yürümek zorunda kaldı. Şık bir mutfağın önünden geçip oturma odasına girdiler. Çift kanatlı bir cam sürme kapının ardında geniş bir teras uzanıyordu. Ana duvarda devasa bir tuğla yapı vardı; Oslo Belediye Binası’yla bir anıtmezarın karışımı gibiydi. </p>
      <p class="normal1">“Per Hummel, Arne’nin kırkıncı doğum günü için tasarladı” dedi Vigdis. “Per arkadaşımızdır da.”</p>
      <p class="normal1">“Evet, Per’in bu... şöminesi gerçekten etkileyiciymiş.”</p>
      <p class="normal1">“Mimar Per Hummel’i bilirsiniz, değil mi? Holmenkollen’daki yeni şapelin mimarı hani.”</p>
      <p class="normal1">“Maalesef bilmiyorum” diyen Harry, kadına fotoğrafı verdi. “Şuna bir bakabilir misiniz?”</p>
      <p class="normal1">Kadının yüzüne yayılan şaşkınlığı seyretti. </p>
      <p class="normal1">“Ama Arne’nin geçen yıl Larkollen’da çektiği fotoğraf bu.”</p>
      <p class="normal1">Harry karşılık vermeden önce, kadının yüzündeki içten şaşkınlık ifadesini sürdürüp sürdüremeyeceğini görmeyi bekledi. Kadının ifadesi değişmemişti. </p>
      <p class="normal1">“Anna Bethsen adlı bir kadının ayakkabısında bulduk” dedi Harry. Vigdis Albu’nun zincirleme tepki şeklinde birbirini takip eden düşünceleri, mantık yürütmeleri ve duyguları kadının yüzünden okunuyordu; Harry hızla ileri sarılan bir pembe diziyi seyrediyordu sanki. Önce şaşkınlık, sonra hayret, sonra da kafa karışıklığı. Sonra bir sezi, başta alaycı bir kahkahayla reddedilen, ama direnen ve giderek idrake dönüşür gibi görünen. Ve sonunda, kapanan yüz ve şu altyazı: <span class="ideitalik">Eve fazla yabancı sokmamak gerek, değil mi?</span></p>
      <p class="normal1">Harry çıkardığı sigara paketiyle oynadı. Kahve sehpasının ortasında büyük, göz alıcı bir cam kül tablası duruyordu. </p>
      <p class="normal1">“Anna Bethsen diye birini tanıyor musunuz Bayan Albu?”</p>
      <p class="normal1">“Hiç tanımıyorum. Nereden tanıyacakmışım ki?”</p>
      <p class="normal1">“Bilmem” dedi Harry samimiyetle. “O öldü. Ben de ayakkabısında böyle özel bir fotoğrafın ne aradığını merak ediyorum. Sizin bir fikriniz var mı?”</p>
      <p class="normal1">Vigdis Albu sabırla gülümsemeye çalıştı, ama ağzına söz geçiremedi. Başını hararetle, hayır anlamında sallamakla yetindi. </p>
      <p class="normal1">Harry kımıldamadan, gevşekçe bekledi. Ayakkabıları nasıl ince çakıllara gömüldüyse, şimdi de vücudu derin ve beyaz kanepeye gömülüyordu. İnsanları konuşturmanın en iyi yolunun sessiz kalmak olduğunu deneyimlerinden öğrenmişti. İki yabancı karşılıklı otururken, sessizlik vakum işlevi görür; sözcükleri emerek dışarı çıkarır. Sonsuz gibi gelen on saniye boyunca öylece oturdular. Vigdis Albu yutkundu: “Belki de temizlikçi onu bir yerde bulup cebine atmıştır. Sonra da o kadına vermiştir... Anna mıydı?”</p>
      <p class="normal1">“Hımm? Sigara içebilir miyim Bayan Albu?”</p>
      <p class="normal1">“Bu evde sigara içilmez. Kocam da ben de içmeyiz...” Kadın elini saç örgüsüne götürdü çabucak. “Ayrıca en küçük çocuğumuz Alexander’ın astımı var.”</p>
      <p class="normal1">“Buna üzüldüm. Kocanız zamanını nasıl geçiriyor?”</p>
      <p class="normal1">Kadın ona iri, mavi gözlerini daha da fazla açarak baktı. </p>
      <p class="normal1">“Yani mesleği nedir?” Harry sigara paketini cebine geri koydu. </p>
      <p class="normal1">“Yatırımcılık. Şirketi üç yıl kadar önce sattı.”</p>
      <p class="normal1">“Hangi şirketi?”</p>
      <p class="normal1">“Albu AS. Havlu ve banyo paspası ihraç ediyordu; otellere ve kurumlara satıyordu.” </p>
      <p class="normal1">“Epey havlu satıyordu herhalde. Ve banyo paspası.”</p>
      <p class="normal1">“İskandinavya’nın her yerine satış yapıyorduk.”</p>
      <p class="normal1">“Tebrikler. Garajdaki bayrak konsolosluk bayrağı, değil mi?”</p>
      <p class="normal1">Kendini toplamış olan Vigdis Albu saç bandını çıkardı. Harry kadının yüzüne estetik yaptırmış olduğunu fark etti. Kadının yüz hatları uyumsuzdu. Daha doğrusu <span class="ideitalik">fazla </span>uyumluydu; neredeyse yapay bir şekilde simetrikti. </p>
      <p class="normal1">“Saint Lucia. Kocam orada on bir yıl Norveç konsolosluğu yaptı. Banyo paspası üretilen fabrikamız vardı. Orada da küçük bir evimiz var. Siz hiç oraya...?”</p>
      <p class="normal1">“Hayır.”</p>
      <p class="normal1">“Harika, muhteşem, çok hoş bir adadır. Yaşlı yerlilerden bazıları Fransızca konuşuyorlar hâlâ. Gerçi ne dedikleri anlaşılmıyor, ama öyle tatlılar ki inanamazsınız.”</p>
      <p class="normal1">“Kreol Fransızcası.”</p>
      <p class="normal1">“Ne?”</p>
      <p class="normal1">“O konuda bir şeyler okumuştum. Kocanız bu fotoğrafın müteveffada ne aradığını biliyor olabilir mi sizce?”</p>
      <p class="normal1">“Hiç sanmam. Nereden bilsin ki?”</p>
      <p class="normal1">“Hımm.” Harry gülümsedi. “Öyleyse bu fotoğrafın bir yabancının ayakkabısında ne aradığını da bilmiyordur herhalde.” Harry ayağa kalktı. “Kendisini nerede bulabilirim Bayan Albu?”</p>
      <p class="normal1">Harry, Arne Albu’nun ofisinin telefon numarasıyla adresini yazarken, az önce üstünde oturduğu kanepeye baktı. </p>
      <p class="normal1">“Şey...” dedi, Vigdis Albu’nun da oraya baktığını görünce. “Yolda ayağım kaydı da, çöplüğe düştüm. Ama tabii ki ben...”</p>
      <p class="normal1">“Önemli değil” diye sözünü kesti kadın. “Kanepe kılıfı gelecek hafta kuru temizlemeciye gidecekti zaten.”</p>
      <p class="normal1">Dışarıdaki basamaklarda Harry’ye, kocasını saat beşten sonra aramasını söyledi. </p>
      <p class="normal1">“O zaman eve gelmiş olur ve çok meşgul olmaz.”</p>
      <p class="normal1">Karşılık vermeyen Harry, kadının ağız kenarlarının inip kalkmasını seyretti. </p>
      <p class="normal1">“O zaman kocam ve ben... bu meseleyi açıklığa kavuşturabilir miyiz diye bakarız.”</p>
      <p class="normal1">“Teşekkürler, çok naziksiniz, ama arabamla geldim ve zaten kocanızın ofisi yolumun üstünde; o yüzden onun işyerine gidip bakayım.”</p>
      <p class="normal1">“Tamam” dedi kadın cesurca gülümseyerek.</p>
      <p class="normal1">Köpek havlamaları, Harry’yi uzun bahçe yolu boyunca takip etti. Harry bahçe kapısına varınca arkasına döndü. Vigdis Albu pembe çiftlik binasının basamaklarında duruyordu hâlâ. Başı eğikti ve saçlarıyla parlak spor giysileri güneşin altında ışıldıyordu. Uzaktan bakınca, minik bir bronz karaca gibi görünüyordu.</p>
      <p class="normal1"> </p>
      <p class="normal1">Harry, Vika Atrium’daki adreste ne yasal park yeri, ne de Arne Albu’yu bulabildi. Bir danışma görevlisi ona Albu’nun başka üç yatırımcıyla birlikte ofis kiraladığını ve şimdi “bir broker’lık firmasından” insanlarla öğle yemeğinde olduğunu söyledi. </p>
      <p class="normal1">Harry binadan çıkınca, arabasının ön sileceğinin altına sıkıştırılmış bir park cezası buldu. Cezayı alıp, can sıkıntısıyla SS <span class="ideitalik">Louise</span>’ye gitti; burası buharlı gemi değil, Aker Brygge’deki bir restorandı. Schröder’in tersine, burası azıcık zorlamayla Oslo’nun Wall Street’i denebilecek bir sokakta, çalışan, yeri yurdu belli, borçları olmayan müşterilere yenilebilir yemekler sunuyordu. Harry, Aker Brygge’de kendini asla rahat hissetmemişti; ama bunun sebebi turist değil, Oslolu olmasıydı belki de. Bir garsonla konuştu; adam ona pencere kenarındaki bir masayı gösterdi.</p>
      <p class="normal1">“Rahatsız ettiğim için kusura bakmayın beyler” dedi Harry.</p>
      <p class="normal1">“Ah, sonunda” diye bağırdı masadaki adamlardan biri, saçlarını geriye yatırarak. “Bu şarap oda sıcaklığında mı sizce garson bey?”</p>
      <p class="normal1">“Bence o aslında Clos des Papes şişesine konulmuş Norveç kırmızı şarabı” dedi Harry.</p>
      <p class="normal1">Şaşıran adam, siyah takım elbiseli Harry’yi baştan aşağı süzdü. </p>
      <p class="normal1">“Espriydi” dedi Harry. “Ben polisim.”</p>
      <p class="normal1">Adamın şaşkınlığı kaygıya dönüştü.</p>
      <p class="normal1">“Çevre suçlularıyla ilgilenmiyorum, merak etmeyin.”</p>
      <p class="normal1">Rahatlığın yerini, soru işaretleri almıştı şimdi. Harry çocuksu bir kahkaha duyunca derin bir nefes aldı. Bu işi nasıl yapacağına karar vermişti, ama sonucun ne olacağına ilişkin hiçbir fikri yoktu. “Arne Albu?”</p>
      <p class="normal1">“Benim” diye karşılık verdi gülen adam. Zayıftı ve kısa, kıvırcık, siyah saçları vardı; gülerken göz kenarlarının kırışması, adamın sık sık güldüğünü ve Harry’nin baştaki tahmininin tersine, otuz beş yaşından büyük olduğunu gösteriyordu. “Yanlış anlama için kusura bakmayın” diye devam etti gülmeyi sürdürerek. “Size yardımcı olabilir miyim memur bey?”</p>
      <p class="normal1">Harry devam etmeden önce adamı inceleyerek, onun hakkında fikir sahibi olmaya çalıştı. Adamın sesi gürdü. Bakışları sabitti. Parlak beyaz yakasının altındaki kravat ne çok sıkı, ne çok gevşekti. “Benim” demekle yetinmeyerek “Size yardımcı olabilir miyim memur bey?” diye alttan alması –“memur bey” kısmını biraz alaycı söylemişti–, Arne Albu’nun ya çok özgüvenli olduğunu ya da öyle görünmek için epey pratik yaptığını gösteriyordu. </p>
      <p class="normal1">Harry odaklandı. Söyleyeceklerinde değil, Albu’nun tepkilerinde.</p>
      <p class="normal1">“Evet, olabilirsiniz Bay Albu. Anna Bethsen’i tanıyor musunuz?”</p>
      <p class="normal1">Albu, karısınınkiler gibi mavi gözleriyle Harry’ye bakarak bir an düşündükten sonra yüksek ve net sesle “Hayır” dedi. </p>
      <p class="normal1">Albu’nun yüzü, söylediklerinden fazlasını ele vermiyordu. Harry aksini beklememişti zaten. İşleri yüzünden her gün yalanlar duyan insanların yalanları fark etmeyi öğrendikleri efsanesine inanmaktan çoktan vazgeçmişti. Bir keresinde, duruşmanın birinde konuşan bir polis, zanlıların yalan söylediklerini deneyimleri sayesinde anlayabildiğini öne sürmüştü. Yine davalının tarafında olan Stale Aune, araştırmalara göre meslek faktörünün yalanların saptanmasında etkili olmadığı karşılığını vermişti; bir temizlikçiyi kandırmak, bir psikolog ya da polisi kandırmak kadar kolay ya da zor olabilirdi. Karşılaştırmalı araştırmaya dahil edilen gruplardan yalnızca biri ortalamanın üstünde puan almıştı: Gizli Servis ajanları. Ama Harry, Gizli Servis ajanı değildi. Zamanı az, canı sıkkın olan, ayrıca şu an hiç de akıllıca davranmayan bir Oppsal çocuğuydu sadece. Bir adamı başkalarının önünde, kanıt yokken, şüpheli koşullar altında sorguya çekmek, çok etkili bir yöntem olmadığı gibi, pek adil de sayılmazdı. Yani Harry şu an yaptığı şeyi yapmaması gerektiğini biliyordu: “Ona bu fotoğrafı kimin vermiş olabileceğini biliyor musunuz?”</p>
      <p class="normal1">Üç adam, Harry’nin masaya bıraktığı fotoğrafı incelediler.</p>
      <p class="normal1">“Hiçbir fikrim yok” dedi Albu. “Eşim? Belki çocuklar?”</p>
      <p class="normal1">“Hımm.” Harry adamın gözbebeklerinin büyüyüp büyümediğine baktı ve terleme ya da kızarma gibi, nabız hızlanması belirtileri aradı. </p>
      <p class="normal1">“Mesele nedir bilmiyorum memur bey, ama beni bulmak için bunca zahmete girdiğinize göre önemsiz değildir herhalde. İsterseniz Handelsbanken’den gelen bu beyefendilerle görüşmem bittikten sonra baş başa konuşalım. Beklemek isterseniz garsona söyleyeyim de size sigara içilen kısımda masa ayarlasın.”</p>
      <p class="normal1">Harry, Albu’nun gülümsemesinin alaycı mı yoksa itaatkâr mı olduğuna karar veremedi. Hiçbir şey anlaşılmıyordu.</p>
      <p class="normal1">“Zamanım yok” dedi Harry. “O yüzden şimdi oturup...”</p>
      <p class="normal1">“Maalesef benim de zamanım yok” diye araya girdi Albu, sakin ama kararlı bir sesle. “Şu an mesai saatimdeyim, o yüzden ancak öğleden sonra konuşabiliriz. Yani size yardımcı olabileceğimi hâlâ düşünürseniz.”</p>
      <p class="normal1">Harry yutkundu. Âcizdi ve Albu’nun bunu bildiğini görebiliyordu.</p>
      <p class="normal1">“Tamam öyleyse” dedi Harry, sözleri epey zavallı çıkmıştı. </p>
      <p class="normal1">“Teşekkürler memur bey.” Albu gülümseyerek başını yana eğdi. “Ve şarap konusunda haklısınız muhtemelen.” Handelsbanken’de çalışan adamlardan birine döndü. “Opticom hakkında ne diyordun Stein?”</p>
      <p class="normal1">Harry fotoğrafı alırken, broker’ın pek gizlemeden sırıtmasına katlanmak zorunda kaldı. </p>
      <p class="normal1">Rıhtım kenarında bir sigara yaktı, tat alamayınca homurdanarak attı. Akershus Kalesi’nin bir penceresi gün ışığıyla parıldıyordu ve deniz öyle sakindi ki, üstü incecik ve berrak bir buz tabakasıyla kaplıydı sanki. Harry bunu neden yapmıştı? Neden tanımadığı bir adamı küçük düşürmek için kamikaze saldırısı yapmıştı? Sonunda adam onu ipek eldivenli elleriyle kaldırıp kibarca dışarı atmıştı. </p>
      <p class="normal1">Güneşe dönüp gözlerini kapadı ve bugün bir kez olsun akıllıca bir şeyler yapmasının iyi olup olmayacağını düşündü. Örneğin bu vakayla ilgilenmeyi tamamen bırakmasının. Hiçbir şey anlamlı gelmiyor gibiydi; her zamanki kaos ve şaşkınlık vardı sadece. Belediye Binası’nın çanları çalmaya başladı.</p>
      <p class="normal1">Harry, Möller’in haklı çıkacağını bilmiyordu. Yılın son sıcak günüydü. </p>
      </body></html>