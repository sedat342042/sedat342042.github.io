<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak1" id="calibre_toc_19"><br class="calibre4"/>13<br class="calibre4"/>
      Mermer</h2><br class="chapter"/><br class="chapter"/><br class="chapter"/><br class="chapter"/>
      <p class="normal1">Harry bazı konularda dar görüşlü olduğunun farkındaydı. Örneğin Bogstadveien konusunda. Bogstadveien’ı sevmiyordu. Sebebini bilmiyordu; taşı toprağı altın ve petrol olan bu sokaktaki, Mutlular Diyarı’nın Mutluluk Dağı’ndaki hiç kimse gülümsemediği içindi belki de. Harry de gülümsemezdi, ama Bislett’te oturuyordu, gülümsemek için para almıyordu ve şu an gülümsememek için gayet geçerli birkaç sebebi vardı. Ama bu, çoğu Norveçli gibi, Harry’nin de birilerinin <span class="ideitalik">ona </span>gülümsemesini sevmediği anlamına gelmiyordu.</p>
      <p class="normal1">Harry 7-Eleven’da, tezgâhın ardındaki delikanlıyı bağışlamaya çalıştı. O çocuk işinden nefret ediyordu herhalde; muhtemelen o da Bislett’te oturuyordu ve yine yağmur başlamıştı. </p>
      <p class="normal1">Solgun yüzü, parlak kırmızı sivilcelerle bezeli olan delikanlı, Harry’nin polis kimliğini bezginlikle inceledi: “Çöp konteynerinin ne kadar zamandır dışarıda olduğunu nereden bileyim?”</p>
      <p class="normal1">“Çünkü rengi yeşil ve Bogstadveien manzarasının yarısını kapatıyor” dedi Harry.</p>
      <p class="normal1">Delikanlı inleyip ellerini beline koydu; kalçaları öyle dardı ki pantolonu düşecek gibiydi. “Bir hafta. Aşağı yukarı. Hey, arkanda kuyruk olmuş bekleyen insanlar var biliyorsun.”</p>
      <p class="normal1">“Hımm. İçine göz attım. Birkaç şişeyle gazete hariç boş sayılır. Kimin getirttiğini biliyor musun?”</p>
      <p class="normal1">“Hayır.”</p>
      <p class="normal1">“Görüyorum ki tezgâhın tepesinde güvenlik kameranız var. İşime yarayabilir gibi görünüyor”</p>
      <p class="normal1">“Öyle diyorsan.”</p>
      <p class="normal1">“Geçen cumanın kaydı varsa izlemek isterim.”</p>
      <p class="normal1">“Yarın telefon et. Tobben burada olacak.”</p>
      <p class="normal1">“Tobben mi?”</p>
      <p class="normal1">“Müdür.”</p>
      <p class="normal1">“Tobben’e hemen telefon et ve kasedi bana vermek için izin al; o zaman seni daha fazla meşgul etmem.”</p>
      <p class="normal1">“Kendin ara” dedi delikanlı; sivilceleri iyice kızardı. “Benim video filan arayacak zamanım yok şimdi.”</p>
      <p class="normal1">“Ah” dedi Harry kımıldamadan. “Kapanış saatinden sonra gelsem?”</p>
      <p class="normal1">“Yirmi dört saat açığız” dedi delikanlı gözlerini devirerek. </p>
      <p class="normal1">“Espriydi” dedi Harry.</p>
      <p class="normal1">“Tamam. Ha ha” dedi delikanlı; uyurgezer gibi konuşmuştu. “Bi şey alacak mısın?”</p>
      <p class="normal1">Harry başını hayır anlamında sallayınca delikanlı onun arkasına baktı. “Beleşçisin yani.”</p>
      <p class="normal1">Harry iç geçirerek, tezgâhın önündeki kuyruğa döndü. “Beleşçi değilim. Oslo Polisi’ndenim.” Kimliğini kaldırdı. “Ve bu kişiyi <span class="ideitalik">bir </span>demeyi beceremediği için tutukluyorum.”</p>
      <p class="normal1">Harry bazı konularda dar görüşlü olabiliyordu. Ama şu an aldığı tepki oldukça hoşuna gitmişti. İnsanların ona gülümsemesinden hoşlanıyordu. </p>
      <p class="normal1"> </p>
      <p class="normal1">Ama vaizlerin, politikacıların ve cenaze levazımatçılarının mesleki eğitimlerinin parçası gibi görünen gülümseyişten hoşlanmıyordu. Konuşurken <span class="ideitalik">gözleriyle </span>gülümserlerdi ve Sandemann Cenaze Hizmetleri’nden Bay Sandemann’ın bunu yapması, Majorstuen Kilisesi’nin altındaki tabut deposunun soğuğuyla birleşince, Harry’nin ürpermesine yol açıyordu. İçeriye göz gezdirdi. İki tabut, bir sandalye, bir çelenk, bir cenaze görevlisi, siyah bir takım elbise ve taranmış saçlar. </p>
      <p class="normal1">“Hanımefendi harika görünüyor” dedi Sandemann. “Huzur içinde. Dinlenir gibi. Vakur. Akrabası mısınız?”</p>
      <p class="normal1">“Pek sayılmaz.” Harry adamın sadece yakın akrabalara samimiyet gösterdiğini umarak polis kimliğini gösterdi. Yanılmıştı.</p>
      <p class="normal1">“Öyle genç birinin bu şekilde vefat etmesi trajik.” Sandemann gülümseyip avuçlarını birbirine bastırdı. Cenaze görevlisinin parmakları incecik ve çarpık çurpuktu. </p>
      <p class="normal1">“Müteveffanın cesedinin bulunduğu sırada üstünde olan giysilere bir bakmak istiyorum” dedi Harry. “Emniyet’tekiler giysileri buraya getirdiğinizi söylediler.”</p>
      <p class="normal1">Sandemann başıyla onayladı, beyaz bir plastik torba getirdi ve giysileri akrabalara vermek için sakladığını açıkladı. Harry siyah elbisenin ceplerini boş yere aradı. </p>
      <p class="normal1">Sandemann “Aradığınız belirli bir şey var mı?” diye sordu masum bir sesle, Harry’nin omzunun üstünden bakarken. </p>
      <p class="normal1">“Ev anahtarı” dedi Harry. “Siz onu...” Sandemann’ın biçimsiz parmaklarına baktı. “...soyarken bir şey bulmadınız mı?”</p>
      <p class="normal1">Sandemann gözlerini kapatıp başını hayır anlamında salladı. “Eteğin altında hiçbir şey yoktu. Ayakkabıdaki fotoğraf vardı tabii.”</p>
      <p class="normal1">“Fotoğraf mı?”</p>
      <p class="normal1">“Evet. Tuhaf, değil mi? Ne acayip âdetler var. Ayakkabısında hâlâ.”</p>
      <p class="normal1">Harry torbadan siyah bir topuklu ayakkabıyı çıkarırken, Anna’nın onu kapıda karşılayışını anımsadı bir an: siyah elbise, siyah ayakkabılar, kırmızı ağız.</p>
      <p class="normal1">Yıpranmış fotoğrafta, sahilde bir kadın ve üç çocuk görülüyordu. Norveç’te, bir tatil köyüne benziyordu; arka plandaki denizde iri ve pürüzsüz kayalar, tepelerdeyse uzun çam ağaçları vardı. </p>
      <p class="normal1">“Akrabaları geldi mi?” diye sordu Harry.</p>
      <p class="normal1">“Bir tek amcası geldi. Sizin meslektaşlarınızdan biriyle birlikte doğal olarak.”</p>
      <p class="normal1">“Doğal olarak mı?”</p>
      <p class="normal1">“Evet, anladığım kadarıyla hapis yatıyormuş.”</p>
      <p class="normal1">Harry karşılık vermedi. Sandemann öne eğilirken sırtını öyle bir şekilde büktü ki, omuzlarının arasına gömülmüş küçük kafası akbabaya benzemesine yol açtı: “Neden hapse düştüğünü merak ettim.” Fısıltısı boğuk bir kuş ötüşü gibiydi: “Yani, cenaze törenine katılmasına bile izin verilmeyecekmiş.”</p>
      <p class="normal1">Harry genzini temizledi. “Cesedi görebilir miyim?”</p>
      <p class="normal1">Sandemann hayal kırıklığına uğramış görünse de, tabutlardan birini eliyle kibarca gösterdi. </p>
      <p class="normal1">Harry profesyonelce bir çalışmanın bir cesedi ne kadar değiştirebildiğini bir kez daha görüp şaşırdı. Anna gerçekten huzurlu görünüyordu. Harry onun alnına dokundu. Mermere dokunmak gibiydi. </p>
      <p class="normal1">“Bu kolye ne?” diye sordu Harry.</p>
      <p class="normal1">“Altın paralar” dedi Sandemann. “Amcası getirdi.”</p>
      <p class="normal1">“Bu ne peki?” Harry kalın, kahverengi lastikle bağlanmış kâğıt tomarını kaldırdı. Tomar yüz kronluk banknotlardan oluşmaydı.</p>
      <p class="normal1">“Âdetleri öyleymiş” dedi Sandemann. </p>
      <p class="normal1">“Âdetlerinden bahsedip durduğunuz <span class="ideitalik">insanlar </span>kim?”</p>
      <p class="normal1">“Bilmiyor muydunuz?” Sandemann ince, ıslak dudaklarıyla gülümsedi. “Hanımefendi Çingene’ymiş.”</p>
      <p class="normal1"> </p>
      <p class="normal1">Emniyet Müdürlüğü kantinindeki bütün masalar hararetle konuşan dedektiflerle doluydu. Konuşmayan tek bir kişi vardı. Harry onun yanına gitti.</p>
      <p class="normal1">“İnsanlarla zamanla kaynaşırsın” dedi. Beate başını kaldırıp ona boş gözlerle bakınca, Harry onunla ortak yönlerinin düşündüğünden fazla olabileceğini fark etti. Oturup önüne bir video kaset koydu. “Soygun günü bankanın çaprazındaki 7-Eleven’dan yapılan kayıt bu. Önceki perşembenin kaydını da içeriyor. İlginç bir şey var mı diye bakabilir misin?”</p>
      <p class="normal1">“Kayıtlarda soyguncu var mı diye mi?” diye mırıldandı Beate; ağzı ekmek ve ciğer ezmesiyle doluydu. Harry onun evden getirdiği öğle yemeğini inceledi. </p>
      <p class="normal1">“Eh, umudumuz bu yönde” dedi. </p>
      <p class="normal1">“Elbette” dedi kadın; yiyeceği yutmaya çalışırken gözleri sulandı. “1993’te, Frogner’deki Kreditkasse soyulmuştu. Soyguncu paraları koymak için Shell logolu plastik torbalar getirmişti, bu yüzden en yakın Shell istasyonunun güvenlik kamerasının kaydına baktık. Adam torbaları soygundan on dakika önce oradan satın almış meğer. Üstündeki giysiler aynıydı, ama maskesi yoktu. Onu yarım saat sonra tutukladık.”</p>
      <p class="normal1">“Sekiz yıl önce <span class="ideitalik">sen </span>orada mıydın ki?” diye sordu Harry düşünmeden.</p>
      <p class="normal1">Beate’nin yüzü trafik ışıkları gibi renk değiştirdi. Bir dilim ekmek kapıp yüzünü onunla gizlemeye çalıştı. “Babam oradaydı” diye mırıldandı. </p>
      <p class="normal1">“Özür dilerim. Öyle demek istemedim.”</p>
      <p class="normal1">“Önemli değil” dedi kadın hemen. </p>
      <p class="normal1">“Baban...”</p>
      <p class="normal1">“Öldürüldü” dedi kadın. “Aradan epey zaman geçti.”</p>
      <p class="normal1">Harry oturup kendi ellerini incelerken çiğneme seslerini dinledi. </p>
      <p class="normal1">“Soygundan bir hafta öncesinin kaydını ne yapacaksın?” diye sordu Beate. </p>
      <p class="normal1">“Çöp konteyneri” dedi Harry.</p>
      <p class="normal1">“Ne olmuş ona?”</p>
      <p class="normal1">“İmalatçı şirketi arayıp sordum. Bir perşembe günü, Industrigata’da Stein Söbstad diye biri tarafından satın alınmış; adam konteynerin ertesi gün 7-Eleven’ın önüne bırakılmasını söylemiş. Oslo’da iki tane Stein Söbstad var ve ikisi de çöp konteyneri sipariş etmediklerini söylüyorlar. Bence soyguncu bankadan çıkıp da sokağın karşı tarafına geçerken kamera onu kaydetmesin, kameranın görüş alanı daralsın diye konteyneri oraya koydurdu. Konteyneri sipariş ettiği gün 7-Eleven’ın etrafında takılıp kameraya ve bankaya bakarak çekim açılarını filan kontrol ettiyse, onu görebiliriz belki.”</p>
      <p class="normal1">“Şansımız varsa. 7-Eleven’ın önündeki görgü tanıklarının söylediğine göre soyguncu yolun diğer tarafına geçerken hâlâ maskeliymiş; yani çöp konteyneriyle neden uğraşsın ki?”</p>
      <p class="normal1">“Belki de yolun diğer tarafına geçerken kar maskesini çıkarmayı planlamıştı.” Harry iç geçirdi. “Bilemiyorum, tek bildiğim o yeşil çöp konteynerinde bir tuhaflık olduğu. Bir haftadır orada duruyormuş ve onu gelip geçerken çöp atan insanlardan başka kimse kullanmıyormuş.”</p>
      <p class="normal1">“Tamam” dedi Beate, video kasedi alıp ayağa kalkarak. </p>
      <p class="normal1">“Bir şey daha” dedi Harry. “Şu Raskol Baxhet’in hakkında ne biliyorsun?”</p>
      <p class="normal1">“Raskol?” Beate kaşlarını çattı. “Teslim olana kadar bir efsaneydi. Söylentiler doğruysa, Oslo’daki banka soygunlarının yüzde doksanına bir şekilde karışmış. Burada son yirmi yılda banka soymuş herkesi tanıyordur tahminimce.”</p>
      <p class="normal1">“Ivarsson onu bunun için kullanıyor demek. Raskol nerede tutuluyor?”</p>
      <p class="normal1">Beate başparmağını omzunun üstüne kaldırıp arkasını gösterdi. “A Kanadı’nda.”</p>
      <p class="normal1">“Botsen’de mi?”</p>
      <p class="normal1">“Evet. Ve tutukluluk süresi boyunca polislere tek kelime etmedi.”</p>
      <p class="normal1">“Ivarsson onu konuşturabileceğini nereden çıkarıyor peki?”</p>
      <p class="normal1">“Pazarlık için kullanabileceği, Raskol’un istediği bir şey buldu sonunda. Botsen’dekiler, bunun Raskol’un geldiğinden beri istediği ilk şey olduğunu söylüyorlar. Bir akrabasının cenazesine katılmak için izin istiyor.”</p>
      <p class="normal1">“Sahi mi?” dedi Harry, yüzünün bir şeyi ele vermediğini umarak. </p>
      <p class="normal1">“Kadın iki gün sonra gömülecek; Raskol hapishane müdürüne cenazeye katılmasına izin verilmesi için acil başvuruda bulundu.”</p>
      <p class="normal1">Beate gittikten sonra Harry masada kaldı. Öğle tatili sona ermişti, kantin boşalıyordu. Kantin fazla aydınlık ve küçüktü; ulusal bir yemek şirketi tarafından işletiliyordu, o yüzden Harry karnını dışarıda doyurmayı yeğliyordu. Ama buranın Noel partisinde Rakel’le dans ettiği yer olduğunu hatırladı birden; Rakel’e olan ilgisini belli etmeye tam burada karar vermişti. Yoksa tam tersi mi olmuştu? Eliyle Rakel’in ince belini kavradığını hissedebiliyordu hâlâ. </p>
      <p class="normal1">Rakel. </p>
      <p class="normal1">Anna iki gün sonra gömülecekti ve intihar ettiğinden kimsenin en ufak şüphesi yoktu. Harry onun evine giden ve bunun intihar olduğuna itiraz edebilecek tek kişiydi, ama hiçbir şey hatırlamıyordu. Neden boş vermiyordu peki? Hatırlamak ona çok şey kaybettirebilirdi, ama hiçbir şey kazandırmazdı. Neden en azından kendisi ve Rakel adına bu vakayı unutmuyordu?</p>
      <p class="normal1">Harry dirseklerini masaya koyup yüzünü ellerine gömdü. </p>
      <p class="normal1">İtiraz edebilecek durumda olsa eder miydi?</p>
      <p class="normal1">Yan masadakiler yere sürtünen sandalyenin sesini duyunca döndüler ve kısa saçlı, uzun bacaklı, çökük omuzlu polisin kantinden uzun adımlarla, çabucak çıkmasını seyrettiler. </p>
      </body></html>