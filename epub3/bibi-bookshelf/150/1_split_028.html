<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="kitapickapak1" id="calibre_toc_4"><br class="calibre4"/><br class="calibre4"/><br class="calibre4"/><br class="calibre4"/>  IV  </h1>
      <h2 class="kitapickapak" id="calibre_toc_32"><br class="calibre4"/>26<br class="calibre4"/>
      D’Ajuda</h2><br class="chapter"/><br class="chapter"/><br class="chapter"/><br class="chapter"/>
      <p class="normal1">Fred Baugestad akşamdan kalmaydı. Otuz bir yaşındaydı, boşanmıştı ve Statfjord B petrol platformunda işçi olarak çalışıyordu. İşi zordu ve çalışırken bira içmesi yasaktı; ama maaşı dolgundu, odası televizyonluydu, gurme yemekleri yiyordu ve en güzeli, üç hafta çalışıp dört hafta tatil yapıyordu. Tatillerde kimi işçiler evlerine, karılarına giderdi; kimileri duvarlara bakardı; kimileri can sıkıntısından delirmemek için taksi şoförlüğü yapar veya inşaatlarda çalışırdı; kimileriyse Fred’in yaptığı şeyi yapardı: Sıcak bir ülkeye gidip ölümüne içerdi. Fred arada sırada kızı Karmöy’e kartpostal gönderiyordu; ona hâlâ “bebeğim” diyordu, oysa kız artık on yaşındaydı. Yoksa on bir mi? Neyse, Fred’in Avrupa’yla tek bağlantısı buydu artık ve yeterliydi. Babasıyla yaptığı son konuşmada, adam Fred’in annesinin yine Rimi Süpermarketi’nden bisküvi çaldığı için tutuklanmasından yakınmıştı. “Onun için dua ediyorum” demişti babası ve Fred’in yanında Norveççe İncil olup olmadığını sormuştu. “İncil kahvaltı kadar vazgeçilmezim baba” diye karşılık vermişti Fred. Bu doğruydu, çünkü Fred d’Ajuda’dayken asla kahvaltı yapmazdı. <span class="ideitalik">Caipirinha </span>yiyecekten sayılmazsa tabii. Gerçi Fred her kokteyle en az dört kaşık şeker koyuyordu. Fred Baugestad’ın <span class="ideitalik">caipirinha </span>içmesinin sebebi, tadının gerçekten berbat olmasıydı. Avrupa’da bu içki hak etmediği bir saygınlığa sahipti, çünkü <span class="ideitalik">cachaça </span>yerine rom ve votkayla yapılıyordu... Şekerkamışının damıtılmasıyla elde edilen sert ve acı bir Brezilya <span class="ideitalik">aguardente’</span>si olan <span class="ideitalik">cachaça</span>, <span class="ideitalik">caipirinha’</span>nın Fred’in tabiriyle kefaret için içilecek türden bir içki olmasına yol açıyordu. İki dedesi de alkolik olan Fred, alkolizme genetik yatkınlığı olduğunu düşündüğünden ihtiyatlı olmaya, asla bağımlısı olamayacağı kadar berbat içkilerle yetinmeye karar vermişti. </p>
      <p class="normal1">Bugün Muhammed’in mekânına ayaklarını sürüyerek gidip espressoyla brendi içmiş, sonra da çıkıp havayı titreştiren ısıda, küçük ve alçak ve görece beyaz evlerin arasından geçen dar, çakıllı yolda ağır ağır yürüyerek evine dönmüştü. Roger’la birlikte kiraladığı ev, daha az beyaz olanlardan biriydi. Boyaları dökülmüştü ve içinin gri, bakımsız duvarları Atlantik’ten esen nemli rüzgârlar yüzünden öyle rutubetlenmişti ki, insan dilini çıkarınca pis duvar kokusunun tadını alabiliyordu. Ama dilimi niye çıkarayım ki, diye düşündü Fred. Ev idare ederdi. Üç yatak odası, iki şilte, buzdolabıyla fırın. Ayrıca oturma odası dedikleri odadaki kanepe ve iki Leca blokunun tepesinde duran masa üstü; buraya oturma odası demelerinin sebebi duvarda pencere dedikleri, neredeyse kare şeklinde bir deliğin bulunmasıydı. Evet, biraz daha sık temizlik yapmaları gerekiyordu –mutfağı istila etmiş olan sarı ateş karıncaları ısırınca epey can yakabiliyordu–, ama buzdolabı oturma odasına taşındığından beri Fred mutfağa çok gitmiyordu. Kanepeye uzanıp şimdi ne yapacağını düşünürken Roger içeri girdi. </p>
      <p class="normal1">“Neredeydin?” diye sordu Fred.</p>
      <p class="normal1">“Porto’daki bir eczaneye gittim” dedi Roger pişmiş kelle gibi sırıtarak; kafası kocaman ve lekeliydi. “Orada neler sattıklarına inanamazsın. Norveç’te reçeteyle bile verilmeyen şeyler var.” Bir plastik torbanın içini boşalttı ve etiketlerdeki yazıları yüksek sesle okumaya başladı. </p>
      <p class="normal1">“Üç miligram Benzodiazepine. İki miligram Flunitrazepam. Resmen Rohypnol buldum yahu!”</p>
      <p class="normal1">Fred karşılık vermedi. </p>
      <p class="normal1">“Hayrola?” dedi Roger neşeyle. “Henüz bir şey yemedin mi?”</p>
      <p class="normal1">“<span class="ideitalik">Nao</span>. Muhammed’in yerinde kahve içtim sadece. Bu arada, orada esrarengiz bir adam vardı; Muhammed’e Lev’i soruyordu.”</p>
      <p class="normal1">İlaçlara bakan Roger birden başını kaldırıverdi. “Lev’i mi? Nasıl biriydi?”</p>
      <p class="normal1">“Uzun boylu. Sarışın. Mavi gözlü. Norveçli gibi konuşuyordu.”</p>
      <p class="normal1">“Aman ya; beni korkutmasana Fred.” Roger etiketleri okumayı sürdürdü. </p>
      <p class="normal1">“Ne demek istiyorsun?”</p>
      <p class="normal1">“Şöyle söyleyeyim. Gördüğün adam uzun boylu, esmer ve zayıf olsaydı d’Ajuda’dan gitmemiz gerekecekti. Hatta batı yarımküresinden. Polise benziyor muydu?”</p>
      <p class="normal1">“Polisler nasıl görünür ki?”</p>
      <p class="normal1">“Onlar... neyse, boş ver petrolcü.”</p>
      <p class="normal1">“Ayyaşa benziyordu. Öyle insanların nasıl göründüğünü bilirim.” </p>
      <p class="normal1">“Tamam. Lev’in arkadaşıdır belki de. Ona yardımcı olalım mı?”</p>
      <p class="normal1">Fred başını hayır anlamında salladı. “Lev burada gizleniyor muymuş neymiş; öyle bir şey demişti. Muhammed de Lev’i tanımıyormuş gibi yaptı. Lev o herifin kendisini bulmasını istiyorsa, kendini bir şekilde buldurur zaten.”</p>
      <p class="normal1">“Şaka yapıyordum. Bu arada, Lev nerede? Onu haftalardır görmüyorum.”</p>
      <p class="normal1">“Norveç’e gitmiş diye duydum en son” dedi Fred, başını yavaşça kaldırarak. </p>
      <p class="normal1">“Belki de banka soyup yakalanmıştır” dedi Roger gülümseyerek. Lev’in yakalanmasını istediğinden değil; banka soyma düşüncesi onu gülümsetirdi hep. Üç kez banka soymuştu ve her seferinde büyük haz almıştı. Evet, ilk ikisinde yakalanmışlardı, ama üçüncüsünde her şeyi düzgün yapmışlardı. Roger o soygundan bahsederken, güvenlik kameralarının şans eseri bozuk olmasını atlardı hep; her halükârda, çaldığı para sayesinde burada, d’Ajuda’da aylaklık yapabiliyor, arada sırada da afyon kullanıyordu. </p>
      <p class="normal1">Bu güzel, küçük köy Porto Seguro’nun güneyindeydi ve yakın zamana dek Bogota’nın güneyinde, Avrupa’da aranan kişilerin en bol bulunduğu yerdi. Kanun kaçakları buraya 70’li yıllarda, d’Ajuda hippilerin ve Avrupa’da kumarbazlık, ev yapımı mücevherat ve incik boncuk satmakla geçinen insanların yaz aylarındaki uğrak yeri haline gelince akın etmeye başlamışlardı. Bu insanlar d’Ajuda’ya para getirip genellikle kimseyi rahatsız etmediklerinden, köyün ticaretiyle sanayisinin tamamını ellerinde bulunduran iki Brezilya ailesi yerel emniyet müdürüyle anlaşmışlardı ve böylece plajda, kafelerde, sayıları giderek artan barlarda, zamanla sokaklarda ve herhangi bir yerde esrar içilmesine karışılmamaya başlanmıştı. </p>
      <p class="normal1">Ama bir sorun vardı: Turistlere esrar içtikleri ve pek bilinmeyen başka kanunları çiğnedikleri için kesilen cezalar, başka yerlerde olduğu gibi burada da düşük maaşlı polisler için önemli bir gelir kaynağıydı. Dolayısıyla polisin kârlı turizm sektörünü sekteye uğratmaması için iki aile polise alternatif gelir kapıları açmak zorunda kalmışlardı. Bu, yerel esrar üretiminden ve satışından sorumlu Amerikalı bir sosyologla Arjantinli erkek arkadaşının himaye ve tekellik garantisi karşılığında emniyet müdürüne komisyon ödemeye zorlanmalarıyla başlamıştı... Böylece artık potansiyel rakipler hemen tutuklanıp gösterişli bir şekilde federal polise teslim ediliyorlardı. Birkaç yerel polis memurunun cebi doluyor, her şey yolunda gidiyordu, ta ki üç Meksikalı daha yüksek komisyon ödemeyi teklif edene dek. Bir pazar sabahı, Amerikalıyla Arjantinli postanenin önündeki pazar meydanında federal polise şaşaalı bir şekilde teslim edilmişlerdi. Yine de, pazarın belirlediği etkili himaye satın alma ve satma sistemi palazlanmayı sürdürmüş ve d’Ajuda kısa sürede, dünyanın dört bir yanındaki suçluların Pattaya gibi yerlere kıyasla çok daha ucuza görece güvenli bir hayat satın alabildikleri bir yer haline gelerek, böyle insanlarla dolup taşmıştı. Ama uzun plajları, kırmızı günbatımları ve esrarı muhteşem olan bu el değmemiş doğa hazinesi 80’li yıllarda turist akbabalar... yani sırt çantalılar tarafından keşfedilmişti. Turistler tüketme arzusuyla d’Ajuda’ya akın akın gelmiş; dolayısıyla, köyün hâkimi olan iki aile d’Ajuda’nın kanun kaçaklarının yuvası olmasının ekonomik sürdürülebilirliğini sorgulamak zorunda kalmıştı. Küçük, karanlık barlar dalgıç ekipmanları kiralanan dükkânlara dönüştükçe ve eskiden yerlilerin lambada dansı yaptığı kafede “Çılgın-Çılgın-Ay partisi” geceleri düzenlenmeye başlandıkça, polis küçük beyaz evlere giderek daha çok baskın yapmak ve vahşice direnen tutukluları meydana yaka paça götürmek zorunda kalmıştı. Yine de d’Ajuda hâlâ kanun kaçakları için dünyanın başka birçok yerinden daha güvenliydi, artık sadece Roger değil, herkes paranoyaklaşmış olsa da. </p>
      <p class="normal1"> </p>
      <p class="normal1">D’Ajuda’nın besin zincirinde Muhammed Ali gibi birine yer olmasının sebebi buydu. Onun burada tutunabilmesinin başlıca sebebi, Porto Seguro otobüsünün son durağı olan meydanda stratejik bir gözlem yerine sahip olmasıydı. Muhammed üstü açık kahvesinin tezgâhının ardından bakınca d’Ajuda’nın güneşin altında pişen, arnavutkaldırımlı, tek meydanında olup biten her şeyi görebiliyordu. Yeni otobüsler gelince kahve servisi yapmayı kesiyor, nargileye Brezilya tütünü –evinde yetiştirdiği <span class="ideitalik">m’aasil </span>kadar iyi değildi bu tütün– koyuyor ve yeni gelen insanları izlemeye başlayıp, polis ya da kelle avcısı olabilecek kişileri saptıyordu. Birinin polis olduğuna şaşmaz sezileriyle kanaat getirirse, hemen alarm veriyordu. Alarm sistemi, bir çeşit üyelik sistemiydi; aylık kullanım bedelini ödeyenlere telefon ediliyor veya ufak tefek, tez ayaklı Paulinho onların kapılarına mesaj iliştiriyordu. Muhammed’in gelen otobüslere dikkat etmesi için bir sebep daha vardı. Rosalito’yla birlikte Rio’dan ve kadının kocasından kaçtığında, o adam tarafından bulunurlarsa başlarına ne geleceğinden hiç şüphesi yoktu. Rio’nun veya São Paulo’nun <span class="ideitalik">favela’</span>larında, basit cinayetleri iki yüz dolara işleyecek adamlar bulunabilirdi; ama deneyimli profesyonel katiller bile bulup öldürme işini en fazla iki, üç bin dolar artı masraflar karşılığında yapıyorlardı ve fiyatlar son on yıldır düşmekteydi. Üstelik çiftler öldürülecekse epey indirim yapılıyordu. </p>
      <p class="normal1">Muhammed’in kelle avcısı olduğunu düşündüğü kişiler dosdoğru onun kahvesine giriyorlardı bazen. Dikkat çekmemek için kahve ısmarlıyor, sonra da uygun bir zamanda kahve fincanını bırakıp kaçınılmaz soruyu soruyorlardı: “Arkadaşım falanca filancanın nerede oturduğunu biliyor musun?” veya “Bu fotoğraftaki adamı tanıyor musun? Ona borcum var da.” Böyle durumlarda standart yanıtını veren (“İki gün önce gördüm <span class="ideitalik">senhor</span>; büyük bir bavul taşıyarak otobüse binip Porto Seguro’ya gitti”) Muhammed, yalanı işe yararsa hem kelle avcısından para alıyordu, hem de adam ilk otobüse atlayıp gidiyordu.</p>
      <p class="normal1">Buruşuk keten takımlı, uzun boylu, sarışın, boynu beyaz bandajlı adam tezgâha bir çanta ve bir Playstation taşıma çantası koyup da alnının terini silince ve İngilizce kahve ısmarlayınca, Muhammed normal ücretinden birkaç real fazlasını kazanabileceğini anladı. Ama sezilerini harekete geçiren kişi adam değildi; yanındaki kadındı. Kadının polis olduğu ilk bakışta anlaşılıyordu. </p>
      <p class="ortayazi">***</p>
      <p class="normal1">Harry etrafa göz gezdirdi. Kendisinin, Beate’nin ve tezgâhın ardındaki Arap’ın dışında kafede üç kişi vardı. Sırt çantalı iki turist, bir de akşamdan kaldığı belli olan kılıksız bir turist. Harry’nin boynu çok acıyordu. Saatine baktı. Oslo’dan yirmi saat önce ayrılmışlardı. Oleg arayıp da Tetris rekorunu kırdığını söyleyince, Harry Recife uçağına binmeden önce Heathrow’daki oyun dükkânından bir Namco G-Con 45 satın almayı başarmıştı. Pervaneli uçakla Porto Seguro’ya gitmişlerdi. Havalimanından çıktıklarında Harry muhtemelen fahiş fiyat çeken bir taksiciyle pazarlık etmişti; adamın onları götürdüğü feribota binip d’Ajuda’ya gitmiş, son birkaç kilometreyi oradan bindikleri bir otobüsle, sarsıla sarsıla kat etmişlerdi. </p>
      <p class="normal1">Harry’nin ziyaretçi odasında oturup Raskol’a Mısırlılara vermek için 40.000 krona daha ihtiyacı olduğunu açıklamasının üzerinden yirmi dört saat geçmişti. Raskol da ona Muhammed Ali’nin kahvesinin Porto Seguro’da değil, civardaki bir köyde olduğunu söylemişti. </p>
      <p class="normal1">“D’Ajuda” demişti Raskol sırıtarak. “Orada yaşayan birkaç tanıdığım var.”</p>
      <p class="normal1">Arap, Beate’ye baktı ve kadının başını hayır anlamında sallaması üzerine kahve fincanını Harry’nin önüne bıraktı. Kahve sert ve acıydı.</p>
      <p class="normal1">Harry “Muhammed” deyince, tezgâhın ardındaki adamın kaskatı kesildiğini gördü. “Sen Muhammed’sin, değil mi?”</p>
      <p class="normal1">Arap yutkundu. “Sen kimsin?”</p>
      <p class="normal1">“Bir dost.” Harry sağ elini ceketinin içine sokunca, adamın esmer yüzünde panik belirdiğini gördü. “Lev’in kardeşi onu bulmaya çalışıyor.” Harry, Beate’nin Trond’un evinde bulduğu fotoğraflardan birini çıkarıp tezgâha koydu.</p>
      <p class="normal1">Muhammed bir anlığına gözlerini kapadı. Dudaklarını sessizce kımıldatıyordu; şükran duası eder gibiydi. </p>
      <p class="normal1">Fotoğrafta iki oğlan çocuğu vardı. Uzun boylu çocuk kırmızı bir kapitone ceket giymişti. Gülüyordu ve kolunu fotoğraf makinesine utangaçça gülümseyen diğer çocuğun omuzlarına dostça atmıştı. </p>
      <p class="normal1">“Lev kardeşinden bahsetti mi bilmiyorum” dedi Harry. “Kardeşinin adı Trond.”</p>
      <p class="normal1">Muhammed fotoğrafı alıp inceledi. </p>
      <p class="normal1">“Hımm” dedi sakalını kaşıyarak. “İkisini de hiç görmedim. Lev diye birinden bahsedildiğini de hiç duymadım. Ki buradaki hemen herkesi bilirim.”</p>
      <p class="normal1">Fotoğrafı Harry’ye verdi; Harry fotoğrafı iç cebine geri koyup kahvesini bitirdi. “Kalacak bir yer bulmamız gerek Muhammed. Sonra geri geleceğiz. Sen bu arada biraz düşün.”</p>
      <p class="normal1">Muhammed başını hayır anlamında sallayarak, Harry’nin kahve fincanının altına koyduğu yirmi dolarlık banknotu aldı ve iade etti. “Bozuğum yok” dedi. </p>
      <p class="normal1">Harry omuz silkti. “Nasılsa geri geleceğiz Muhammed.”</p>
      <p class="normal1"> </p>
      <p class="normal1">Turist sezonunda olmadıklarından, Vitória adlı küçük bir otelde iki büyük oda bulabildiler. Harry’ye 69 numaralı odanın anahtarı verildi; oysa otel yalnızca iki katlıydı ve yirmi küsur odalıydı. Harry kırmızı, kalp şeklindeki yatağın yanındaki komodinin çekmecesini açıp da iki prezervatif ve otelin kutlama mesajını bulunca, balayı süitinde olduğuna karar verdi. İnsan yataktan bakınca, banyo kapısının tamamını kaplayan aynadan kendini görebiliyordu. Odadaki yatak hariç tek mobilya olan orantısızca büyük, derin gardıropta biraz eski görünen, sırtlarında oryantal semboller bulunan iki kısa bornoz asılıydı. </p>
      <p class="normal1">Kadın resepsiyonist, Lev Grette’nin fotoğraflarını görünce gülümseyip başını hayır anlamında salladı. Aynı şey yandaki restoranda ve daha ilerideki, tuhaf bir şekilde sessiz olan anacaddedeki internet kafede de gerçekleşti. Anacadde tipik bir şekilde kiliseden mezarlığa dek uzanıyordu, ama ismi yeniydi: Broadway. Su ve Noel süsleri satılan, kapısının üstünde SÜPERMARKET yazılı küçük bakkalda, biraz aramadan sonra yazarkasanın ardında bir kadın buldular. Kadın onlara donuk gözlerle bakarak, bütün sorularını “evet” diye yanıtladı; sonunda pes edip gittiler. Geri dönerlerken yolda tek bir kişi gördüler; bir cipe yaslanmış, kollarını kavuşturmuş, beli tabancalı, onları esneyerek seyreden genç bir polisi. </p>
      <p class="normal1">Muhammed’in kahvesinde, tezgâhın ardındaki zayıf oğlan çocuğu patronunun birden paydos etmeye karar verip yürüyüşe çıktığını açıkladı. Beate adamın ne zaman geri geleceğini sorunca çocuk başını hayır anlamında sallayarak güneşi gösterdi ve “Trancoso” dedi. </p>
      <p class="normal1">Oteldeki kadın resepsiyonist, d’Ajuda’nın en güzel yerinin Trancoso’ya dek uzanan on üç kilometrelik beyaz kumsal olduğunu söyledi. Meydandaki Katolik kilisesi hariç, köyde görülecek başka şey yoktu zaten. </p>
      <p class="normal1">“Hımm. Peki ortalık neden bu kadar tenha <span class="ideitalik">senhora</span>?” diye sordu Harry. </p>
      <p class="normal1">Kadın gülümseyerek denizi gösterdi. </p>
      <p class="normal1"> </p>
      <p class="normal1">Oradaydılar. Bunaltıcı sıcakta iki yönde göz alabildiğine uzanan kavurucu kumsaldaydılar. Kımıldamadan yatıp güneşlenen insanlar, soğuk su ve meyve torbalarını iki büklüm taşıyarak gevşek kumlarda ağır ağır yürüyen plaj satıcıları, bangır bangır samba müziği çalınan saz çatılı derme çatma barlarda sırıtan barmenler ve dudakları çinko oksitle beyaza boyanmış, Brezilya bayrağı desenli sarı mayolar giymiş sörfçüler vardı. Ve ayakkabılarını ellerinde taşıyarak güneye doğru yürüyen iki kişi. Biri kadındı, otelde üstünü değiştirip şort ve küçücük bir badi giymiş, hasır şapka takmıştı; adamınsa üstünde hâlâ buruşuk keten takım elbisesi vardı ve şapkasızdı.</p>
      <p class="normal1">“On üç kilometre mi demişti?” dedi Harry, burnunun ucundan sarkan ter damlasını silerek. </p>
      <p class="normal1">“Biz geri dönene kadar hava kararır” dedi Beate işaret ederek. “Baksana, millet şimdiden dönüyor.”</p>
      <p class="normal1">Kumsalda siyah bir şerit halinde, göz alabildiğine uzanan bir insan kalabalığı ikindi güneşini arkalarına alarak köye dönüyordu. </p>
      <p class="normal1">“Bu şahane bir fırsat” dedi Harry güneş gözlüğünü düzelterek. “D’Ajuda’daki herkes sıraya dizilmiş. Gözümüzü dört açalım. Bakarsın şansımız yaver gider de Muhammed’i, hatta Lev’i görürüz.”</p>
      <p class="normal1">Beate gülümsedi. “Görmeyeceğimize yüz kronuna bahse girerim.”</p>
      <p class="normal1">Sıcakta insan yüzleri titreşiyordu. Siyah, beyaz, genç, yaşlı, güzel, çirkin, uçmuş, sıska, gülümseyen, çatık kaşlı yüzler. Barlar ve sörf tahtası kiralanan tezgâhlar gitmişti. Artık solda kumları ve denizi, sağdaysa sık ormanı görüyorlardı sadece. Gruplar halinde oturan insanlardan kesif esrar kokusu geliyordu. </p>
      <p class="normal1">“Şu mahrem alan meselesini ve soyguncunun bir banka çalışanından bilgi alması teorimizi düşündüm” dedi Harry. “Sence Lev’le Stine Grette’nin akrabalığın ötesinde bir yakınlıklarının olması mümkün mü?”</p>
      <p class="normal1">“Yani kadının soyguna karıştığını, sonra da Lev’in iz bırakmamak için onu vurduğunu mu söylüyorsun?” Beate güneşe baktı. “Eh, neden olmasın?”</p>
      <p class="normal1">Saat dördü geçmiş olsa da, sıcaklık fark edilir ölçüde azalmamıştı. Kayaların üstünden geçmek için ayakkabılarını çıkardılar ve diğer tarafta Harry sahile vurmuş kalın, kuru bir dal buldu. Dalı kuma sapladı ve cüzdanıyla pasaportunu aldıktan sonra ceketini dala asıp güneş şemsiyesi niyetine kullanmaya başladı. </p>
      <p class="normal1">Artık Trancoso’yu hayal meyal görebiliyorlardı; Beate az önce yanlarından geçen adamı bir videoda gördüğünü söyledi. Harry başta onun yarı ünlü bir aktörü kastettiğini sandı; sonra Beate adamın isminin Roger Person olduğunu, uyuşturucu ticaretinden ve Gambleyen’le Veitvet’teki postaneleri soymaktan hapis yattığını söyledi. Adamın Ulleval’daki postaneyi soyduğundan da şüpheleniliyordu. </p>
      <p class="normal1"> </p>
      <p class="normal1">Fred, Trancoso’daki plaj restoranında üç <span class="ideitalik">caipirinha</span> içmişti, ama sırf –Roger’ın tabiriyle– “ciltlerini küflenmeye başlamadan önce havalandırmak” için on üç kilometre yürümelerini hâlâ saçma buluyordu. </p>
      <p class="normal1">“Sen şu yeni haplar yüzünden yerinde duramıyorsun” diye sızlandı Fred, parmak uçlarında yürüyerek önden giden arkadaşına. </p>
      <p class="normal1">“Ne olmuş yani? Kuzey Denizi’ndeki o açık büfeye gitmeden önce birkaç kalori yakman gerek zaten. Muhammed telefonda o iki polis hakkında ne dedi söylesene.”</p>
      <p class="normal1">Fred yakın dönem hafızasını iç geçirerek, gönülsüzce yokladı. “Biri kadınmış, kısa boyluymuş, öyle solgunmuş ki şeffafmış neredeyse. Diğeri de ayyaş burunlu, iriyarı bir Alman’mış.”</p>
      <p class="normal1">“Alman mı?”</p>
      <p class="normal1">“Muhammed’in tahmini. Adam Rus da olabilir. Veya İnka Kızılderilisi ya da...”</p>
      <p class="normal1">“Çok komik. Muhammed onların polis olduğuna emin miymiş peki?”</p>
      <p class="normal1">“Ne demek istiyorsun?” Roger duruverince Fred ona çarpacaktı neredeyse. </p>
      <p class="normal1">“Bu iş hoşuma gitmedi diyorum sadece” dedi Roger. “Bildiğim kadarıyla Lev, Norveç’in dışında banka soygunu yapmadı hiç. Norveç polisi de banka soyguncularının peşinden ta Brezilya’ya gelmez. Adam Rus’tur herhalde. Lanet olsun. Onları kimin gönderdiğini biliyoruz. Ve aradıkları kişi Lev değil.”</p>
      <p class="normal1">Fred inledi. “Yine başlama lütfen; şu Çingene saçmalığını unut.”</p>
      <p class="normal1">“Paranoya diyorsun ama o herif şeytanın ta kendisi. Bir kronunu çalan insanları bile gözünü kırpmadan öldürür. Asla ruhu duymaz sanmıştım. Altı üstü torbalardan birinden birkaç bin kron cep harçlığı aldım, değil mi? Ama prensip meselesi, anlarsın ya. Sürünün lideriysen adamlarının sana saygı duymasını sağlamalısın, yoksa...”</p>
      <p class="normal1">“Roger! Bu mafya saçmalıklarını duymaya meraklı olsam video film kiralardım.” </p>
      <p class="normal1">Roger karşılık vermedi.</p>
      <p class="normal1">“Hey? Roger?”</p>
      <p class="normal1">“Kapa çeneni” diye fısıldadı Roger. “Dönmeden yürümeye devam et.”</p>
      <p class="normal1">“Hey?”</p>
      <p class="normal1">“O kadar sinirli olmasan, demin yanımızdan geçen iki kişiden birinin neredeyse şeffaf tenli, diğerinin de ayyaş burunlu olduğunu görürdün.”</p>
      <p class="normal1">“Öyle mi?” Fred başını geriye çevirdi. “Roger...”</p>
      <p class="normal1">“Evet?”</p>
      <p class="normal1">“Bence haklısın.” Birlikte dönüp baktılar.</p>
      <p class="normal1">Roger dönüp yürümeye devam etti; arkasına bakmıyordu. “Hassiktir, hassiktir, hassiktir!”</p>
      <p class="normal1">“Ne yapacağız?”</p>
      <p class="normal1">Yanıt almayınca dönüp arkasına bakan Fred, Roger’ın gitmiş olduğunu keşfetti. Kumları –Roger’ın bıraktığı, birden sola sapan derin ayak izlerini– hayretle inceleyip takip etmeye başladı. Roger’ın ileride koştuğunu gördü. Sonra Fred de sık, yeşil ormana doğru koşmaya başladı.</p>
      <p class="normal1"> </p>
      <p class="normal1">Harry neredeyse anında pes etti.</p>
      <p class="normal1">“Boşuna uğraşıyoruz” diye seslendi Beate’nin arkasından; kadın yavaşlayıp durdu. </p>
      <p class="normal1">Kumsaldan yalnızca birkaç metre uzaklaşmışlardı, ama sanki başka bir dünyadaydılar. Yaprakların oluşturduğu tavanın altındaki zifiri karanlıkta, ağaç gövdelerinin arasında buharsı, hareketsiz, sıcak bir sis asılıydı. Kaçan iki adamın gürültüsü olabilecek sesler, kuş çığlıkları ve gerideki denizin gürlemesi tarafından bastırılıyordu. </p>
      <p class="normal1">“Arkadaki adam kısa mesafe koşucusuna benzemiyordu” dedi Beate. </p>
      <p class="normal1">“Patikaları bizden daha iyi biliyorlar” dedi Harry. “Hem biz silahsızız, ama onlar silahlı olabilirler.”</p>
      <p class="normal1">“Lev geldiğimizi haber almadıysa bile artık öğrenir. Eee, ne yapacağız?”</p>
      <p class="normal1">Harry ıslanmış boyun bandajını ovuşturdu. Sivrisinekler ısırmaya başlamıştı bile. “B planına geçeceğiz.”</p>
      <p class="normal1">“Ya? O nedir?”</p>
      <p class="normal1">Beate’ye bakan Harry, kendisi kan ter içindeyken kadının alnında tek bir damla ter bile görülmemesine şaşırdı. </p>
      <p class="normal1">“Balığa çıkacağız.”</p>
      <p class="normal1"> </p>
      <p class="normal1">Günbatımı kısa sürse de, kırmızının tüm tonlarını sergiledi. Muhammed sıcak bir tavada eriyen tereyağı parçası gibi ufukta gözden kaybolan güneşi gösterirken, başka renkler de gördü. </p>
      <p class="normal1">Ama tezgâhın önündeki Alman, günbatımıyla ilgilenmiyordu. Lev Grette’yi veya Roger Person’ı bulmasına yardım edecek herhangi birine bin dolar vereceğini söylemişti az önce. Muhammed bu teklifi insanlara iletir miydi? Alman adam, solgun kadınla birlikte kahveden çıkarken, teklifiyle ilgilenenlerin Vitória Oteli’nin 69 numaralı odasına gelebileceklerini söyledi. </p>
      <p class="normal1">Böcekler kısa akşam danslarını etmek için ortaya çıkınca serçeler uçuşmaya başladı. Güneş deniz yüzeyinde eriyip kırmızı lapaya dönüşmüştü ve on dakika sonra hava karardı. </p>
      <p class="normal1">Bir saat sonra, küfrederek gelen Roger’ın bronzlaşmış yüzü solmuştu. </p>
      <p class="normal1">“O Çingene’nin işidir” diye mırıldandı Muhammed’e; büyük ödülü Fredo’nun barındayken duyduğunu ve hemen çıktığını söyledi. Yolda süpermarkete uğramıştı, Petra ona Alman’la sarışın kadının iki kez geldiklerini söylemişti. İkincisinde olta satın almış, soru sormamışlardı. </p>
      <p class="normal1">Muhammed kahve koyarken Roger etrafa kaçamak bakışlar fırlatarak “Oltayı ne yapacaklar ki?” diye sordu. “Balığa mı çıkacaklar acaba?”</p>
      <p class="normal1">“Kahven” dedi Muhammed fincanı göstererek. “Paranoyaya iyi gelir.”</p>
      <p class="normal1">“Paranoya mı?” diye bağırdı Roger. “Paranoya değil sağduyu. Bin dolar yahu! Buradaki insanlar o paranın onda birine öz analarını seve seve satarlar.”</p>
      <p class="normal1">“Ne yapacaksın peki?”</p>
      <p class="normal1">“Yapmam gereken şeyi. Alman’dan önce davranacağım.”</p>
      <p class="normal1">“Öyle mi? Nasıl?”</p>
      <p class="normal1">Roger kahveyi tadarken belinden kısa ve koyu kırmızı namlulu siyah bir tabanca çıkardı. “São Paulo’lu Taurus PT92C’ye merhaba de.”</p>
      <p class="normal1">“Sağ ol ama hayır” diye fısıldadı Muhammed öfkeyle. “Onu hemen ortadan kaldır. Delirmişsin sen. Alman’ı tek başına haklayabileceğini mi sanıyorsun?”</p>
      <p class="normal1">Roger omuz silkip tabancayı beline tekrar taktı. </p>
      <p class="normal1">“Fred evde tir tir titriyor. Bir daha asla ayılmayacakmış.”</p>
      <p class="normal1">“O adam profesyonel Roger.”</p>
      <p class="normal1">Roger burnunu çekti. “Ben neyim peki? Birkaç banka soydum. Hem en önemli şey nedir, biliyor musun Muhammed? Sürpriz unsuru. En önemlisi budur.” Roger kahvesini bitirdi. “Hem o herif kaldığı otel odasını önüne gelene söylüyorsa profesyonel filan değil bence.” </p>
      <p class="normal1">Muhammed gözlerini devirip istavroz çıkardı. </p>
      <p class="normal1">“Allah seni görebiliyor Muhammed” diye ters ters mırıldanan Roger ayağa kalktı. </p>
      <p class="normal1">Resepsiyon alanına girer girmez sarışın kadını gördü. Kadın bir grup adamla birlikte oturuyordu; tezgâhın üstündeki televizyonda gösterilen futbol maçını seyrediyordu. Evet, bu gece <span class="ideitalik">flaflu</span>, yani Flamengo ve Fluminense takımlarının Rio’da oynadıkları yerel derbi maçı vardı. Fredo’nun tıklım tıklım olmasının sebebi buydu.</p>
      <p class="normal1">Roger onların önünden hızla, fark edilmediğini umarak geçti. Halılı merdiveni koşarak çıktı ve koridorda yürüdü. Gittiği odanın yerini gayet iyi biliyordu. Petra’nın kocası iş için köy dışına gidince Roger 69 numaralı odayı tutardı.</p>
      <p class="normal1">Roger kulağını kapıya dayadıysa da bir şey duymadı. Anahtar deliğinden baktı, ama içerisi karanlıktı. Alman ya dışarı çıkmış ya da uyumuştu. Roger yutkundu. Kalbi küt küt atsa da, yuttuğu yarım hap sayesinde soğukkanlılığını koruyordu. Tabancasının doluluğunu ve emniyet kilidinin açık olup olmadığını kontrol ettikten sonra kapı kolunu yavaşça indirdi. Kapı kilitli değildi! Roger odaya usulca girip kapıyı ardından sessizce kapadı. Karanlıkta durup nefesini tuttu. Kimseyi görmüyor ve duymuyordu. Hareket yoktu, soluk sesi yoktu. Tavan vantilatörünün usulca dönmesi vardı yalnızca. Neyse ki Roger bu odayı avcunun içi gibi biliyordu. Gözleri karanlığa alışırken, tabancayı kalp şeklindeki yatağın bulunduğunu bildiği yere doğrulttu. İnce ve soluk bir ay ışığı şeridi, yorganı açık yatağa düşüyordu. Yatak boştu. Roger hızlı düşündü. Alman dışarı çıkarken kapıyı kilitlemeyi unutmuş olabilir miydi? Bu durumda Roger’ın tek yapması gereken, oturup Alman’ın dönmesini beklemekti. Bütün bunlar gerçek olamayacak kadar iyi görünüyordu, tıpkı zaman ayarlı kilidi çalıştırılmamış bir banka gibi. Böyle şeyler kendiliğinden olmazdı. Tavan vantilatörü. </p>
      <p class="normal1">Roger o anda durumu anladı.</p>
      <p class="normal1">Birden banyodan gelen sifon sesini duyunca sıçradı. Herif klozette oturuyordu demek! Roger iki eliyle kavradığı tabancayı, kollarını uzatarak banyo kapısının bulunduğunu bildiği yere doğrulttu. Beş saniye geçti. Sekiz. Roger nefesini daha fazla tutamadı. O herif ne bekliyordu yahu? Sifonu çekmişti. On iki saniye. Belki de bir şey duymuştu. Belki de kaçmaya çalışıyordu. Roger banyo duvarındaki küçük pencereyi hatırladı. Lanet olsun! Elinde fırsat vardı; o herifin kaçmasına izin veremezdi. İçinde Petra’ya çok yakışan bornozun bulunduğu gardırobun önünden usulca geçerek banyo kapısının önünde durdu ve elini kapı koluna koydu. Derin bir nefes aldı. Tam kapıyı açacakken hafif bir esinti hissetti. Bu esinti vantilatörden ya da açık bir pencereden gelmemişti. Başka bir şeydi. </p>
      <p class="normal1">“Kımıldama” dedi bir ses tam arkasından. Roger başını kaldırıp da banyo kapısındaki aynaya baktıktan sonra itaat etti. Donakaldı, ama dişleri takırdıyordu. Gardırop kapısı açılmıştı ve Roger içerideki, beyaz bornozların arasındaki kaslı adamı görebiliyordu. Ama birden donakalmasının sebebi bu değildi. İnsan silahları iyi tanısa bile, üstüne doğrultulan silahın kendi elindeki silahtan daha büyük olduğunu keşfetmenin psikolojik etkisinden sakınamazdı. Tam tersine. Büyük mermilerin daha çok tahribat yaptığını bilirdi. Roger ay ışığında gördüğü, kendisine doğrultulmuş büyük, siyah canavara kıyasla kendi Taurus PT92C’sinin oyuncak gibi olduğunu biliyordu. Bir gıcırtı duyunca başını kaldırıp baktı. Misinaya benzer bir şey parıldadı. Banyo kapısının yukarısındaki aralıktan gardıroba dek uzanıyordu. </p>
      <p class="normal1">“<span class="ideitalik">Guten Abend”</span> diye fısıldadı Roger.</p>
      <p class="normal1"> </p>
      <p class="normal1">Roger altı yıl sonra Pattaya’daki bir barın önünden geçerken içeriden el sallanması üzerine bara girdiğinde, kendisini çağıran kişinin sakal bırakmış Fred olduğunu keşfedince öyle şaşırdı ki öylece kalakaldı, ta ki Fred ona bir sandalye çekene dek. </p>
      <p class="normal1">Fred içki ısmarlayıp Roger’a artık Kuzey Denizi’nde çalışmadığını söyledi. Engelli maaşı alıyordu. Tereddütle oturan Roger, Chiang Rai’deyken yaptığı bir kuryelik işi yüzünden altı yıldır kaçtığını ayrıntılara inmeden açıkladı. Fred ikinci içkisinden sonra genzini temizleyip, Roger’ın d’Ajuda’dan durup dururken ayrıldığı akşam neler olduğunu sordu. </p>
      <p class="normal1">Roger bardağının içine baktı, derin bir nefes aldı ve seçme şansı olmadığını söyledi. O Alman, ki aslında Alman değildi, kendisini tuzağa düşürmüştü ve az kalsın öldürecekti. Ama Roger son anda onunla bir anlaşma yapmıştı. Anlaşmaya göre Roger adama Lev Grette’nin nerede kaldığını söylerse, d’Ajuda’yı terk etmek için yarım saati olacaktı. </p>
      <p class="normal1">“Adamdaki tabancanın markası neydi demiştin?” diye sordu Fred. </p>
      <p class="normal1">“Göremedim, fazla karanlıktı. Çok tanınmış bir model değildi zaten. Şu kadarını söyleyeyim ki, beynimi ta Fredo’nun mekânına kadar uçururdu.” Roger kapıya kaçamak bir bakış fırlattı. </p>
      <p class="normal1">“Burada ev tuttum” dedi Fred. “Kalacak yerin var mı?”</p>
      <p class="normal1">Roger, Fred’e bunu hiç düşünmemiş gibi baktı. Yanıt vermeden önce kirli sakalını uzun uzun sıvazladı.</p>
      <p class="normal1">“Aslında yok.”</p>
      </body></html>