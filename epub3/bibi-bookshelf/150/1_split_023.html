<html xmlns="http://www.w3.org/1999/xhtml">
  <head>
    <title>1</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak1" id="calibre_toc_27"><br class="calibre4"/>21<br class="calibre4"/>
      Monopol</h2><br class="chapter"/><br class="chapter"/><br class="chapter"/><br class="chapter"/>
      <p class="normal1">Harry radyo alarmı ve haberlerle uyandı. Bombardıman şiddetlenmişti. Tekrar saldırıya geçilmiş gibiydi.</p>
      <p class="normal1">Kalkmak için sebep bulmaya çalıştı. </p>
      <p class="normal1">Radyodan gelen ses 1975’ten beri Norveçli erkeklerin ortalama ağırlığının on üç kilo, Norveçli kadınların ortalama ağırlığınınsa dokuz kilo arttığını söylüyordu. Harry gözlerini kapayınca, Aune’nın bir sözünü anımsadı. Gerçeklerden kaçmanın haksız bir kötü şöhreti vardı. Uykuluydu. Küçükken, yatakta yatarken, kapı aralıkken, babasının evin içinde dolanıp bütün ışıkları birer birer söndürmesini dinlerken, söndürülen her ışıkla birlikte yatak odası kapısının ardındaki karanlık giderek koyulaşırken de bu sıcak, tatlı hisse kapılırdı. </p>
      <p class="normal1">“Son haftalarda Oslo’da gerçekleştirilen soygunlardan sonra, şehir merkezindeki en korumasız bankaların çalışanları silahlı özel güvenlik görevlisi talebinde bulundular. Polis, Grönlandsleiret’teki Den norske Bankası şubesinin soyulmasından da İnfazcı lakaplı adamın sorumlu olduğundan şüpheleniyor. Bu kişi cinayet...”</p>
      <p class="normal1">Harry soğuk linolyuma bastı. Aynada gördüğü yüz, Picasso’nun son döneminden bir portre gibiydi. </p>
      <p class="normal1"> </p>
      <p class="normal1">Beate telefonda konuşuyordu. Harry’yi ofis kapısında görünce başını hayır anlamında salladı. Harry başıyla onaylayıp gitmeye davrandı, ama Beate el sallayarak onu geri çağırdı. </p>
      <p class="normal1">“Yine de yardımınız için teşekkürler” diyerek telefonu kapadı. </p>
      <p class="normal1">“Rahatsız mı ediyorum?” diye sordu Harry, kadının önüne bir fincan kahve bırakırken.</p>
      <p class="normal1">“Hayır, Focus’tan bir şey çıkmadığını söylemek için kafa salladım. Demin konuştuğum adam listedeki son kişiydi. O zaman aralığında Focus’ta olduğunu bildiğimiz onca adamdan sadece biri, iş tulumlu bir adam gördüğünü hayal meyal hatırlıyor. O da soyunma odasında görüp görmediğinden bile emin değil.”</p>
      <p class="normal1">“Hımm.” Harry oturup etrafa bakındı. Beate’nin ofisi derli topluydu tahmin ettiği gibi. Pencere pervazında duran saksının içindeki, Harry’nin türünü bilmediği ama tanıdık gelen bitki hariç, kadının odası kendisininki kadar sadeydi. Harry, Beate’nin masasında sırtı dönük duran çerçeveli fotoğrafı fark etti. </p>
      <p class="normal1">“Sadece erkeklerle mi konuştun?” diye sordu. </p>
      <p class="normal1">“Sonuçta İnfazcı’nın erkek soyunma odasına girdiğini varsayıyoruz, değil mi?”</p>
      <p class="normal1">“Sonra da Morristown sokaklarında normal bir insan gibi yürüdüğünü, evet. Grönlandsleiret’te yapılan dünkü soygunla ilgili yeni bir şey var mı?”</p>
      <p class="normal1">“Yeniden kastına bağlı. Önceki soygunların kopyası diyebilirim. Aynı giysiler ve AG3. Soyguncu bir rehine aracılığıyla konuşmuş. ATM’deki parayı almış; her şeyi bir dakika elli saniyede halletmiş. İpucu yok. Kısacası...”</p>
      <p class="normal1">“İnfazcı” dedi Harry. </p>
      <p class="normal1">“Bu ne?” Beate fincanı kaldırıp içine baktı. </p>
      <p class="normal1">“Kapuçino. Halvorsen’in selamı var.”</p>
      <p class="normal1">“Sütlü kahve mi?” Kadın burun kıvırdı. </p>
      <p class="normal1">“Tahmin edeyim. Baban sade kahve içmeyen insanlara asla güvenmemeni söyledi, değil mi?”</p>
      <p class="normal1">Beate’nin yüzündeki şaşkınlığı görünce hemen pişman oldu. “Kusura bakma” diye mırıldandı. “Ağzımdan kaçtı... Salaklık ettim.”</p>
      <p class="normal1">“Eee, şimdi ne yapıyoruz?” diye sordu Beate çabucak, kahve fincanının kulpuyla oynarken. “Başa döndük.”</p>
      <p class="normal1">Harry koltuğa yayılıp botlarının uçlarını inceledi. “Hapishaneye gir.”</p>
      <p class="normal1">“Ne?”</p>
      <p class="normal1">“Hapishaneye gir. Başlama noktasından geçsen de iki bin kronunu alamazsın.”</p>
      <p class="normal1">“Ne diyorsun?”</p>
      <p class="normal1">“Monopol oyunu. Başka seçeneğimiz kalmadı. Şansımızı deneyeceğiz. Hapishanede. Botsen Hapishanesi’nin numarası var mı sende?”</p>
      <p class="normal1"> </p>
      <p class="normal1">“Bu zaman kaybı” dedi Beate. </p>
      <p class="normal1">Harry’nin yanında koşar adım yürürken sesi Kanal’da yankılanıyordu.</p>
      <p class="normal1">“Olabilir” dedi Harry. “Soruşturma işinin yüzde doksanı öyledir zaten.”</p>
      <p class="normal1">“O adamla ilgili bütün raporları, onunla yapılan bütün görüşmelerin metinlerini okudum. Dişe dokunur bir şey söylemiyor hiç. Alakasız, felsefi laflar ediyor sadece.”</p>
      <p class="normal1">Harry tünelin sonundaki gri demir kapının yanındaki interkomun düğmesine bastı. </p>
      <p class="normal1">“Bir şeyi kaybettiysen aydınlıkta ara derler, bilir misin? İnsanların aptallığıyla ilgili bir atasözü sanırım. Bana gayet mantıklı geliyor.”</p>
      <p class="normal1">“Kimliklerinizi kameraya kaldırın” dedi hoparlörden gelen ses. </p>
      <p class="normal1">“Onunla tek başına konuşacaksan ben neden geliyorum ki?” diye sordu Beate, Harry’nin peşinden giderek.</p>
      <p class="normal1">“Ellen’le benim zanlıları sorgularken kullandığımız bir yöntemdi bu. Birimiz konuşurken diğerimiz öylece oturup dinlerdi hep. Konuşma çıkmaza girerse mola verirdik. Konuşan bensem dışarı çıkardım; Ellen de sıradan şeylerden bahsetmeye başlardı. Sigarayı bırakmaktan, bugünlerde televizyondaki her şeyin berbat olduğundan filan bahsederdi. Veya sevgilisinden ayrıldıktan sonra kira masrafının ne kadar arttığından. Onlar biraz çene çaldıktan sonra ben başımı içeri uzatırdım ve işimin çıktığını, görüşmeye Ellen’in devam etmesi gerektiğini söylerdim.”</p>
      <p class="normal1">“İşe yarıyor muydu?”</p>
      <p class="normal1">“Her seferinde.”</p>
      <p class="normal1">Hapishane meydanının girişindeki basamakları çıktılar. Kalın, kurşun geçirmez camın ardındaki hapishane görevlisi başıyla onay verip bir düğmeye bastı. “Gardiyan şimdi gelir” dedi boğuk sesle. </p>
      <p class="normal1">Gardiyan cüce gibi paytak paytak yürüyen, tıknaz ve kaslı bir adamdı. Onları hücre blokuna götürdü. Bu üç katlı galeride, dikdörtgenin bir alanın çevresindeki açık mavi hücre kapıları sıra sıra yükseliyordu. Katların arasında tel örgüler vardı. Ortalıkta kimse görünmüyordu, sessizliği uzak bir yerde kapanan bir kapının sesi bozdu sadece. </p>
      <p class="normal1">Harry buraya daha önce birçok kez gelmiş olsa da, bütün bu kapıların ardında toplumun zorla hapsetmeyi uygun bulduğu insanların olmasını saçma buluyordu hâlâ. Bunu canavarlık olarak görmesinin sebebini bilmiyordu, ama cezanın kamusal anlamda kurumsallaştırılmış fiziksel tezahürünü görmekle ilgiliydi. Terazi ve kılıç. </p>
      <p class="normal1">Üzerinde siyah ZİYARETÇİLER yazılı kapıyı açan gardiyanın anahtarları şıngırdadı. “İşte burası. Gitmeye hazır olduğunuzda kapıya vurun yeter.”</p>
      <p class="normal1">İçeri girdiler, kapı arkalarından gürültüyle kapandı. Sonraki sessizlikte, bir floresan lambanın hafif ve kesintili cızırtılarıyla, duvarda asılı duran ve odanın uçuklaşmış renklerine solgun gölgeler düşüren plastik çiçekler Harry’nin dikkatini çekti. Bir masanın arkasındaki, sarı duvarın tam ortasındaki sandalyede bir adam dimdik oturuyordu. Ön kollarını masaya, bir satranç tahtasının birer yanına koymuştu; saçları kulaklarının arkasına atılmış, arkadan sımsıkı toplanmıştı. Üstünde iş tulumuna benzeyen pürüzsüz bir üniforma vardı. Floresan lambanın her yanıp sönüşünde adamın biçimli kaşları, düz burnunun gölgesiyle birlikte net bir T şekli oluşturuyordu. Ama Harry’nin cenazede gördüğü adamı tanımasını asıl sağlayan şey, onun yüz ifadesiydi; o ifade hem ıstırabı, hem de Harry’ye birini hatırlatan bir duygusuzluğu içeriyordu çelişkili bir şekilde.</p>
      <p class="normal1">Harry, Beate’ye kapının yanında oturmasını işaret etti. Bir sandalye alıp masaya götürdü ve Raskol’un karşısına oturdu. “Bizimle görüşmeye zaman ayırdığınız için teşekkürler.”</p>
      <p class="normal1">“Burada zaman boldur” dedi Raskol, şaşılacak kadar canlı ve kibar bir sesle. Doğu Avrupalı gibi, “r’leri vurgulayarak, düzgün diksiyonla konuşuyordu. </p>
      <p class="normal1">“Anlıyorum. Adım Harry Hole, meslektaşımın adı da...”</p>
      <p class="normal1">“Beate Lönn. Babana benziyorsun Beate.”</p>
      <p class="normal1">Harry, Beate’nin inlediğini duyunca geriye doğru döndü biraz. Kadının yüzü kızarmamıştı; tersine, soluk teni iyice beyazlaşmıştı ve ağzı çarpılmış halde, tokat yemişçesine donakalmıştı.</p>
      <p class="normal1">Masaya bakan Harry öksürdü; Raskol’la arasındaki masanın neredeyse tuhaf simetrisini tek bir küçük ayrıntının bozduğunu fark etti: Satranç tahtasındaki şahlarla vezirlerin. </p>
      <p class="normal1">“Seni daha önce nerede gördüm Hole?”</p>
      <p class="normal1">“Genellikle ölü insanların civarında görürler beni” dedi Harry. </p>
      <p class="normal1">“Aha. Cenazede. Ivarsson’un bekçi köpeklerinden biriydin.”</p>
      <p class="normal1">“Hayır.”</p>
      <p class="normal1">“Bunu sevmedin ha? Onun bekçi köpeği olduğunu söylememi. Kavgalı mısınız?”</p>
      <p class="normal1">“Hayır” dedi Harry. “Birbirimizden hazzetmiyoruz o kadar. Anladığım kadarıyla siz ikiniz de birbirinizden hazzetmiyorsunuz.”</p>
      <p class="normal1">Raskol hafifçe gülümsedi; floresan lamba titreşti. “Gücenmemiştir umarım. Çok pahalı bir takım elbiseye benziyordu.”</p>
      <p class="normal1">“Olan takım elbiseye oldu sanırım.”</p>
      <p class="normal1">“Ona bir şey söylememi istiyordu. Ben de bir şey söyledim.”</p>
      <p class="normal1">“Muhbir lekesinin asla çıkmayacağını mı?”</p>
      <p class="normal1">“Fena değilsin dedektif. Ama mürekkep zamanla çıkar. Satranç oynar mısın?”</p>
      <p class="normal1">Harry onun doğru rütbeyi kullandığını fark ettiğini belli etmek istemedi. Belki de tahmin etmişti.</p>
      <p class="normal1">“Sonrasında vericiyi nereye sakladın?” diye sordu. “Bütün blokun altını üstüne getirmişler.”</p>
      <p class="normal1">“Sakladığımı kim söyledi? Siyah mı, beyaz mı?”</p>
      <p class="normal1">“Norveç’te gerçekleştirilen büyük banka soygunlarının çoğunda senin parmağın varmış hâlâ; işleri buradan yürütüyormuşsun ve çalıntı paranın bir kısmı senin yurtdışındaki banka hesabına yatırılıyormuş. Botsen’de A Kanadı’nda kalmak için uğraşmanın sebebi bu mu? Burada az ceza almış mahkûmlarla tanışabildiğin için mi; onlar kısa sürede serbest bırakılınca, senin burada kurduğun planlarını uyguladıkları için mi? Peki serbest kaldıklarında onlarla nasıl haberleşiyorsun? Cep telefonların mı var burada? Bilgisayarların?”</p>
      <p class="normal1">Raskol iç geçirdi. “İyi bir başlangıç yapmıştın dedektif, ama beni sıkmaya başladın. Oynayalım mı, oynamayalım mı?”</p>
      <p class="normal1">“Bu oyun sıkıcı” dedi Harry. “Bir şeyine oynarsak o başka.”</p>
      <p class="normal1">“Bana uyar. Nesine oynayalım?”</p>
      <p class="normal1">“Buna.” Harry tek bir anahtarla pirinç bir isim levhası takılı bir anahtarlık kaldırdı. </p>
      <p class="normal1">“O nedir?” diye sordu Raskol. </p>
      <p class="normal1">“Kim bilir. Bazen riske girmek, masaya sürülen şeyin değerli olduğuna inanmak gerekir.”</p>
      <p class="normal1">“Buna neden inanayım ki?”</p>
      <p class="normal1">Harry öne eğildi. “Çünkü bana güveniyorsun.”</p>
      <p class="normal1">Raskol kahkahayı bastı. “Sana güvenmem için tek bir sebep söyle <span class="ideitalik">Spiuni.</span>”</p>
      <p class="normal1">“Beate” dedi Harry, gözlerini Raskol’dan ayırmadan. “Bizi yalnız bırakır mısın?”</p>
      <p class="normal1">Kapıya vurulduğunu işitti; ardından anahtar şıngırtıları geldi. Kapı açılıp kapandı. </p>
      <p class="normal1">“Bir bak.” Harry anahtarı masaya koydu.</p>
      <p class="normal1">Raskol gözlerini Harry’ninkilerden ayırmadan “AA?” diye sordu. </p>
      <p class="normal1">Harry satranç tahtasındaki beyaz şahı aldı. Şah el oymasıydı ve güzeldi. “Hassas bir sorunu olan bir adamın baş harfleri. Adam zengindi. Karısı ve çocukları vardı. Evi ve yazlığı. Köpeği ve metresi. Hayatı güllük gülistanlık görünüyordu.” Harry satranç taşını ters çevirip başının üstünde döndürdü. “Ama zengin adam zaman geçtikçe değişti. Olaylar, hayatındaki en önemli şeyin ailesi olduğunu anlamasını sağladı. Bu yüzden şirketini sattı, metresinden ayrıldı, kendine ve ailesine artık birbirleri için yaşayacaklarına söz verdi. Mesele şuydu ki, metres adamı tehdit etmeye başladı; ilişkilerini ifşa edeceğini söylüyordu. Şantaj yapmış da olabilir. Açgözlü olduğundan değil, fakir olduğundan. Ayrıca hayatının en büyük sanat eserini tamamlamak üzere olduğunu düşünüyordu ve onu sergilemek için paraya ihtiyacı vardı. Adamı giderek daha fazla zorladı ve sonunda bir gece adam onu ziyaret etmeye karar verdi. Herhangi bir akşam değildi, özel bir akşamdı; çünkü kadın eski bir sevgilisinin geleceğini söylemişti. Bunu adama neden söylemişti? Kıskandırmak için mi? Veya kendisini başka erkeklerin arzuladığını göstermek için mi? Adam kıskanmadı. Heyecanlandı. Muhteşem bir fırsattı bu.” Harry, Raskol’a baktı. Raskol kollarını kavuşturmuş halde Harry’yi seyrediyordu. “Dışarıda bekledi. Uzun süre bekledi, kadının evinin ışıklarını seyrederek. Gece yarısından hemen önce, kadının misafiri gitti. Kırk yılda bir gelmiş bir misafirdi; soruşturma açılırsa, bütün akşamı Anna’yla birlikte geçirdiğini söyleyecek tanıklar çıkardı mutlaka. En azından Anna’nın meraklı komşusu, bu adamın akşamın başında zili çaldığını duymuş olmalıydı. Bizim adamımızsa zili çalmadı. Adamımız anahtarla içeri girdi. Merdivenleri usulca çıkıp, kadının dairesinin kapısını açtı.”</p>
      <p class="normal1">Harry siyah şahı alıp beyaz şahla karşılaştırdı. Yakından bakmayınca, birbirinin aynısı sanılabilirlerdi.</p>
      <p class="normal1">“Silah ruhsatsız. Anna’nındı belki de; sevgilisinin de olabilir. Dairede tam olarak neler oldu bilmiyorum ve muhtemelen kimse bilemeyecek, çünkü Anna öldü. Polise göre durum ortada: İntihar.”</p>
      <p class="normal1">“Sen öyle düşünmüyor gibisin.” Raskol keçi sakalını sıvazladı. “Hem neden kendini polisten ayrı tutuyorsun? Bu vakanın üstünde tek başına çalıştığını mı söylemeye çalışıyorsun dedektif?”</p>
      <p class="normal1">“Ne demek istiyorsun?”</p>
      <p class="normal1">“Ne demek istediğimi gayet iyi biliyorsun. Konuştuklarımız aramızda kalacakmış gibi yapmak için meslektaşını dışarı göndermeni anlıyorum, ama...” Raskol avuçlarını birleştirdi. “Gerçi bu mümkün olabilir. Bildiklerini başka kimse biliyor mu?”</p>
      <p class="normal1">Harry başını hayır anlamında salladı. </p>
      <p class="normal1">“Eee, neyin peşindesin peki? Para mı?”</p>
      <p class="normal1">“Hayır.”</p>
      <p class="normal1">“Yerinde olsam o kadar acele etmem dedektif. Bu bilginin benim için değerini söylemeye fırsatım olmadı henüz. Büyük bir meblağdan bahsediyor olabiliriz. Söylediklerini kanıtlayabilirsen. Ve suçlu kişi –nasıl desem– devleti karıştırmadan cezalandırılabilirse.”</p>
      <p class="normal1">“Mesele o değil” dedi Harry, alnındaki terin belli olmadığını umarak. “Mesele <span class="ideitalik">sendeki </span>bilginin <span class="ideitalik">benim için </span>değerli olup olmadığı.”</p>
      <p class="normal1">“Teklifin nedir <span class="ideitalik">Spiuni</span>?”</p>
      <p class="normal1">“Teklifim” dedi Harry, iki şahı tek elinde tutarak, “bir takas. Sen bana İnfazcı’nın kimliğini söyle, ben de Anna’yı öldüren adamın aleyhinde kanıt bulayım.”</p>
      <p class="normal1">Raskol kıkırdadı. “Boş versene. Artık gidebilirsin <span class="ideitalik">Spiuni.</span>”</p>
      <p class="normal1">“Bir düşün Raskol.”</p>
      <p class="normal1">“Hiç gerek yok. Ben paranın peşinde koşan insanlara güvenirim; bir davanın peşinde koşanlara güvenmem.”</p>
      <p class="normal1">Birbirlerini süzdüler. Floresan lamba cızırdadı. Harry başıyla onayladı, satranç taşlarını yerlerine koydu, ayağa kalktı ve gidip kapıya vurdu. “Anna’yı seviyordun herhalde” dedi, sırtı Raskol’a dönük halde dururken. “Sorgenfrigata’daki daire sana ait görünüyor ve şunu biliyorum ki Anna beş parasızdı.”</p>
      <p class="normal1">“Ya?”</p>
      <p class="normal1">“Daire senin olduğundan, yöneticiye anahtarı sana göndermesini söyledim. Bugün gelir; onu benden aldığın anahtarla karşılaştır bence.”</p>
      <p class="normal1">“Neden?”</p>
      <p class="normal1">“Anna’nın dairesinin üç anahtarı var. Biri Anna’daydı, ikincisi elektrikçideydi. Bu anahtarıysa sana bahsettiğim adamın yazlığında buldum. Komodin çekmecesinde. Üçüncü ve son anahtar. Anna öldürüldüyse, kullanılmış olabilecek tek anahtar bu.”</p>
      <p class="normal1">Dışarıdan gelen ayak seslerini duydular.</p>
      <p class="normal1">“Ve inandırıcılığımı artıracaksa şunu söyleyeyim ki” dedi Harry, “ben kendimi kurtarma derdindeyim sadece.”</p>
      </body></html>