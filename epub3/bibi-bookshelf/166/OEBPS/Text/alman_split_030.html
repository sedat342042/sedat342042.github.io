<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alman.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="normal">Bu mülkiyet ilişkileri söz konusu olduğunda da tüm medeni hukukun yeniden kurulacağı kendiliğinden anlaşılır. Sanço'nun kendisi de örneğin sözleşme anlayışını, tam bir hukukçu zihniyetiyle şöyle sunuyor:</p>

  <p class="indentmetin">"Kendimi, örneğin herhangi bir <span class="ideitalik1">kontrat</span> yoluyla şu ya da bu özgürlükten mahrum bırakmamın da hiçbir önemi yoktur." (sf. 409)</p>

  <p class="normal">Ve "karşı çıkılan" kontratları "güvence altına almak" adına, bir mahkemeye ve bir hukuk davasının günümüzdeki tüm sonuçlarına tabi olması gerektiğinde de bunun aynı şekilde "hiçbir önemi" olmayacaktır.</p>

  <p class="normal">Böylelikle "alacakaranlığın ve gecenin içinden yavaş yavaş çıkıp" yeniden mevcut koşullara yaklaşıyoruz; ama yalnızca bu ilişkilerin Alman küçük burjuvasının güdük tasavvurundaki haline.</p>

  <p class="normal">Sanço şunları itiraf ediyor:</p>

  <p class="indentmetin">"Özgürlük konusunda devlet ile Birlik arasında özünde bir fark yoktur. Devlet nasıl ki sınırsız özgürlükle bağdaşmıyorsa, Birlik de özgürlüğü çeşitli biçimlerde kısıtlamadan ne doğabilir ne de varlığını sürdürebilir. Özgürlüğün kısıtlanması her yerde kaçınılmazdır, çünkü <span class="ideitalik1">her şeyden</span> kurtulmak imkânsızdır. Bir insan, sırf bir kuş misali uçmak istiyor diye tıpkı onun gibi uçamaz vb. ... Birlik'te henüz gerektiği kadar özgürlükten yoksunluklar ve mecburiyetler olacaktır. Zira Birlik'in amacı hiç de özgürlük değildir; aksine Birlik, özgürlüğü özgülüğe, ama yalnızca <span class="ideitalik1">özgülüğe</span> feda eder." (sf. 410, 411)</p>

  <p class="normal">Özgürlük ile özgülük arasındaki tuhaf ayrımı şimdilik bir tarafa bırakacak olursak, Sanço istemeden de olsa Birlik'inde kendi "özgülüğünü" <span class="ideitalik1">ekonomik</span> düzenlemeler yoluyla şimdiden feda etmiş bulunuyor. Hakiki bir "devlete iman eden<sup class="calibre5"><a href="../Text/alman_split_607.html#footnote-74279-554" id="footnote-74279-554-backlink">554</a></sup>" olarak, ancak politik düzenlemelerin başladığı yerde bir kısıtlama fark etmektedir. Eski topluma ve onunla birlikte bireylerin iş bölümüne tabiliğine dokunmayıp bunların varlık sürmesine izin veriyor. Bu durumda da iş bölümünün ve dolayısıyla payına düşen mesleğin ve belli yaşam şartlarının kendisine hususi bir "özgülük" dayatması yazgısından kurtulamamaktadır. Örneğin eğer payına Willenhall'da<sup class="calibre5">[147]</sup> tesviyeci çırağı olarak çalışmak düşerse, bu durumda ona dayatılan "özgülük", ona bir "aksak bacak" bırakan kalça kemiği çarpılmasından; eğer "kitabının baş hayaleti"nin<sup class="calibre5">[148]</sup> payına bir kadın iplik işçisi olarak varlık sürdürmek düşerse, onun "özgülüğü" kaskatı kesilmiş dizlerden ibaret olacaktır. Sanço'muz, daha Cervantes'in kendisine buyurduğu ve şimdi vazife edindiğini ilan ettiği eski mesleğinde, angarya çalışan köylü olarak kalsa bile, onun payına düşen "özgülük", iş bölümü ve köy ile kentin ayrılması nedeniyle dünyanın tüm ilişkileriyle, dolayısıyla da her türlü kültürle bağı kopmuş salt bir yerel hayvan haline gelmek olacaktır.</p>

  <p class="normal">Böylece, eğer özgülüğü bir defaya mahsus bireysellik anlamında kabul edersek, Sanço, Birlik'te kendi özgülüğünü toplumsal örgütlenme nedeniyle <span class="ideitalik1">malgré lui</span><sup class="calibre5"><a href="../Text/alman_split_608.html#footnote-74279-555" id="footnote-74279-555-backlink">555</a></sup> yitirir. Peşinden, politik örgütlenme nedeniyle özgürlüğünden de feragat etmesi tamamen tutarlıdır ve yalnızca onun, Birlik'te mevcut durumu benimseyip sahiplenmek için ne kadar büyük bir gayret sarf ettiğini kanıtlar.</p>

  <p class="normal">Demek ki, özgürlük ile özgülük arasındaki temel farklılık, mevcut durum ile "Birlik" arasındaki farkı oluşturur. Bu farklılığın da ne kadar esaslı olduğunu görmüştük. Birlik'inin üyelerinin ezici çoğunluğu da muhtemelen bu farklılıktan özel bir rahatsızlık duymayacak ve ondan "muafiyet"i karar altına alacaklardır. Eğer Sanço bununla tatmin olmazsa, ona kendi "Kitap"ı temelinde önce öz diye bir şey olmadığını, özlerin ve özsel farklılıkların "Kutsal" olduğunu; ikinci olarak, Birlik'in "meselenin doğası"nı ve "ilişkinin kavramı"nı sorgulama hakkının olmadığını ve üçüncü olarak da, kesinlikle onun özgülüğüne tecavüz etmediğini, yalnızca onun bu özgülüğü ifade etme özgürlüğünü elinden aldığını kanıtlayacaktır. Belki de ona, eğer "anayasasız hale gelme çabasına" girerse, yalnızca onu hapishaneye koyar, ona kıyasıya dayak atar, bir bacağını koparırsa özgürlüğünü kısıtlamış olacaklarını; bir polip, bir istiridye, hatta galvanize edilmiş ölü bir kurbağa kadar bile yaşama belirtisi gösterdiği sürece <span class="ideitalik1">partout et toujours</span><sup class="calibre5"><a href="../Text/alman_split_609.html#footnote-74279-556" id="footnote-74279-556-backlink">556</a></sup> "özgül" olacağını kanıtlayacaktır. Daha önce işitmiş olduğumuz üzere, onun çalışmasına "belli bir fiyat belirleyecek" ve "onun mülkiyetini gerçekten <span class="ideitalik1">özgürce</span>"(!) "değerlendirmesine izin vermeyecektir". Böylece, onun özgülüğü değil, yalnızca özgürlüğü kısıtlanmış olacak. Bunlar 338. sayfada Sanço'nun devleti suçladığı şeylerdir. "Peki", angarya çalışan köylü Sanço "ne yapsın? Kendine güvenmeli ve" Birlik'e göre "hiçbir şey sormamalı" (agy). Nihayet, ne zaman kendisine konulan sınırlara toslarsa, ona, o özgürlükleri özgülük ilan etme özgülüğüne sahip olduğu sürece, çoğunluğun da onun özgülüklerini özgürlük olarak görme özgürlüğüne sahip olduğunu tebliğ edecektir.</p>

  <p class="normal">Nasıl ki yukarıda, insani emek ile biricik emek arasındaki fark, arz-talep yasasının sadece sefilce bir benimsenmesi idiyse, özgürlük ile özgülük arasındaki fark da devlet ile sivil toplum ya da Mösyö Guizot'un dediği gibi <span class="ideitalik1">liberté individuelle</span><sup class="calibre5"><a href="../Text/alman_split_610.html#footnote-74279-557" id="footnote-74279-557-backlink">557</a></sup> ile <span class="ideitalik1">pouvoir public</span><sup class="calibre5"><a href="../Text/alman_split_611.html#footnote-74279-558" id="footnote-74279-558-backlink">558</a></sup> arasındaki ilişkinin sefilce bir benimsenmesidir. Öyle ki, bunun ardından Rousseau'yu neredeyse kelimesi kelimesine kopya edebilmektedir:</p>

  <p class="indentmetin">"Herkesin kendi özgürlüğünün bir kısmını feda etmesini gerektiren anlaşma, tümel hatırına ve hatta bir başka insanın hatırına gerçekleşmez"; aksine "ben anlaşmaya yalnızca <span class="ideitalik1">şahsi çıkarlarımdan</span> hareketle vardım. Fedakârlık söz konusu olduğunda ben nihayetinde sadece kudretimin altında bulunmayanı feda ederim, yani hiçbir şey feda etmem." (sf. 418)</p>

  <p class="normal">Angarya çalışan köylü, bu niteliği, angarya çalışan diğer her köylüyle ve genel olarak da yeryüzünde yaşamış olan her bireyle paylaşmaktadır. Ayrıca Goldwin'in <span class="ideitalik1">Siyasi Adalet</span>'i<sup class="calibre5">[149]</sup> ile karşılaştırınız. –Sırası gelmişken belirtelim, öyle görünüyor ki Sanço, Rousseau'ya göre insanların tümelin hatırına anlaşmaya vardıklarını –ki bu asla Rousseau'nun aklına gelmemişti– sanmak gibi bir özgülüğe sahip.</p>

  <p class="normal">Bu arada, yine de teselli bulabileceği bir şey kalıyor geriye:</p>

  <p class="indentmetin">"Devlet <span class="ideitalik1">kutsaldır</span> ... ancak Birlik kutsal <span class="ideitalik1">değildir</span>." "Devlet ile birlik arasındaki büyük fark da burada yatar." (sf. 411)</p>

  <p class="normal">Dolayısıyla tüm farkın şundan ibaret olduğu ortaya çıkıyor: "Birlik" günümüzdeki modern devlettir, "devlet" ise Stirner'in genel olarak devletle karıştırdığı Prusya devleti hakkındaki yanılgısıdır.</p>

  <p class="ortaitalik">5. İsyan</p>

  <p class="normal">Sanço, devlet ile Birlik, kutsal ile kutsal olmayan, insani ile biricik, özgülük ile özgürlük vb. arasında yaptığı ince ayrımlara çok haklı olarak öylesine az inanmaktadır ki, sonunda, kendisiyle barışık egoistin <span class="ideitalik1">ultima ratio</span>'suna<sup class="calibre5"><a href="../Text/alman_split_612.html#footnote-74279-559" id="footnote-74279-559-backlink">559</a></sup>, isyana sığınmaktadır. Ne var ki bu kez daha önce ileri sürdüğü gibi kendisine değil Birlik'e isyan etmektedir. Tüm noktaları nasıl önce Birlik içinde açıklığa kavuşturmaya çalıştıysa, isyan konusunda da aynı şeyi yapıyor.</p>

  <p class="indentmetin">"Eğer topluluk beni hoşnut etmezse, o halde ona isyan eder ve mülkiyetimi savunurum." (sf. 343.)</p>

  <p class="indentmetin">Eğer isyan "başarıya" ulaşmazsa, Birlik onu "dışlayacaktır (hapse atacaktır, sürgün edecektir vb.)" (sf. 256, 257)</p>

  <p class="normal">Sanço burada, 1793'ün, aralarında başkaldırma hakkının<sup class="calibre5">[150]</sup> da bulunduğu <span class="ideitalik1">droits de l'homme</span>'u<sup class="calibre5"><a href="../Text/alman_split_613.html#footnote-74279-560" id="footnote-74279-560-backlink">560</a></sup> benimsemeye çalışıyor; ki bu, ondan kendine "özgü" anlayışı doğrultusunda faydalanmaya kalkışanlar için elbette acı sonuçları olan bir insan hakkıdır.</p>

  <p class="resim"><img alt="" class="calibre7" src="../Images/99.jpg"/></p>

  <p class="normal">O halde Sanço'nun Birlik'i bütünüyle şuna karşılık gelmektedir: Önceleri eleştirisinde mevcut ilişkileri yalnızca illüzyon yanıyla ele alırken, Birlik'te bu ilişkilerin gerçek içeriğini öğrenmeye ve bu içeriği eski illüzyonlara karşı geçerli kılmaya çalışıyor. Cahil muallimimizin bu girişimde sansasyonel bir başarısızlığa uğraması kuşkusuz kaçınılmazdı.</p>

  <p class="normal">Bir istisna olarak bir kereliğine "meselenin doğası"nı ve "ilişki kavramı"nı sahiplenmeye çalıştı; fakat herhangi bir meselenin ya da bir ilişkinin "yabancılık tinini üstünden çekip almayı" başaramadı.</p>

  <p class="normal">Şimdi Birlik'in gerçek halini artık tanıdığımıza göre, geriye yalnızca Sanço'nun onun hakkındaki coşkulu tasavvurları, yani Birlik'in dinini ve felsefesini incelemek kalıyor.</p>

  <p class="ortaitalik">6. Birlik'in Dini ve Felsefesi</p>

  <p class="normal">Burada yine, yukarıda Birlik'in tasvirine girdiğimiz noktadan başlayacağız. Sanço, iki kategori kullanıyor; mülkiyet ve servet. Mülkiyet hakkındaki illüzyonlar, esas itibarıyla toprak mülkiyetiyle ilgili var olan pozitif verilere, servet hakkındaki illüzyonlar da "Birlik"te emeğin örgütlenmesiyle ve parasal sistemle ilgili verilere karşılık geliyor.</p>

  <p class="ortayazi">A. Mülkiyet</p>

  <p class="indentmetin">Sayfa 331: "Dünya bana aittir."</p>

  <p class="normal">Onun bir toprak parçası üzerindeki miras yoluyla intikal eden kullanım hakkının yorumu:</p>

  <p class="indentmetin">Sayfa 343: "Ben ihtiyaç duyduğum her şeyin sahibiyim."</p>

  <p class="normal">İhtiyaçlarının kendi malı olduğunu ve angarya çalışan bir köylü olarak ihtiyaç duyduklarının onun koşulları tarafından belirlendiğini söylemenin üstü kapalı bir yolu. İktisatçılar da, aynı şekilde, işçinin bir işçi olarak ihtiyaç duyduğu her şeyin sahibi olduğunu söyler. Ricardo'nun asgari ücret konusundaki yazılarına bakınız.<sup class="calibre5">[151]</sup></p>

  <p class="indentmetin">Sayfa 343: "Ama şimdi, her şey bana ait."</p>

  <p class="normal">Bu onun ücret tarifesine, onun parseline, onun değişmez para sıkıntısına ve topluluğun tek başına sahip olmasını istemediği her şeyden dışlanmış olmasına eşlik eden müzikal bir tantana. Aynı cümle sayfa 327'de de şöyle ifade ediliyor:</p>

  <p class="indentmetin">"Onun" (yani bir başkasının) "malları benimdir; ve Ben mülkiyet sahibi olarak kudretim ölçüsünde onlardan yararlanırım."</p>

  <p class="normal">Bu şamatalı <span class="ideitalik1">allegro marciale</span><sup class="calibre5"><a href="../Text/alman_split_614.html#footnote-74279-561" id="footnote-74279-561-backlink">561</a></sup>, aşağıda göreceğimiz gibi, yumuşak bir kadansa geçiş yapıyor ve burada giderek tümden ağırlaşıp sonunda kıç üstü yere düşüyor; Sanço'nun olağan kaderi.</p>

  <p class="indentmetin">Sayfa 331: "Dünya bana aittir. Sizler" (komünistler) "bu önermenin terse çevrilmiş haliyle farklı bir şey mi söylüyorsunuz: Dünya <span class="ideitalik1">herkese</span> aittir? Herkes Ben'im ve yine Ben'im vb." ("örneğin Robespierre, Saint Just vb.")</p>

  <p class="indentmetin">Sayfa 415: "Ben Ben'im, sen de Ben'sin; ama... hepimizin eşit olduğu bu Ben sadece benim düşüncemdir [...] bir tümel." (Kutsal'dır)</p>

  <p class="normal">Bu konunun pratik varyasyonunu 330. sayfada bulmak mümkün.</p>

  <p class="normal">Burada, "tekiller, bütün bir kitle olarak" (yani herkes) "tekilleşmiş bireylerin" (yani, herkesten farklı olarak Ben'in) karşısına düzenleyici bir güç olarak getiriliyor.</p>

  <p class="normal">Bu ahenksizlikler sonuç itibarıyla teselli edici bir kapanışla, Ben'im sahip olamadığım şeyin her halükârda başka bir "Ben"in mülkiyeti olması sonucuyla hal yoluna koyuluyor. "Her şeyde mülkiyet" böylelikle, herkesin münhasır bir mülkiyete sahip olmasının bir yorumu olmaktadır yalnızca.</p>

  <p class="indentmetin">Sayfa 336: "Mülkiyet, eğer Ben ona mutlak olarak sahipsem benim mülkiyetimdir ancak. Mülkiyete Mutlak Ben olarak sahibim ve serbest ticaret yaparım."</p>

  <p class="normal">Birlik'te, ticaret özgürlüğüne ve koşulsuzluğa saygı gösterilmemesi durumunda bundan özgülüğün değil yalnızca özgürlüğün etkilendiğini zaten biliyoruz. "Mutlak mülkiyet", Birlik'teki "güvenceli", garanti altına alınmış mülkiyete uygun bir tamamlayıcıdır.</p>

  <p class="indentmetin">Sayfa 342: "Komünistlere göre topluluk mülk sahibi olmalıdır. Aksine, mülk sahibi benim ve başkalarıyla ancak kendi mülküm üzerine anlaşırım."</p>

  <p class="normal">329. sayfada "<span class="ideitalik1">societé</span>nin kendisini nasıl <span class="ideitalik1">mülkiyet sahibi</span> yaptığını", 330. sayfada da "<span class="ideitalik1">tekilleri</span> nasıl <span class="ideitalik1">kendi</span> mülkiyetinin dışında tuttuğunu" gördük. Genel olarak, tımar sisteminin en kaba başlangıç hali olan kabile tımar sisteminin getirildiğini gördük. 416. sayfaya göre, "feodal sistem = mülkiyetsizlik"tir; dolayısıyla da aynı sayfaya göre "mülkiyet, yalnızca ve yalnızca Birlik içinde tasvip edilir", zira bunun geçerli bir nedeni vardır "çünkü artık hiçbir varlığa ait mülkiyetin tımar yükümlülüğü altında girilmemektedir" (agy). Yani şimdiki tımar sisteminde "Öz" toprak beyiyken, Birlik'te <span class="ideitalik1">societé</span>dir. Buradan, en azından şu anlaşılıyor ki Sanço, şimdiye kadarki tarihin "özünde", "münhasır" ama hiç de "güvenceli" olmayan bir mülkiyete sahiptir.</p>

  <p class="normal">Her tekilin, toplum tarafından tek başına sahip olmasını uygun görmediği her şeyin dışında tutulduğunun söylendiği 330. sayfada Birlik'in devlet ve hukuk sistemiyle ilgili olarak şunlar söyleniyor:</p>

  <p class="indentmetin">Sayfa 369: "Bir başkasının yasal ve meşru mülkiyeti, yalnızca senin bir mülkiyet olarak onu tanımayı uygun gördüğün şeydir. Senin uygun gördüğün bir şey olmaktan çıktığında, senin açından meşruluğunu yitirir ve ondaki mutlak hak iddiasını alaya alırsın."</p>

  <p class="normal">Böylelikle, Birlik'te yasal olan şeyin kendisinin uygun gördüğü bir şey olması gerekmediğini –tartışılmaz bir insan hakkı– belgelemiş oluyor. Birlik'te, Sanço'nun o pek sevdiği eski Fransız parlamento kurumu varsa eğer, tutanağa geçirdiği antipatisini <span class="ideitalik1">Greffe</span>'te<sup class="calibre5"><a href="../Text/alman_split_615.html#footnote-74279-562" id="footnote-74279-562-backlink">562</a></sup> arşivleyebilir ve "her şeyden kurtulmanın mümkün olamadığı" avuntusu ona kalır.</p>

  <p class="normal">Şimdiye kadar sarf edilen cümleler birbiriyle kendi içinde ve Birlik'in gerçekliğiyle çelişiyor görünüyor. Bulmacanın anahtarı ise, daha önce öne sürülen hukuki faraziye dayanıyor; yani kendisi başkalarının mülkiyetinden dışlandığında, yalnızca bu başkalarıyla anlaşmasına. Bu farazi aşağıdaki pasajda daha ayrıntılı olarak ele alınmaktadır:</p>

  <p class="indentmetin">Sayfa 369: "Bu durum," (yani yabancı mülkiyete saygı) "tıpkı sopamı vb. bırakabildiğim gibi söz konusu ağacı da bir başkasına bırakabildiğim ama onu peşinen kendime yabancı yani kutsal olarak görmediğim zaman bir son bulur. Aksine ... ben onu ne kadar uzun süreliğine başkalarına devredersem devredeyim o benim mülkiyetim kalır, o benimdir ve benim kalacak. Bankerin servetinde yabancı hiçbir şey <span class="ideitalik1">görmem</span>."</p>

  <p class="indentmetin">Sayfa 328: "Senin ve sizin mülkiyetiniz karşısında sıkılganlıkla geri çekilmem, aksine onu daima hiç de saygı duymamı gerektirmeyen kendi mülkiyetim olarak <span class="ideitalik1">görürüm</span>. Sizler de aynını benim mülkiyetim olarak adlandırdığınız şey için yapın! En kolay bu <span class="ideitalik1">bakış açısıyla</span> birbirimizle anlaşırız."</p>

  <p class="normal">Sanço, yabancı mülkiyete el uzatır uzatmaz, Birlik yasalarına göre "eşek sudan gelinceye kadar dövülürse" eğer; elbette aşırmanın kendi "özgülüğü" olduğunu iddia edecek; Birlik ise Sanço'nun yalnızca bir "özgürlüğü" kullandığına hükmedecektir. Ve eğer Sanço bir başkasının mülküne el uzatacak kadar "özgürlük"e sahipse, bunun karşılığında Birlik onun sopaya çekilmesini buyurma "özgülüğüne" sahiptir.</p>

  <p class="normal">Meselenin özü şudur: Birlik'te, burjuva mülkiyet, özellikle de küçük burjuva ve küçük köylü mülkiyeti, görmüş olduğumuz gibi varlığını korur. Yalnızca <span class="ideitalik1">yorum</span> farkı, <span class="ideitalik1">bakış açısı</span> farkı vardır ki Sanço'nun daima "telakki"ye vurgu yapmasının nedeni de budur. "Anlaşma" ise, bu yeni telakki felsefesinin tüm Birlik'te itibar<sup class="calibre5"><a href="../Text/alman_split_616.html#footnote-74279-563" id="footnote-74279-563-backlink">563</a></sup> kazanmasıyla gerçekleşir. Bu felsefe şunlardan meydana gelir: Birincisi, ister ekonomik koşullar gereği doğmuş olsun isterse de dolaysız zor yoluyla oluşturulmuş olsun, her ilişki, bir "anlaşma" ilişkisi olarak görülür. İkincisi, başkalarına ait bütün mülkiyetin onlara bizim tarafımızdan ve yalnızca bizler onu onlardan geri alacak kudrete erişene dek terk edilmiş olduğu –bu kudrete asla erişemezsek de, <span class="ideitalik1">tant mieux</span><sup class="calibre5"><a href="../Text/alman_split_617.html#footnote-74279-564" id="footnote-74279-564-backlink">564</a></sup><span class="ideitalik1">–</span> tahayyül edilir. Üçüncüsü, Sanço ve onun Birlik'i teoride birbirlerine karşılıklı saygısızlık garanti ederler, pratikte ise Birlik, Sanço'yla sopa vasıtasıyla "anlaşır". Ve nihayet bu "anlaşma" salt boş bir söylemden ibarettir, zira herkes, diğerlerinin bu anlaşmaya yalnızca, onu ilk fırsatta yeniden bozmak gizli çekincesiyle vardığını bilir. Ben senin mülkiyetinde senin değil benim olanı görüyorum; ve her Ben bunu yaptığı için onlar ondaki <span class="ideitalik1">tüm</span><span class="ideitalik1">el</span> olanı görür. Böylelikle sıradan, özel ve münhasır mülkiyetin modern Alman felsefi yorumuna ulaşmış oluyoruz.</p>

  <p class="normal">Birlik'in mülkiyet felsefesine, bunların yanı sıra, Sanço'nun sisteminden ileri gelen aşağıdaki tuhaf fikirler de dâhildir:</p>

  <p class="normal">342. sayfada Birlik'te saygısızlık sayesinde mülkiyet elde edilebiliyor olması; 351. sayfada hepimizin "bolluk ve bereketin" ortasında bulunmamız ve yapmam gereken tek şeyin elimden geldikçe elimi uzatıp almaktan ibaret olması –oysa tüm Birlik firavunun yedi sıska ineğine<sup class="calibre5">[152]</sup> dâhildir; ve son olarak, Sanço'nun "Kitap'ında yazan" "düşünceler beslemesi"; ki bu 374. sayfada, kendine düzdüğü, Heine'nin Schlegel için yazdığı üç ode'yi<sup class="calibre5"><a href="../Text/alman_split_618.html#footnote-74279-565" id="footnote-74279-565-backlink">565</a></sup> taklit eden eşsiz kasidede övülür: "<span class="ideitalik1">Sen ki</span>, senin kitabında yazan türden düşünceler besleyen <span class="ideitalik1">sen</span> – Saçmalık!" Sanço'nun şimdilik kendi kendine emrettiği ve daha sonra Birlik'in kendisiyle "anlaşacağı" ilahi bu.</p>

  <p class="normal">Son olarak, daha önce "Fenomenolojide" de söz ettiğimiz, sıra dışı anlamdaki mülkiyetin, Birlik'te "geçerli" ve "dolaşım halindeki mülkiyet" olarak "anlaşma" olmaksızın da ödeme yerine kabul gördüğü anlaşılıyor. Sözgelimi benim duygudaşlık göstermem, başkalarıyla konuşmam, bir bacağımın kesilmesi (daha doğrusu koparılması) gibi basit olgulara dair Birlik, "duyumsayanların duygusunun da aynı zamanda bana ait olduğu, bir mülkiyet olduğu" (sf. 387); başkalarının kulaklarının ve dillerinin benim mülkiyetim olduğu; keza mekanik ilişkilerin de benim mülkiyetim olduğu doğrultusunda "anlaşmaya" varacak. Dolayısıyla Birlik'te vurgunculuk, tüm ilişkilerin basit bir tefsir sayesinde mülkiyet ilişkilerine dönüştürülmesinden ibaret olacak. Şimdiden daha ortalığı kasıp kavuran "kötülükler"in bu yeni ifade tarzı, Birlik'te "temel bir araç ya da yetenektir" ve Sanço'nun "sosyal yeteneği"nin yaşam araçları konusundaki kaçınılmaz açığını kapatacaktır.</p>

  <p class="ortayazi">B. Servet</p>

  <p class="indentmetin">Sayfa 216: "Her biriniz <span class="ideitalik1">her şeye kadir</span> birer <span class="ideitalik1">Ben</span> haline gelin!"</p>

  <p class="indentmetin">Sayfa 353: "Servetini arttırmayı düşün!"</p>

  <p class="indentmetin">Sayfa 420: "Yeteneklerinizin değerine güvenin";</p>

  <p class="indentmetin">"Onların fiyatını yüksek tutun!"</p>

  <p class="indentmetin">"Onları değerinin altında bir fiyata satmaya zorlanmanıza izin vermeyin!"</p>

  <p class="indentmetin">"Sizi, metanızın fiyatını hak etmediğine ikna etmelerine izin vermeyin!"</p>

  <p class="indentmetin">"Gülünç derecede düşük bir fiyatla kendinizi gülünç duruma düşürmeyin!"</p>

  <p class="indentmetin">"Cesaretli insanlara öykünün" vb!</p>

  <p class="indentmetin">Sayfa 420: "Mülkiyetinizi değerlendirin!"</p>

  <p class="indentmetin">"Kendini değerlendir!"</p>

  <p class="normal">Oğluna yaşam ve ticaret nasihatleri vermiş olan Endülüslü bir Yahudi çerçiden öğrendiği ve şimdi teker teker çıkınından çıkardığı bu ahlaki vecizeler Birlik'in ana servetini oluşturuyor. Tüm bu cümlelerin temelini 351. sayfada yer alan büyük önerme oluşturmaktadır:</p>

  <p class="indentmetin">"Yapabildiğin her şey senin servetindir."<sup class="calibre5"><a href="../Text/alman_split_619.html#footnote-74279-567" id="footnote-74279-567-backlink">567</a></sup></p>

  <p class="normal">Bu önermenin ya anlamı yoktur, yani yalnızca totolojik bir anlamı vardır ya da saçmalıktır. Eğer bu, yapabildiğin şeyi yapabilirsin, demekse, totolojidir. Yok eğer ikinci kullanımdaki <span class="ideitalik1">Vermögen</span> "sıradan anlamıyla" serveti, ticari serveti tanımlamak için kullanılıyor ve dolayısıyla da önerme etimolojik benzerliğe dayanıyorsa, saçmalıktır. İhtilaf tam da, yeteneğimden, yani yeteneğimin kapasitesinin dışında bir şey beklenmesinden kaynaklanıyor; söz gelimi mısralar yazma yeteneğimden, bu mısraları paraya çevirmem beklendiğinden. Yani yeteneğimden, bu özel yeteneğin asıl ürününden tamamen başka bir şey; yabancı, benim yeteneğime bağlı olmayan ilişkilere tabi bir ürün talep ediliyor. Bu güçlüğün Birlik'te etimolojik eş anlamlılık yoluyla aşılması öngörülüyor. Egoist muallimimizin Birlik'te mühim bir mevki elde etmek için nasıl da çabaladığı görülüyor. Üstelik söz konusu olan yalnızca görünüşte bir güçlüktür. Burjuvazinin çok bilindik özdeyişi ve ahlaki vecizesi: <span class="ideitalik1">Anything is good to make money of</span><sup class="calibre5"><a href="../Text/alman_split_620.html#footnote-74279-568" id="footnote-74279-568-backlink">568</a></sup> Sanço'nun merasimli tarzıyla uzun uzadıya anlatılmaktadır burada.</p>

  <p class="ortayazi">C. Ahlak, Ekonomik İlişki, Sömürü Teorisi</p>

  <p class="indentmetin">Sayfa 352: "Eğer birbirinizi ne sahip, ne baldırı çıplak ne de işçi olarak dikkate alırsanız, aksine kendi servetinizin bir parçası, <span class="ideitalik1">işe yarayan özneler</span> olarak görürseniz egoistçe davranmış olursunuz. Bu durumda ne mülkü karşılığında sahibe, mülkiyet sahibine, ne de çalışana bir şey verirsiniz, yalnızca yararlanacağınız kişiye bir şey verirsiniz. Bir krala ihtiyacımız mı var? diye soruyor kendilerine Kuzey Amerikalılar ve yanıtlıyorlar: O ve onun yaptığı işin bizim için beş kuruşluk değeri yok."</p>

  <p class="normal">Öte yandan, 229. sayfada Sanço "burjuva devri"ni şöyle suçluyor:</p>

  <p class="indentmetin">"Beni olduğum gibi görmek yerine yalnızca benim mülkiyetime, benim özelliklerime bakılıyor ve benim malvarlığım uğruna benimle bir evlilik<sup class="calibre5"><a href="../Text/alman_split_621.html#footnote-74279-569" id="footnote-74279-569-backlink">569</a></sup> bağı kuruluyor. Âdeta benimle değil sahip olduklarımla evleniliyor."</p>

  <p class="normal">Yani, yalnızca benim başkası için ne olduğum, işe yararlığım dikkate alınıyor; bana işe yarar özne muamelesi yapılıyor. Sanço, "burjuva devri"nin çorbasının içine tükürüyor ki onu Birlik'te tek başına mideye indirebilsin.</p>

  <p class="normal">Günümüz toplumunun bireyleri birbirlerini, sahip olarak, işçi olarak ve –Sanço çok istiyorsa eğer– baldırı çıplak olarak dikkate alıyorlarsa, bu zaten, birbirlerine işe yarar özneler olarak davrandıkları anlamına gelir. Ancak ve ancak Sanço gibi işe yaramaz bir bireyi kuşkuya düşürebilecek bir olgudur bu. İşçiyi "işçi olarak dikkate alan" kapitalist, yalnızca işçilere ihtiyacı olduğu için onu dikkate alır. İşçi de kapitaliste aynı şekilde davranır. Tıpkı Amerikalıların, Sanço'ya göre (bu tarihsel olguya hangi kaynaktan ulaştığını belirtmesini isterdik) bir <span class="ideitalik1">işçi olarak</span> ihtiyaç duymadıkları için bir krala ihtiyaç duymaması gibi. Sanço, örneğini yine alışılagelen beceriksizliğiyle seçti; zira gerçekte, kanıtlanmak istenen şeyin tam tersini kanıtlıyor.</p>

  <p class="indentmetin">Sayfa 395: "Sen benim için bir yemekten başka bir şey değilsin, aynı şekilde ben de senin tarafından yeniyor ve tüketiliyorum. Aramızda yalnızca tek bir ilişki var: İşe yararlılık, faydalanabilirlik, çıkar ilişkisi."</p>

  <p class="indentmetin">Sayfa 416: Hiç kimse benim için sayılan ve sözü geçen kimse değildir, türdeşlerim [soydaşlarım] bile. Aksine benim için başka <span class="ideitalik1">varlıklar</span>" (!) "ne ise odur sadece; <span class="ideitalik1">bir nesne</span>, ilgi duyduğum ya da duymadığım bir nesne, ilginç ya da ilginç olmayan bir nesne, işe yarar ya da işe yaramaz bir özne."</p>

  <p class="normal">Birlik'te bireylerin birbirleriyle kurduğu <span class="ideitalik1">yegâne</span> ilişki olarak varsayılan "işe yararlılık" ilişkisi, hemencecik açımlanıp karşılıklı "<span class="ideitalik1">yiyip tüketme</span>"ye dönüştürülüyor. Birlik'teki "Kusursuz Hıristiyanlar" da elbette bir akşam yemeği yiyorlar; yalnız bir arada değil, birbirlerini yiyorlar.</p>

  <p class="normal">Betham'ın bıkkınlık verecek kadar açıkladığı bu karşılıklı sömürü teorisinin, daha bu yüzyılın başlarında nasıl da bir önceki yüzyılın bir aşaması olarak ele alınabileceğini Hegel "Fenomenoloji"de kanıtlar. Yararlılık teorisinin aydınlanmanın nihai sonucu olarak tasvir edildiği "Aydınlanmanın Hurafeyle Mücadelesi" başlıklı bölümüne bakınız. İnsanların çok çeşitli ilişkilerinin tamamını o <span class="ideitalik1">bir tek</span> yararlılık ilişkisi içinde eriyip yok eden görünüşteki saçmalık; bu görünüşteki metafizik soyutlama, modern burjuva toplumunda tüm ilişkilerin pratik olarak tek bir soyut ilişkiye, para ve pazarlık ilişkisine tabi kılınmış olmasından kaynaklanır. Bu teori, Hobbes ve Locke ile, birinci ve İngiliz devrimiyle, yani burjuvazinin politik iktidarı ele geçirme hamlelerini yaptığı sırada ortaya çıktı. İktisatçı yazarlarda elbette çok daha öncesinden zımni bir önkoşul olarak mevcuttur. Bu yararlılık teorisinin asıl bilimi ekonomidir; fizyokratların<sup class="calibre5">[86]</sup> elinde ise hakiki içeriğine kavuşmuştur; zira bunlar öncelikle ekonomiyi sistematik olarak ele almışlardır. Daha Helvétius ve Holbach'ta, bu öğretinin, Fransız burjuvazisinin devrim öncesindeki muhalif konumuna tamamen denk düşen idealize edilmiş haline rastlanır. Holbach'ta bireylerin her türlü etkinliği karşılıklı faydalılık ve yararlanma ilişkisi üzerinden tanımlanır; örneğin konuşmak, sevmek vb. Yani, burada varsayılan gerçek ilişkiler konuşmak, sevmektir; bireylerin belirli özelliklerinin belirli etkinlikleridir. Şimdi bu ilişkilerin kendilerine <span class="ideitalik1">özgü</span> anlama sahip olmadıkları, üçüncü, onlara atfedilen bir ilişkinin, <span class="ideitalik1">faydalılık ya da yararlanma</span> ilişkisinin bir ifadesi olduğu öne sürülüyor. Bu <span class="ideitalik1">dolaylı anlatım</span>, söz konusu ilişkiler birey açısından kendi başına bir şey ifade etmeyip kendiliğinden bir etkinlik olarak değil, daha çok bir kılıf olarak, ama hiç de yararlanma kategorisinin değil, tersine adına faydalılık ilişkisi denen, gerçek bir üçüncü amacın ve ilişkinin kılıfı olarak değer taşımaya başladığı anda anlamsız ve keyfi olmaktan çıkar.</p>

  <p class="normal">Dilde yapılan kılık değiştirme ancak, gerçek bir kılık değiştirmenin bilinçsiz veya bilinçli bir ifadesi olduğunda bir anlam taşır. Bu durumda, faydalılık ilişkisinin tamamen belirli bir anlamı vardır; bu da, bir başkasına zarar vererek (<span class="ideitalik1">exploitation de l'homme par l'homme</span><sup class="calibre5"><a href="../Text/alman_split_622.html#footnote-74279-570" id="footnote-74279-570-backlink">570</a></sup>) kendime fayda sağlamamdır. Ayrıca bu durumda bir ilişkiden sağladığım fayda, başlı başına bu ilişkiye yabancıdır. Yukarıda yetenekten<sup class="calibre5"><a href="../Text/alman_split_623.html#footnote-74279-571" id="footnote-74279-571-backlink">571</a></sup> bahsederken gördüğümüz gibi, her yetenekten kendisine yabancı bir ürün talep edilmektedir; bu toplumsal ilişkiler tarafından belirlenen bir ilişkidir. İşte bu da faydalılık ilişkisidir. Burjuva nezdinde bütün bunlar gerçekten söz konusudur. Onun gözünde yalnızca tek bir ilişki kendi başına bir şey ifade eder: Sömürü ilişkisi. Geriye kalan tüm ilişkilerin onun gözünde yalnızca, bunları o tek bir ilişkiye tabi kılabildiği ölçüde bir önemi vardır ve hatta, sömürü ilişkisine doğrudan tabi kılamadığı ilişkilerle karşılaştığında bunları en azından imgeleminde ona tabi kılar. Bu faydanın maddi ifadesi paradır: Tüm şeylerin, insanların ve toplumsal ilişkilerin değerinin temsilcisi. Bunun dışında, başka insanlarla içinde bulunduğum gerçek ekonomik ilişkilerden –ama asla refleksiyon ve salt iraden dolayı değil– öncelikle "yararlanma" kategorisinin soyutlandığını ve ardından tersinden, söz konusu ilişkilerin, bu ilişkilerin kendisinden soyutlanmış kategorinin gerçekliği olarak sunulduğunu ilk bakışta görmek mümkün. Tamamen spekülatif bir yöntem kullanılıyor. Tıpatıp aynı tarz ve hakla tüm ilişkiler nesnel tinin ilişkileri olarak tanımlanmaktadır. Demek ki Holbach'ın teorisi, Fransa'da daha yeni ortaya çıkmış ve sömürme arzusu halen, bireylerin tüm eski feodal prangalardan kurtulmuş ekonomik ilişkiler altındaki eksiksiz gelişme arzusu olarak yorumlanabildiği burjuvaziye dair, tarihsel olarak haklı dayanaklara sahip felsefi illüzyonun ta kendisidir. Burjuvazinin bakış açısına göre kurtuluş, yani rekabet, hiç kuşkusuz 18. yüzyılda, bireylere daha özgür, yeni bir gelişme hattını açmanın yegâne yoluydu. Burjuva pratiğe karşılık gelen bilincin, bütün bireylerin birbirleriyle genel ilişkisi olarak karşılıklı sömürü bilincinin bu teorik ilanı, aynı şekilde cesur ve açık bir ilerlemeydi; feodalizm koşulları altındaki sömürünün politik, ataerkil, dinsel ve duygusal yaldızlanması hakkında seküler bir <span class="ideitalik1">aydınlanmaydı</span>. Bu, sömürünün o tarihsel dönemdeki biçimine denk düşen ve özellikle mutlak monarşinin yazarları tarafından sistematize edilen bir yaldızlamaydı.</p>

  <p class="normal">Sanço "Kitap"ında, bir önceki yüzyılda Helvétius ile Holbach'ın yaptıklarının aynısını yapmış olsaydı bile bu anakronizm hâlâ gülünç olacaktı. Ama biz onun, aktif burjuva egoizmi yerine böbürlenmeci, kendisiyle barışık bir egoizmi nasıl koyduğunu gördük. Tek katkısını iradesine rağmen ve farkında olmadan yaptı: Burjuva olmayı çabalayan günümüz Alman küçük burjuvasını simgeleştirdi. Bu yurttaşlar pratikte ne denli dar kafalı, pısırık ve cesaretsiz hareket ediyorlarsa, felsefi temsilcileri arasındaki "biricik"in de bir o kadar gürültücü, yüksekten atıp tutan ve ukala bir şekilde dünya karşısında şişinmesinde hiçbir aykırılık yoktu. Kendi teorik palavracıları ile hiçbir alakalarının olmasını istememeleri ve onun da onlar hakkında hiçbir şey bilmemesi, aralarında fikir birliğinin olmaması ve onun kendisiyle barışık egoizmi vaaz etmek zorunda kalması, tam da bu söz konusu yurttaşlara uygun bir durumdur. Belki şimdi Sanço, <span class="ideitalik1">onun</span> Birlik'inin Gümrük Birliği'yle<sup class="calibre5">[153]</sup> nasıl göbekten bağlı olduğunu görür.</p>

  <p class="normal">Faydacılık<sup class="calibre5"><a href="../Text/alman_split_624.html#footnote-74279-572" id="footnote-74279-572-backlink">572</a></sup> ve sömürü teorisinin sağladığı ilerlemeler, onun çeşitli aşamaları, burjuvazinin çeşitli gelişim dönemleriyle yakından bağlantılıdır. Helvétius ve Holbach'ta bu teori, hakiki içeriği bakımından, mutlak monarşi dönemindeki yazarların ifade biçimini başka sözlerle yeniden anlatmanın çok ötesine geçmedi hiç. Bu farklı bir ifade biçimiydi ve eylemin kendisini açıklamaktan çok, tüm ilişkileri sömürü ilişkisine dayandırmak, ekonomik ilişkileri maddi ihtiyaçlardan ve bu ihtiyaçların karşılanma biçiminden hareketle açıklamak arzusuydu. Görev biçilmişti. Hobbes ve Locke, hem Hollanda burjuvazisinin önceki gelişimine (ikisi de bir süre Hollanda'da yaşadı) hem de İngiltere'de burjuvazinin yerel ve bölgesel sınırlamalardan kurtulduğu ilk politik eylemlerine, manifaktürün, deniz ticareti ve sömürgeciliğin nispeten gelişkin bir aşamasına tanıklık etmişlerdi. Bu özellikle yazılarını İngiliz ekonomisinin ilk döneminde, anonim şirketlerin ortaya çıktığı, Bank of England'ın<sup class="calibre5"><a href="../Text/alman_split_625.html#footnote-74279-573" id="footnote-74279-573-backlink">573</a></sup> kurulduğu ve İngiltere'nin denizlerde egemenlik kurduğu sırada kaleme alan Locke açısından geçerli. Her ikisinde, özellikle de Locke'da, sömürü teorisi henüz doğrudan doğruya ekonomik içerikle bağlantılıdır.</p>

  <p class="normal">Helvétius ve Holbach, İngiliz teorisinin ve Hollanda burjuvazisiyle İngiliz burjuvazisinin o zamana kadarki gelişiminin yanı sıra, kendi özgür gelişimi uğruna hâlâ mücadele halinde olan Fransız burjuvazisine de tanıklık etmekteydiler. 18. yüzyılın evrensel ticaret ruhu, özellikle Fransa'da spekülasyon biçimi altında tüm sınıflara sirayet etmişti. Hükûmetin içine düştüğü mali sıkıntılar ve bunun sonucu olarak vergilendirme üzerine yürütülen tartışmalar, o zamanlar bile tüm Fransa'yı meşgul ediyordu. Ayrıca, 18. yüzyılın Paris'i, tüm uluslardan bireyler arasında kişisel ilişkilerin kurulduğu tek dünya şehriydi. Genel olarak Fransızların evrensel karakteriyle birleşen bu öncüller, Helvétius ve Holbach'ın teorisine kendine has genel bir renk verdi, ama aynı zamanda İngilizlerde hâlâ rastlanan pozitif ekonomik içeriği kaybettirdi. İngilizlerde henüz bir olgunun basit saptanmasından oluşan teori, Fransızlarda felsefi bir sistem haline geldi. Helvétius ve Holbach'ta karşılaştığımız gibi pozitif içerikten yoksun kalan bu evrensellik, ancak Bentham ve Mill'de görülen içerikli bütünsellikten önemli oranda farklıdır. İlki, mücadele halindeki, henüz gelişkinliğe ulaşmamış burjuvaziye, ikincisi ise egemen olmuş, gelişkin burjuvaziye uygun düşmektedir.</p>

  <p class="normal">Sömürü teorisinin Helvétius ve Holbach'ça ihmal edilen içeriği, Holbach'la eş zamanlı olarak fizyokratlar tarafından geliştirildi ve sistematize edildi. Fakat fizyokratlara, toprak mülkiyetini esas alan feodalizmin henüz yıkılmamış olduğu Fransa'nın gelişmemiş ekonomik koşulları temel oluşturduğundan, toprak mülkiyetini ve ziraatı, toplumun tüm biçimlenişini belirleyen [üretici güç] ilan etmeleri bakımından feodal bakış açısının etkisi altında kaldılar.</p>

  <p class="normal">Sömürü teorisinin daha sonraki gelişimi, İngiltere'de Godwin ve özellikle de Bentham eliyle gerçekleşti. Burjuvazi hem İngiltere'de hem de Fransa'da nüfuzunu artırdıkça Bentham, Fransızların ihmal ettiği ekonomik içeriği yavaş yavaş yeniden teoriye dâhil etti. Godwin, "<span class="ideitalik1">Political Justice</span>"<sup class="calibre5"><a href="../Text/alman_split_626.html#footnote-74279-574" id="footnote-74279-574-backlink">574</a></sup> isimli eserini Terör Dönemi'nde, Bentham da temel eserlerini Fransız Devrimi ile İngiltere'de büyük ölçekli sanayinin gelişimi sırasında ve devamında kaleme aldı. Faydacılık teorisinin iktisatla tamamen bütünleşmesini nihayet Mill'de buluyoruz.</p>

  <p class="normal">Geçmişte iktisat, ya sermayedarlar, bankerler ve tüccarlar, yani dolaysız olarak ekonomik ilişkiler içinde olan insanlar tarafından ya da ansiklopedik bilginin bir dalı olarak ona önem veren Hobbes, Locke, Hume gibi genel olarak eğitimli kişiler tarafından ele alınırdı. İktisat ancak fizyokratlar tarafından ayrı bir bilim düzeyine yükseltildi ve bundan itibaren öyle kabul gördü. Özel bir bilim dalı olarak diğer politik, hukuki vb. ilişkileri ancak bunları ekonomik ilişkilere indirgediği ölçüde bünyesine aldı. Tüm bu ilişkilerin kendisine bu şekilde tabi olmasını bu ilişkilerin yalnızca bir yönü olarak gördü ve böylelikle genel olarak iktisat dışında da bağımsız bir anlam taşımalarına izin verdi. Var olan tüm ilişkilerin tamamen faydalılık ilişkisine tabi kılınmasına ve bu faydalılık ilişkisinin diğer tüm ilişkilerin yegâne içeriği düzeyine mutlak bir biçimde yükseltilmesine ancak Fransız Devrimi'nden ve büyük ölçekli sanayinin gelişiminden sonra, burjuvazinin artık özel bir sınıf olarak değil, koşulları tüm toplumun koşullarını belirleyen sınıf olarak ortaya çıktığı sırada Bentham'da rastlıyoruz.</p>

  <p class="normal">Fransızlarda faydacılık teorisinin tüm içeriğini oluşturan duygusal ve ahlaki izahalar tükendikten sonra, bu teorinin bundan sonraki gelişimi için geriye tek soru kalmıştı; o da bireyler ve ilişkilerin nasıl kullanılacağı, nasıl sömürüleceğiydi. Bu soruya o sırada zaten iktisat tarafından yanıt verilmişti; dolayısıyla ilerlemenin tek yolu ekonomik içeriğin dâhil edilmesinden geçiyordu. Bu adımı gerçekleştiren Bentham oldu. Ne var ki iktisat, sömürünün temel ilişkilerinin bireylerin iradesinden bağımsız olarak genel anlamda üretim tarafından belirlendiğini ve bireylerin bunları hazır halde bulduklarını zaten ortaya koymuştu. Yani faydacılık teorisi için, tekillerin bu makro ilişkiler karşısındaki konumu, verili halde bulunan bir dünyanın tekil bireyler tarafından özel-sömürüsü dışında başkaca bir spekülasyon alanı kalmamıştı geriye. Bu konuda Bentham ve onun okulu uzun uzadıya ahlaki refleksiyonlarda bulundu. Faydacılık teorisinin mevcut dünyaya getirdiği eleştirinin tamamı da böylece sınırlı bir ufuk edindi. Burjuvazinin koşullarıyla sınırlanmış halde, sadece daha eski devirlerden artakalan ve burjuvazinin gelişimine köstek olan ilişkileri eleştiri konusu edebiliyordu. Bu nedenle faydacılık teorisi her ne kadar bütün mevcut ilişkilerin ekonomik ilişkilerle bağını açıklasa da, bunu sadece sınırlı bir biçimde yapmaktadır.</p>

  <p class="normal">Faydacılık teorisi en başından itibaren bir kamu yararı teorisi karakteri taşıyordu; ne var ki bu karakter ancak ekonomik ilişkilerin, özellikle de iş bölümü ve mübadelenin dâhil edilmesiyle içerik kazanmış oldu. İş bölümünde tekilin özel faaliyeti kamuya yararlı hale gelir; Bentham'ın kamu yararı da, genel olarak rekabet koşullarında geçerlilik kazandırılan kamu yararıyla sınırlıdır. Toprak rantı, kâr ve emek ücreti gibi ekonomik ilişkilerin dahil edilmesiyle, tek tek sınıfların belirli sömürü ilişkileri de dahil edilmiş olur; zira sömürünün türü, sömürenlerin toplumsal konumuna bağlıdır. Bu noktaya dek faydacılık teorisi kendini belirli toplumsal olgulara dayandırabiliyordu; onun sömürü türüne dair sonraki incelemeleri ise ilmihal söylemlerine karışıp gider.</p>

  <p class="normal">Sahip olduğu ekonomik içerik faydacılık teorisini giderek mevcut olanın salt bir savunusuna, var olan koşullar altında insanlar arasındaki şimdiki ilişkilerin en avantajlı ve kamuya en yararlı ilişkiler olduğunu kanıtlama çabasına dönüştürdü. Daha sonraki tüm iktisatçılarda bu karaktere sahiptir.</p>

  <p class="normal">Böylelikle faydacılık teorisinin hiç değilse, mevcut tüm ilişkilerin toplumun ekonomik temelleri arasındaki bağına işaret etme yararı var idiyse, bu teori Sanço'da, her türlü pozitif içeriğini kaybetmiş, tüm gerçek ilişkilerden soyutlanmış olarak, tekil yurttaşın, sayesinde dünyayı sömürdüğüne inandığı "zekâsı" hakkında beslediği boş bir illüzyona indirgenmiş oluyor. Kaldı ki Sanço, faydacılık teorisinin bu sulandırılmış haline bile yalnızca çok az sayıda pasajda değiniyor; zira kendisiyle barışık egoizm, yani küçük burjuvanın bu yanılsamasına dair yanılsaması, gördüğümüz üzere neredeyse tüm "Kitap"ı kaplıyor. Ve hatta bu birkaç pasaj bile, göreceğimiz üzere boş bir hayal olarak buharlaşıp gidiyor.</p>

  <p class="ortayazi">D. Din</p>

  <p class="indentmetin">"Bu bir aradalıkta" (yani diğer insanlarla) "ben, sadece gücümün bir çarpımını <span class="ideitalik1">görüyorum,</span> başka hiçbir şey değil; ve ancak o güç benim katlanmış gücüm olduğu sürece onu muhafaza ederim." (sf. 416)</p>

  <p class="indentmetin">"Ben artık hiçbir güç karşısında kendimi <span class="ideitalik1">alçaltmıyorum</span> ve tüm güçlerin yalnızca benim gücüm olduğunu, bana karşı ya da benim üzerimde bir güç haline gelme tehlikesi oluşturdukları anda bunları derhal boyunduruk altına almam gerektiğini <span class="ideitalik1">kavrıyorum</span>; bunların her biri kendimi dayatmak için kullandığım <span class="ideitalik1">benim araçlarımdan</span> yalnızca biri <span class="ideitalik1">olabilir</span>."</p>

  <p class="normal">Ben "<span class="ideitalik1">görüyorum</span>", ben "<span class="ideitalik1">kavrıyorum</span>", ben "boyunduruk altına almam <span class="ideitalik1">gerek</span>", güç "<span class="ideitalik1">benim araçlarımdan</span> yalnızca biri <span class="ideitalik1">olabilir</span>". Bu ahlaki taleplerin ne anlama geldiklerini ve gerçekle ne kadar örtüştüklerini, "Birlik"i ele alırken görmüştük. Kendi gücüne dair bu yanılsaması tam da diğer yanılsamasıyla, Birlik'te "töz"ün (bakınız "İnsani Liberalizm") yok edileceği ve Birlik üyelerinin ilişkilerinin tek tek bireyler karşısında asla kesin bir biçim kazanmadıkları yanılsamasıyla yakından bağlantılıdır.</p>

  <p class="indentmetin">"Birlik, Birleşim, var olan her şeyin bu daima akışkan birleşimi ... Kuşkusuz Birlik aracılığıyla da bir toplum doğar, ama yalnızca düşünce aracılığıyla sabit bir fikrin doğması gibi doğar... Bir Birlik toplum biçiminde kristalleşmişse, artık bir Birleşim olmaktan çıkmış demektir; zira birleşim, aralıksız birleşimde bulunma demektir. Bir birleşmişlik haline, Birlik'in veya Birleşim'in cesedi haline gelmiştir – Toplum... Birlik'i ne doğal ne de tinsel bir bağ bir arada tutar." (sf. 294, 408, 416)</p>

  <p class="normal">"Doğal bağ"a gelince, bu bağ, Sanço'nun "antipatisine" rağmen, Birlik'teki angaryaya dayalı köylü ekonomisi ve emeğin örgütlenmesinde vb. varlığını sürdürür; keza, Sanço'nun felsefesindeki "tinsel bağ" da öyle. Bunun dışında, ilişkilerin bireyler karşısında iş bölümüne dayanan bağımsızlaşması üzerine daha önce pek çok kez söylediğimiz ve Birlik konusunu ele alırken tekrarladığımız sözleri anımsatmamız yeterli olacaktır.</p>

  <p class="indentmetin">"Kısacası, toplum <span class="ideitalik1">kutsaldır</span>, Birlik sana <span class="ideitalik1">aittir</span>: Toplum seni tüketir, Birlik'i sen tüketirsin" vb. (sf. 418)</p>

  <p class="ortayazi">E. Birlik'e Dair İlaveler</p>

  <p class="normal">Şimdiye dek biz "Birlik"e girmenin isyan dışında başka bir yolunu bulamazken, şimdi <span class="ideitalik1">Yorum</span>'dan, mevcut burjuva toplumunun bir yüzü olarak "Egoistler Birliği"nin şimdiden "yüz binlerce" örneğinin bulunduğunu ve kapılarının bize herhangi bir isyan ya da herhangi bir "Stirner" olmadan da açık olduğunu öğreniyoruz.</p>

  <p class="normal">Ardından Sanço bize,</p>

  <p class="indentmetin">"gerçek hayattaki böylesi Birlikleri" gösteriyor. "Faust şöyle seslenirken bu türden Birlik'lerin tam ortasında bulunuyor: Burada <span class="ideitalik1">insanım</span>" (!) "burada [insan] olmama izin var<sup class="calibre5"><a href="../Text/alman_split_627.html#footnote-74279-576" id="footnote-74279-576-backlink">576</a></sup> – Goethe burada bunu yazılı olarak bile ortaya koyuyor" ("ama Azizin adı Humanus'tur, bkz. Goethe<sup class="calibre5"><a href="../Text/alman_split_628.html#footnote-74279-577" id="footnote-74279-577-backlink">577</a></sup>; karşılaştırınız: "Kitap") ... "Hess, gerçek hayata dikkatlice baksaydı, kısmen hızla geçip giden, kısmen süregelen bu türden yüz binlerce Egoist Birlik'i gözlerinin önünde bulurdu."</p>

  <p class="normal">Sonra, Sanço, Hess'in penceresi önünde oyun oynamak üzere "çocuklar"ı buluşturuyor, Hess'i "birkaç iyi ahbabı"yla meyhaneye gönderiyor ve onu "sevgilisi"yle birleştiriyor.</p>

  <p class="indentmetin">"Elbette Hess, bu ehemmiyetsiz örneklerin ne kadar manalı ve kutsal toplumlardan, hatta kutsal sosyalistlerin kardeşliğe dayalı insancıl toplumundan akla kara kadar farklı olduklarını fark edemeyecek." (Sanço Hess'e karşı, <span class="ideitalik1">Wigand</span>, sf. 193, 194.)</p>

  <p class="normal">Aynı şekilde, daha Kitap'ın 305. sayfasında, "maddi amaçlar ve çıkarlar için birleşim", egoistlerin gönüllü Birlik'i olarak memnuniyetle kabul ediliyor.</p>

  <p class="normal">Demek ki Birlik burada bir yandan burjuva ortaklıklara ve anonim şirketlere, diğer yandan da burjuva kulüplere ve kır gezilerine vs. indirgeniyor. İlk ikisinin tamamen <span class="ideitalik1">günümüz çağına</span> ait olduğu ve aynı şeyin ikinciler için hiç de daha az geçerli olmadığı herkesçe biliniyor. Aradaki farkı görmek için Sanço, daha eski bir devrin, sözgelimi feodal çağın "Birlikleri"ne, ya da başka ulusların, örneğin İtalyanların, İngilizlerin vs. "Birlikleri"ne, hatta çocuklarınkine baksın. Sanço, bu yeni Birlik yorumuyla yalnızca kendi pas tutmuş muhafazakârlığını pekiştirmektedir. Tüm burjuva toplumunu işine geldiği ölçüde kendi sözümona yeni kurumuna aktaran Sanço, burada ilaveten yalnızca, onun Birlik'inde insanın aynı zamanda eğleneceği, hem de tamamen geleneksel şekilde eğleneceği güvencesini veriyor. Kendisinden bağımsız varolan hangi ilişkilerin ona "meyhaneye giderken birkaç iyi ahbabına eşlik etmesine" izin verip vermeyeceğine <span class="ideitalik1">Bonhomme</span>'umuz elbette kafa yormuyor.</p>

  <p class="normal">Buradaki, Berlin'de dolaşan rivayetler doğrultusundaki Stirnerleştirilmiş tüm toplumu gönüllü gruplara ayrıştırma fikri Fourier'e<sup class="calibre5">[154]</sup> aittir. Fakat Fourier'de bunun önkoşulu, toplumun tamamen dönüşmesidir ve Sanço'nun pek hayranlık gösterdiği mevcut "Birlik"lerin ve onların tüm sıkıcılığının eleştirisine dayanır. Fourier, günümüzün bu şenlendirme girişimlerini, var olan üretim ve ekonomik ilişkiler bağlamında ortaya koyar ve onlara karşı polemik yürütür. Onları eleştirmenin çok uzağındaki Sanço ise, onları oldukları gibi kendi yeni "anlaşma"ya dayalı mutlu kılma kurumuna aktarmayı istemektedir. Böylelikle de mevcut burjuva toplumunun ne denli esiri olduğunu bir kez daha kanıtlamaktadır.</p>

  <p class="normal">Son olarak Sanço bir de aşağıdaki <span class="ideitalik1">oratio pro domo</span>'da<sup class="calibre5"><a href="../Text/alman_split_629.html#footnote-74279-578" id="footnote-74279-578-backlink">578</a></sup> bulunur, yani "Birlik"i şöyle savunur:</p>

  <p class="indentmetin">"Çoğunluğun en doğal ve en bariz çıkarları uğruna kendilerinin dolandırılmasına izin verdikleri bir birlik, egoistlerin bir birliği midir? Egoistler, birinin diğerinin kölesi ya da serfi olduğu yerde mi birleştiler?... Birilerinin ihtiyaçlarının diğerlerinin zarar görmesi pahasına karşılandığı; söz gelimi, birilerinin rahat etme, dinlenme ihtiyacını karşılayabilmek için, ötekilerin bitkin düşünceye dek çalışmak zorunda kaldığı toplumlar... Hess... bu kendi 'Egoist Birlikleri"ni Stirner'in Egoistler Birliği ile özdeşleştiriyor." ([<span class="ideitalik1">Wigand</span>], sf. 192, 193)</p>

  <p class="normal">Demek ki Sanço, karşılıklı sömürüye dayalı kendi Birlik'inde; herkes diğerlerini, onların kendisini sömürdüğü kadar sömürsün diye ve hiç kimse "en doğal ve en bariz çıkarları" uğruna "dolandırılmasın" ya da "ihtiyaçlarını başkalarının zarar görmesi pahasına karşılaması" mümkün olmasın diye tüm üyelerin eşit derecede güçlü, kurnaz vb. vb. olmasına dair beyhude arzusunu dile getiriyor. Burada, Sanço'nun, "doğal ve bariz çıkarlar" ve herkesin "ihtiyaçları"; yani, <span class="ideitalik1">eşit</span> çıkarlar ve ihtiyaçlar gibi bir kabulü olduğunu görüyoruz. Ayrıca aynı zamanda, "kazıklamanın", "lonca zihniyeti tarafından aşılanmış ahlaki bir düşünce" olduğunu ve bu düşüncenin "bilgece bir eğitim almış" bir kişi açısından, "hiçbir düşünce özgürlüğünün koruma sağlamadığı bir sabit fikir" olarak kaldığını öne süren Kitap'ın 456. sayfasını anımsıyoruz. Sanço "düşüncelerini yukarıdan alıyor ve bunda ısrar ediyor" (agy.). Onun talebine göre herkesin bu eşit gücü, herkesin "<span class="ideitalik1">kadir-i mutlak</span>" olması gerektiği, yani herkesin birbirleri karşısında <span class="ideitalik1">aciz</span> hale gelmesi gerektiğidir. Küçük burjuvanın, herkesin kendi çıkarını elde ettiği vurguncular dünyasına olan özlemiyle örtüşen son derece tutarlı bir postulat. Veyahut Azizimiz birdenbire, herkesin ihtiyaçlarını hiçbir engelle karşılaşmadan ve bunu "başkalarının zarar görmesi pahasına" yapmaksızın karşılayabildiği bir toplumu varsayıyor. Bu durumda da sömürü teorisi, yeniden, bireylerin birbiriyle olan gerçek ilişkisi açısından anlamsız bir yorum haline dönüşüyor.</p>

  <p class="normal">Sanço, "Birlik"inde diğerlerini "tükettikten" ve yiyip bitirdikten ve böylece dünyayla ilişkiyi, kendi kendisiyle ilişkiye dönüştürdükten sonra, bu dolaylı öz-hazdan, kendi kendini yiyip bitirdiği dolaysız öz-hazza geçiyor.</p>

  <p class="ortaitalik">C. Öz-Hazzım</p>

  <p class="normal">Hazzı vaaz eden <span class="ideitalik1">felsefe</span> Avrupa'da Kirene Okulu<sup class="calibre5">[155]</sup> kadar eskidir. Antikçağda bu felsefenin matadorları nasıl ki <span class="ideitalik1">Yunanlılar</span> idiyse, Modern çağda da <span class="ideitalik1">Fransızlardır</span>; çünkü hazza varmaya en yetenekli mizaca ve topluma onlar sahipti. Haz felsefesi, haz ayrıcalığına sahip olan belirli toplumsal kesimlerin zeki dili dışında bir şey olmadı hiçbir zaman. Onların haz tarzının ve içeriğinin daima toplumun geri kalanının yapısı tarafından belirlenmesi ve onun tüm çelişkilerine maruz kalması bir yana bırakılırsa, bu felsefe kendini tüm toplumun hayat anlayışı olarak sunup evrensel bir nitelik iddiasında bulunur bulunmaz salt boş bir <span class="ideitalik1">söylem</span> haline geldi. Bu noktada, öğretici bir ahlak vaazı, mevcut toplumun bilgiççe bir güzellemesi derekesine düştü ya da zoraki perhizciliği haz ilan ederek tam zıddına dönüştü.</p>

  <p class="normal">Modern çağda haz felsefesi, feodalizmin çöküşü ve toprak sahibi feodal soyluluğun, mutlak monarşi koşullarında eğlence düşkünü ve savurgan saray soyluluğuna dönüşmesiyle birlikte ortaya çıktı. Bu soyluluk içinde bu felsefe, ifadesini hatıralarda, şiirlerde, romanlarda vb. bulan doğrudan doğruya naif bir yaşam anlayışında vücut buldu. Gerçek felsefe haline ancak devrimci burjuvazinin kimi yazarlarının elinde büründü; bunlar bir yandan saray soyluluğunun kültür ve yaşam biçiminin bir parçasıyken, öte yandan burjuvazinin daha genel koşullarına dayanan bu sınıfın daha genel görüşlerini paylaşıyordu. Bu nedenle birbirinden tamamen farklı bakış açılarından hareketle de olsa, bu felsefe iki sınıf tarafından da kabul gördü. Soyluluk içinde bu dil, henüz tamamen zümreyle ve bu zümrenin yaşam koşullarıyla sınırlanmışken, burjuvazi tarafından genelleştirildi ve ayrım gözetmeksizin her bireye yöneltildi. Dolayısıyla bu bireylerin yaşam koşullarından soyutlanan haz teorisi bu yolla yavan ve ikiyüzlü bir ahlak düsturuna dönüştürülmüş oldu. Gelişmelerin seyri soyluluğu yıkıp burjuvaziyi kendi karşıtıyla, proletarya ile ihtilafa sokunca, soyluluk sofu-dini ve burjuvazi vakur-ahlaki ve katı olmaya başladı teorilerinde ya da yukarıda ima edilen ikiyüzlülüğe başvurdu; oysa soyluluk pratikte hazdan kesinlikle vazgeçmezken burjuvazide haz, resmî ekonomik bir biçim bile aldı: Lüks.</p>

  <p class="normal">Her devirde bireylerin hazlarının, sınıf ilişkileriyle ve bu sınıf ilişkilerini doğuran, bireylerin altında yaşadıkları üretim ve ticaret koşullarıyla bağlamını; bireylerin yaşamlarının gerçek içeriğinin dışında olan ve onunla karşıtlık oluşturan şimdiye kadarki hazların sığlığını; her bir haz felsefesinin karşısında bulduğu gerçek hazlarla bağlamını ve ayrım gözetmeksizin tüm bireylere seslenen böylesi bir felsefenin ikiyüzlülüğünü ortaya çıkarmak ancak, dünyanın şimdiye kadarki üretim ve ticaret koşulları eleştirilebildiği zaman, yani burjuvazi ve proletarya arasındaki karşıtlık, komünist ve sosyalist görüşler doğurduğu zaman mümkün olabildi. Böylece de, ister perhizci ister hazcı olsun, her türlü ahlakçılık mahkûm edilmiş oldu.</p>

  <p class="normal">Bizim yavan, ahlakçı Sanço'muz, kitabının tamamında da görüldüğü üzere elbette, herkesin kendi yaşamından hoşnut olması için, yaşamın tadına varabilmesi için meselenin sadece başka bir ahlak meselesi, kendisine yeniymiş gibi görünen bir hayat anlayışı meselesi; yani bazı "sabit fikirler"in "kafadan-çıkarılıp-atılması" meselesi olduğuna inanıyor. Dolayısıyla öz-haz üzerine olan bölüm olsa olsa, bize vaaz etmeyi defalarca kendi "öz-hazzı" haline getirdiği o aynı boş söylemleri, sentezleri yeni bir etiket altında tekrar edebilirdi. Buradaki yegâne orijinallik, onun her türlü hazzı <span class="ideitalik1">yüceleştirmesi</span> ve buna "öz-haz [<span class="ideitalik1">Selbstgenuß</span>]" ismini vererek felsefi olarak Almanlaştırmasıdır. 18. yüzyılın Fransız haz felsefesi en azından var olan neşeli ve cüretkâr bir yaşamı nükteli bir biçimde tasvir ederken, Sanço'nun tüm uçarılığı "yiyip bitirme", "çarçur etme" gibi terimlerle, "ışık" (mum kastediliyor) gibi imgelerle ve, ya bitkilerin "havanın eterini soğurduğu", "ötücü kuşların böcek yuttuğu" gibi edebi zırvalara ya da bir mumun kendini kendini yaktığı gibi aldatmacalara varan doğa bilimsel anımsamalarla sınırlıdır. Buna karşılık, büründüğü "Vazife – Belirlenim – Görev", "İdeal" kisveleriyle insanın öz-hazzının köküne kibrit suyu döktüğünü öğrendiğimiz "Kutsal"a karşı çıkılan bütün o vakar ciddiyetin hazzına varıyoruz bir kez daha. Genel olarak "öz-haz"daki öz'ün boş bir söylemden fazlası olabileceğine dair o az çok kirli biçimler üzerinde hiç durmaksızın okura bir kez daha Sanço'nun Kutsal'a karşı çevirdiği entrikaları, bu bölümde uğradığı değişimlerle birlikte kısacık da olsa açıklamamız gerek.</p>

  <p class="normal">"Vazife, Belirlenim, Görev, İdeal", kısaca özetlemek gerekirse, ya</p>

  <p class="normal">1. nesnel koşulların ezilen bir sınıfın önüne koyduğu devrimci görevlere dair tasavvurdur; ya</p>

  <p class="normal">2. salt idealist söylemler veyahut da bireylerin iş bölümü nedeniyle çeşitli meslekler biçiminde bağımsız varlıklar kazanan faaliyet tarzlarına karşılık gelen bilinçli ifadelerdir; ya</p>

  <p class="normal">3. bireylerin, sınıfların, ulusların her an karşı karşıya olduğu, tamamen belirli bir faaliyet aracılığıyla konumlarını muhafaza etme zorunluluğunun bilinçli ifadesidir; ya da</p>

  <p class="normal">4. egemen sınıfın, düşünsel ifadesini yasalarda, ahlakta vb. bulan (üretimin şimdiye kadarki gelişimi tarafından belirlenen); onun ideologları tarafından az ya da çok bilinçli bir biçimde teorik olarak bağımsızlaştırılan; bu sınıfın tek tek bireylerinin bilincinde vazife vb. olarak somutlanabilen ve egemenlik altındaki sınıfın bireylerinin karşısına, kısmen egemenlik güzellemesi ya da bilinci biçiminde, kısmen de tam da bu egemenliğin ahlaki araçları biçiminde yaşam normu olarak çıkarılan varlık koşullarıdır. Burada onların, genel olarak ideologlar için geçerli olduğu üzere, meseleyi zorunlu olarak baş aşağı çevirdiklerini ve ideolojilerini, tüm toplumsal ilişkilerin hem yaratıcı gücü hem de amacı olarak gördüklerini belirtmek gerek. Oysa bunlar söz konusu ilişkilerin yalnızca ifadesi ve belirtisidir.</p>

  <p class="normal">Sanço'muza gelince, onun bu ideologların illüzyonlarına sarsılmaz bir inanç duyduğunu biliyoruz. İnsanlar içinde bulundukları çeşitli yaşam koşullarına bağlı olarak kendileri hakkında, yani insan hakkında çeşitli tasavvurlarda bulundukları için Sanço, çeşitli tasavvurların çeşitli yaşam koşullarını yarattığını, dolayısıyla da bu tasavvurların toptan imalâtçılarının, yani ideologların dünyaya hükmettiklerini sanıyor. (karşılaştırınız, sayfa 433)</p>

  <p class="indentmetin">"Dünyada düşünceler hükmeder"", "Düşünce, dünyaya egemendir"; "papazlar ya da muallimler" "kafalarına türlü türlü şeyler koyarlar", "bir insan ideali tasavvur ederler",</p>

  <p class="normal">diğer insanlar da buna göre hareket etmek zorunda kalır (sf. 422). Sanço, insanlara muallim kuruntularına boyun eğdiren ve ahmaklıklarıyla kendi kendilerine boyun eğmelerine neden olan sonucu bile tam tamına bilir:</p>

  <p class="indentmetin">"Benim açımdan" (muallim için) "<span class="ideitalik1">düşünülebilir</span> olduğundan, insanlar için <span class="ideitalik1">olanaklıdır</span>, insanlar açısından olanaklı olduğundan, o halde onların öyle olması <span class="ideitalik1">gerekiyordu</span>, o halde onların <span class="ideitalik1">Vazifesi</span> buydu; ve sonuç olarak insanları yalnızca bu <span class="ideitalik1">Vazife</span> gereği, yalnızca Vazifelendirilmiş olarak ele almak gerekir. Başka bir sonuç? İnsan tekil değildir, aksine bir <span class="ideitalik1">düşünce</span>, bir <span class="ideitalik1">ideal</span> İnsan'dır –Tür– İnsanlık." (sf. 441)</p>

  <p class="normal">İnsanların gerçek yaşam koşulları dolayısıyla başkalarıyla girdiği tüm ihtilaflar, bizim muallim Sanço'ya göre, insanların "İnsan'<span class="ideitalik1">ın</span>" yaşamına dair, ya kendi kendilerine kafalarına koydukları ya da muallimler tarafından kafalarına konulmasına izin verdikleri tasavvurlarla düştükleri ihtilaflardır. Eğer bunları kafalarından bir çıkarıp atsalar, "bu talihsiz varlıklar" "ne kadar da mutlu" olabilirlerdi, nasıl da "sıçramalar" yapabilirlerdi; oysa şimdi "muallimler ve ayı oynatıcıları düdüğü nasıl çalarsa öyle oynamak" zorundalar! (sf. 435) (Bu "ayı oynatıcılarının" en bayağı olanı Sanço'dur, zira burnuna halka takıp oynattığı sadece <span class="ideitalik1">kendisidir.</span>) Örneğin, insanlar, hemen her zaman ve hemen her yerde, Çin'de olduğu kadar Fransa'da da, aşırı nüfus sorununa sahip oldukları fikrini kafalarına sokmuş olmasalardı eğer, bu "talihsiz varlıklar" nasıl da kısa zamanda gıda maddelerinin aşırı bolluğuyla tanışırlardı.</p>

  <p class="normal">Sanço burada, bir olasılık ve gerçeklik incelemesinde bulunma bahanesiyle dünyada Kutsal'ın egemenliğine dair eski masalını bir kez daha ısıtıp önümüze sürmeye çalışıyor. Çünkü, bir muallimin benim hakkımda kafasına koyduğu her şey onun açısından olası demektir; buradan hareketle de Sanço, bu olasılığın, kendi kafasının dışında herhangi bir başka gerçekliğe sahip olmadığını kolaylıkla kanıtlayabilir. Onun, "bin yılların, sonuçları en ağır yanlış anlamasının <span class="ideitalik1">olası</span> sözcüğünün arkasına gizlendiği" (sf. 441) yolundaki ciddiyetle öne sürdüğü iddiası; kendisinin bin yılları bolca yanlış anlamasının sonuçlarını, sözcükler arkasına gizlemesinin ne denli imkânsız olduğunu kanıtlamaya yeter.</p>

  <p class="normal">"Olasılık ve gerçekliğin çakışması" (sf. 439) üzerine, insanların ne olmaya muktedir oldukları ve ne olduklarına ilişkin bu inceleme; bir kimsenin yeteneğini ortaya koyması gerektiği vb. yolundaki şimdiye dek bulunduğu ısrarcı nasihatleriyle tam bir uyum içinde olan bu inceleme, bu arada kendisini bir de, biraz sonra daha yakından ele alacağımız materyalist <span class="ideitalik1">şartlar teorisi</span> üzerine birtakım konu dışı açıklamalar yapmaya sevk ediyor. Ama önce, ideolojik çarpıtmalarını sergileyen bir örnek daha verelim: 428. sayfada "yaşamın nasıl kazanılabileceği" sorusunu, kişinin "hakiki Ben'i" (ya da "yaşam"ı) "kendi içinde" nasıl "oluşturması gerektiği" sorusuyla özleştiriyor. Aynı sayfaya göre "yaşam kaygısı" onun yeni ahlak felsefesiyle birlikte sona erer ve hayatın "çarçur" edilmesi başlar. Onun bu sözümona yeni ahlak felsefesinin mucizevi gücünü, bizim Süleyman'ımız "çok daha etkili" bir biçimde aşağıdaki sözlerle dile getirmektedir:</p>

  <p class="indentmetin">"Kendini, başkalarının seni anlattığından daha güçlü gör ki daha fazla gücün olsun; kendini daha fazlası olarak gör ki daha fazlasına sahip olasın" (sf. 483)</p>

  <p class="normal">Yukarıda "Birlik" bölümünde Sanço'nun mülkiyet elde etme yöntemine bakınız.<sup class="calibre5"><a href="../Text/alman_split_000.html#footnote-74279-580" id="footnote-74279-580-backlink">580</a></sup></p>

  <p class="normal">Gelelim şimdi onun <span class="ideitalik1">şartlar teorisine</span>:</p>

  <p class="indentmetin">"İnsanın bir vazifesi yoktur; ama var oldukları yerde <span class="ideitalik1">kendilerini</span> dışa vuran güçleri vardır; zira onların yegâne varoluşu kendilerini dışa vurmaktan ibarettir ve yaşam nasıl atıl kalamazsa onlar da atıl kalamaz... Herkes her an, sahip olduğu kadar güç kullanır" ("kendinizi değerlendirin, cesaretli insanlara öykünün, her biriniz her şeye kadir bir Ben haline gelin" vb. diyordu Sanço yukarıda) "... Ne var ki güçleri bilemek ve çoğaltmak mümkün; özellikle de düşman direnişi veya dost desteği ile; ama gücün kullanılmadığı yerde onun orada bulunmadığından da şüphe duyulmaz. Vurmak suretiyle bir taştan ateş çıkarılabilir, ama o vuruş olmadan ateş elde edilemez; aynı şekilde bir insan da bir <span class="ideitalik1">dürtüye</span> ihtiyaç duyar. Güçler daima kendiliğinden etkin olduklarını kanıtladıklarından, onları kullanma doğrultusunda bir buyruk gereksiz ve anlamsız olurdu... Güç, gücün dışavurumunu ifade eden daha basit bir sözcüktür yalnızca." (sf. 436, 437)</p>

  <p class="normal">Güçlerini ya da yeteneklerini kullanmakta ya da kullanmamakta tamamen keyfi davranan ve onlara <span class="ideitalik1">jus utendi et abutendi</span>'yi<sup class="calibre5"><a href="../Text/alman_split_631.html#footnote-74279-581" id="footnote-74279-581-backlink">581</a></sup> uygulayan "kendisiyle barışık egoizm", burada birdenbire ve beklenmedik bir biçimde çöküveriyor. Güçler burada birdenbire, Sanço'nun "keyfine" aldırış etmeden bağımsız hareket ediyor; ortaya çıkar çıkmaz kimyasal ya da mekanik güçlermişçesine kendilerine sahip olan bireyden bağımsız bir şekilde etkinlik gösteriyor. Yanı sıra, dışavurumunun olmadığı yerde bir gücün varlığının da olmadığını öğreniyoruz; bu da, gücün kendisini dışa vurabilmesi için bir dürtüye ihtiyaç duyduğu açıklamasıyla doğrulanıyor. Fakat, gücün dışavurumunun eksikliği durumunda, eksik olanın <span class="ideitalik1">dürtü</span> mü yoksa <span class="ideitalik1">güç</span> mü olduğu konusunda Sanço'nun kararını öğrenemiyoruz. Buna karşılık biricik doğa bilimcimiz bize, "vurmak suretiyle bir taştan ateş çıkarılabileceğini" öğretiyor. Her zamanki gibi Sanço bundan daha talihsiz bir örnek seçemezdi. Basit bir köy muallimi olarak Sanço, vurarak ateş yakıldığında, ateşin, içinde saklı bulunduğu taştan çıktığına inanıyor. Oysa her dördüncü sınıf öğrencisi ona, bütün uygar ülkelerde çoktan unutulup gitmiş olan bu çelik ile taşın sürtünmesi yoluyla ateş elde etme yönteminde, sürtünme nedeniyle kor haline gelen parçacıkların taştan değil çelikten koptuğunu söyleyebilirdi. Yani, "Ateş"in –Sanço'ya göre, belirli ısı dereceleri altında belirli maddelerin başka belirli maddeler aracılığıyla, özellikle oksijen aracılığıyla gerçekleşen bir ilişki değil, bağımsız bir şey, bir "element", bir sabit fikir, "Kutsal" olan ateşin– ne taştan ne de çelikten geldiğini söyleyebilirdi. Sanço aynı şekilde şu örneği de verebilirdi: Klordan ağartılmış keten elde edilebilir, ama "dürtü", yani ağartılmamış keten yoksa bundan "bir şey çıkmaz". Fırsat bulmuşken, Sanço'nun "öz-hazzı"na ilişkin "biricik" doğa biliminin daha önceki bir olgusunu kayıt altına almak istiyoruz. Suç üzerine yazılan kasidede şöyle deniyordu:</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;"G<span class="ideitalik1">ök gürlemiyor</span> mu uzaklarda?</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ve görmüyor musun, gökyüzü nasıl da</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Önseziyle <span class="ideitalik1">susuyor</span> ve kapanıyor? ("Kitap", sf. 319)</p>

  <p class="normal">Gök gürlüyor ve gökyüzü susuyor. Demek ki Sanço, gökyüzünün dışında gök gürültüsünün yaşandığı başka bir yer biliyor. Ayrıca Sanço, gökyüzünün suskunluğunu <span class="ideitalik1">görme duyusuyla</span> fark ediyor; hiç kimsenin taklit edemeyeceği bir maharet! Sanço gök gürültüsünü <span class="ideitalik1">duyuyor</span> ve suskunluğu <span class="ideitalik1">görüyor;</span> ki ikisi de aynı anda gerçekleşebiliyor. Sanço'nun "Heyula"da dağlara "yücelik tini"ni nasıl temsil ettirdiğini görmüştük. Burada, suskun gökyüzü, onun gözünde, önsezi tinini temsil ediyor.</p>

  <p class="normal">Kaldı ki, Sanço'nun burada "kendi güçlerini kullanma buyruğu"na neden bu kadar şiddetle karşı çıktığını anlamak mümkün değil. Bu buyruk, pekâlâ o söz konusu eksik "dürtü" olabilirdi; belki taş örneğinde gereken etkiyi yapmayan ama talim halindeki her taburda etkisini gözlemleyebileceği bir "dürtü". "Buyruk"un, onun sınırlı güçleri için bile bir "dürtü" olduğu, buyruğun onun için "kavga sebebi"<sup class="calibre5"><a href="../Text/alman_split_632.html#footnote-74279-582" id="footnote-74279-582-backlink">582</a></sup> olmasından anlaşılıyor zaten.</p>

  <p class="normal">Bilinç de, az önce dinlediğimiz öğretiye göre, "daima kendiliğinden etkin olduğunu kanıtlayan" bir güçtür. Dolayısıyla Sanço, burada bilinci değiştirmeye değil, olsa olsa bilinç üzerinde etkili olan "dürtü"yü değiştirmeye çalışmalıydı. O zaman da Sanço koca kitabını boşuna yazmış olurdu. Ama bu durumda elbette ahlaki vaazlarını ve "buyruklarını" yeterli bir "dürtü" olarak kabul ediyor.</p>

  <p class="indentmetin">"Bir kimse ne olabiliyorsa o olacaktır. Şartların elverişsizliği nedeniyle, doğuştan şair olan biri, çağının zirvesinde bulunmaktan ve bunun için zaruri olan büyük araştırmalardan sonra büyük eserler yaratmaktan elbette alıkonabilir. Ama ister ırgat olsun, isterse de Weimar sarayında yaşama mutluluğuna erişsin o yine de şiirler yazacaktır. Doğuştan müzisyen olan biri müzik yapacaktır, tüm enstrümanları mı çaldığı" (bu "tüm enstrümanlar" fantezisini ona Proudhon tedarik etti. Bkz: "Komünizm") "yoksa yalnızca kaval mı çaldığı fark etmez" (muallimimizin aklına elbette yine Virgil'in eglogları<sup class="calibre5"><a href="../Text/alman_split_633.html#footnote-74279-583" id="footnote-74279-583-backlink">583</a></sup> gelmektedir). "Doğuştan felsefi bir kafa, üniversite profesörü ya da köy filozofu olarak kendini ispatlayabilir. Ve nihayetinde doğuştan bir ahmak, daima kıt kafalı biri olarak kalacaktır. Evet, doğuştan izanı kıt olanlar tartışılmaz olarak en kalabalık insan sınıfını oluşturmaktadır. O halde her hayvan türü içinde ayan beyan bulunan aynı farklılıklar <span class="ideitalik1">neden insan türünde de</span> görülmesin?" (sf. 434)</p>

  <p class="normal">Sanço örneğini yine alışılageldik beceriksizliğiyle seçmiş. Eğer doğuştan şair, müzisyen ve filozof olan kimseler hakkında söylediği saçmalıklar doğru kabul edilse bile, bu örnek bir yandan yalnızca doğuştan bir P.P.'nin<sup class="calibre5"><a href="../Text/alman_split_634.html#footnote-74279-584" id="footnote-74279-584-backlink">584</a></sup>, doğduğunda ne <span class="ideitalik1">ise</span> öyle <span class="ideitalik1">kaldığını</span> kanıtlar, yani şair vb. Öte yandansa doğuştan P.P.'nin diğer yandan da, <span class="ideitalik1">olduğu</span>, geliştiği kadarıyla, "şartların elverişsizliği nedeniyle", <span class="ideitalik1">olabileceği</span> şey haline gelemeyebileceğini kanıtlar. Yani onun örneği bir açıdan hiçbir şey kanıtlamaz, diğer açıdan da kanıtlaması istenen şeyin tam tersini kanıtlar ve her iki açıdansa, Sanço'nun, ister doğuştan olsun ister şartlardan olsun, "<span class="ideitalik1">en kalabalık insan sınıfı</span>"na ait olduğunu kanıtlar. Bunun yerine, kendisinin <span class="ideitalik1">biricik</span> bir "kıt kafalı" olduğu tesellisini bu sınıfla paylaşmaktadır.</p>

  <p class="normal">Sanço burada, Don Kişot'un biberiye, şarap, yağ ve tuz karışımından elde ettiği iksiri içme serüvenini yaşamaktadır. Cervantes'in on yedinci bölümde anlattığı gibi, Sanço bu karışımı içtikten sonra onu iki saat boyunca kan ter içinde kasılma nöbetleriyle vücudundaki her iki kanaldan dışarı atar. Bizim yiğit silahtarın kendi öz-hazzı için içtiği materyalist iksir onu sıra dışı anlamdaki bütün egoizminden arındırır. Yukarıda, Sanço'nun "dürtü" karşısında nasıl birdenbire tüm ağırbaşlılığını kaybettiğini ve eskiden Mısırlı büyücülerin Musa'nın bitleri karşısında<sup class="calibre5"><a href="../Text/alman_split_635.html#footnote-74279-585" id="footnote-74279-585-backlink">585</a></sup> yaptıkları gibi "yeteneklerinden" feragat ettiğini gördük. Şimdi iki yeni yüreksizlik nöbeti geçirirken, "şartların elverişsizliği" karşısında boyun eğiyor ve hatta sonunda asıl fiziksel teşekkülünü, kendi katkısı olmadan da sakat edilen bir şey olarak kabul ediyor. İflasa uğrayan egoistimize ne kalıyor peki? Asıl teşekkülü onun elinde değil; bu teşekkülün etkisi altında gelişen "şartlar"ı ve "dürtü"yü denetleyemiyor; "onun her an olduğu gibi" "kendi yaratığı" değildir, aksine o, doğuştan yetenekleri ile bunlara etki eden şartlar arasındaki karşılıklı etkileşimin yaratığıdır. Tüm bunları itiraf ediyor Sanço. Talihsiz "yaratıcı"! Talihsizin talihsizi "yaratık"!</p>

  <p class="normal">Ama en büyük felaket en son geliyor. Yediği ve çoktan tamamlanmış olan <span class="ideitalik1">tres mil azotes y trecientos en ambas sus valientes posaderas</span><sup class="calibre5"><a href="../Text/alman_split_636.html#footnote-74279-586" id="footnote-74279-586-backlink">586</a></sup> ile tatmin olmayan Sanço, sonunda, <span class="ideitalik1">türlere inanan biri</span> olduğunu iddia ederek kendi kendisine esaslı bir şamar daha indirmek zorunda kalıyor. Hem de nasıl inanan biri! İlkin, bazı kimselerin şair, bazılarının müzisyen, başka bazılarının muallim olması olgusundan türü sorumlu tutarak iş bölümünü türe dayandırıyor. İkinci olarak "en kalabalık insan sınıfının" mevcut fiziksel ve entelektüel kusurlarını türe dayandırıyor ve türü, burjuvazinin egemenliği altında bireylerin çoğunluğunun kendisi gibi olmasından sorumlu tutuyor. Doğuştan kıt kafalılar hakkındaki görüşleri dikkate alınacak olsaydı, sıraca hastalığının günümüzdeki yaygınlığını, "tür"ün, doğuştan sıracalı organizmaların "insan soyunun en kalabalık sınıfını" oluşturmalarını sağlamaktan özel bir zevk aldığı olgusundan hareketle açıklamak gerekirdi. En sıradan materyalistler ve tıpçılar bile; kendisiyle barışık egoist "tür", "şartların elverişsizliği" ve "dürtü" tarafından Alman kamuoyu önünde ilk kez çıkmakla vazifelendirilmeden çok önce, bu gibi safdillikleri geride bırakmışlardı. Sanço, daha önce, bireylerin tüm sakatlıklarını dolayısıyla da onların ilişkilerini, muallimlerin sabit fikirlerinden hareketle, bu fikirlerin oluşumuyla hiç ilgilenmeden nasıl açıkladıysa, şimdi aynı şekilde bu sakatlıkları salt doğal üreme sürecinden kalkarak açıklıyor. Çocukların gelişme becerilerinin ebeveynlerinin gelişimine bağlı olduğunu ve tüm bu sakatlıkların şimdiye kadarki toplumsal koşullar altında tarihsel olarak oluştuğunu ve aynı şekilde yine tarihsel olarak ortadan kalkabileceğini aklının ucundan bile geçirmiyor. Sanço'nun hiç sözünü etmediği, ırk farklılıkları vs. gibi doğal gelişim seyrinde ortaya çıkan tür içi farklılıklar bile tarihsel olarak ortadan kaldırılabilir ve kaldırılmalıdır. Bu vesileyle çaktırmadan zoolojiye şöyle bir göz atan, "doğuştan kıt kafalıların" yalnızca koyunlar ve öküzler arasında değil, başları olmayan polipler ve haşlamlılar arasında da en kalabalık sınıfı oluşturduğunu keşfeden Sanço, belki de hayvan ırklarının ıslah edilebildiğini ve çaprazlamalar yoluyla hem insanların hazları için hem de kendi öz-hazları için tamamen yeni, daha mükemmel cinslerin yaratılabileceğini duymuştur. Sanço bundan hareketle insanlar için de "neden" bir sonuç çıkaramasın ki?</p>

  <p class="normal">Bu fırsattan yararlanarak Sanço'nun tür konusundaki "dönüşümleri"ni "araya yerleştirmek" istiyoruz. Onun tür konusundaki yaklaşımının Kutsal'a yaklaşımıyla tıpatıp aynı olduğunu göreceğiz. Aleyhinde ne kadar çok esip gürlerse ona o kadar çok inanmaktadır.</p>

  <p class="normal">No. I. Türün, iş bölümünü ve şimdiye kadarki toplumsal koşullar altında ortaya çıkan sakatlıkları nasıl yarattığını daha önce görmüştük; <span class="ideitalik1">öyle ki</span> tür tüm ürünleriyle birlikte her türlü şart altında değişmez, insanların denetiminden bağımsız bir şey olarak görülüyor.</p>

  <p class="indentmetin">No. II. "Tür, doğal teşekkülü sayesinde zaten gerçekleşmiştir, buna karşılık bu doğal teşekkülü senin ne hale getirdiğin" (yukarıda söylenenler ışığında şöyle denmeliydi: "şartlar"ın onu ne hale getirdiği) "senin gerçekleştirmendir. Senin elin, türsel anlamda eksiksiz gerçekleşmiş bulunuyor; aksi halde o bir el değil, mesela bir pençe olurdu... Sen onu, ne ve nasıl olmasını istiyorsan ve yapabiliyorsan o hale getiriyorsun." (<span class="ideitalik1">Wigand</span>, sf. 184, 185)</p>

  <p class="normal">Burada Sanço, No. I'de söylenenleri farklı bir biçimde tekrar ediyor:</p>

  <p class="normal">Dolayısıyla, şimdiye kadar söylenenlerden, türün, bireylerin denetiminden ve bulundukları tarihsel gelişim aşamasından bağımsız olarak, tüm fiziksel ve tinsel doğal teşekkülü, yani bireylerin dolaysız varoluşunu ve nüve halindeki iş bölümünü dünyaya getirdiğini görüyoruz.</p>

  <p class="normal">No. III. Tür, yalnızca "şartlar" için kullanılan genel bir terim olan "dürtü" olarak kalır; şartlarsa yine tür tarafından yaratılan orijinal bireyin gelişimini belirler. Tür Sanço için burada, diğer burjuvaların eşyanın doğası dedikleri ve burjuvalar olarak kendilerinden bağımsız olan dolayısıyla da bağlamını anlayamadıkları bütün ilişkilerin müsebbibi olarak gösterdikleri işte o aynı mistik güçtür.</p>

  <p class="normal">No. IV. "İnsan için mümkün olan" ve "insani gereksinim" olarak tür, "Stirnerci Birlik"te emeğin örgütlenmesinin temelini oluşturuyor. Burada da, herkes için mümkün olan şey ve herkesin ortaklaşa ihtiyacı, aynı şekilde türün ürünü olarak görülmektedir.</p>

  <p class="normal">No. V. Anlaşmanın Birlik'te nasıl bir rol oynadığını sayfa 462'de duymuştuk:</p>

  <p class="indentmetin">"Mesele, anlaşmaksa ve iletişim kurmaksa, bu durumda kuşkusuz yalnızca <span class="ideitalik1">insani</span> araçlar kullanabilirim; ki bu araçlar, aynı zamanda insan" (yani türün bir örneği) "olduğum için benim tasarrufum altındadır."</p>

  <p class="normal">Demek ki burada <span class="ideitalik1">dil,</span> türün ürünü olarak ele alınıyor. Ne var ki Sanço, Fransızca değil de Almanca konuşuyor olmasını türe değil, şarta borçludur. Kaldı ki dilin doğal hali, gelişmiş her modern dilde, Roman dilleri ve Cermen dillerinde olduğu gibi kısmen dilin verili materyalden hareketle tarihsel gelişimi yoluyla, kısmen İngilizcede olduğu gibi ulusların melezleşmesi ve karışması yoluyla, kısmen de bir ulus dâhilindeki lehçelerin ekonomik ve politik merkezileşmeye dayalı olarak birleşmesiyle ulusal bir dile dönüşüp ortadan kalkmıştır.</p>

  <p class="normal">Bireylerin zamanı geldiğinde türün bu ürününü de tamamen kendi denetimleri altına alacakları aşikâr. Birlik'te dil, kendinde dil olarak konuşulacak, kutsal dil, Kutsal'ın dili konuşulacak: İbranice, hem de "cismani varlık" İsa'nın konuştuğu Aramca lehçesi.<sup class="calibre5">[156]</sup> Bu burada, Sanço'nun "beklentisinin aksine" "aklımıza geldi", "hem de sırf geriye kalanın açıklığa kavuşturulmasına katkıda bulunacağını sandığımız için".</p>

  <p class="normal">No. VI. Sayfa 227 ve 278'de, "türün halklara, kentlere, zümrelere, türlü türlü kurumlara" ve en son "aileye" açımlandığını ve bu nedenle şimdiye dek kararlılıkla "tarih de yaptığını" öğreniyoruz. Demek ki burada, Biricik'in talihsiz tarihi dışında, tüm tarih "tür"ün bir ürünü haline gelmekte. Üstelik zaman zaman bu tarihin, <span class="ideitalik1">insanlık</span> –yani tür– tarihi adı altında toplanmış olması gibi yeterli bir nedenden dolayı.</p>

  <p class="normal">No. VII. Sanço, şimdiye dek söylenenlerde, türe, bugüne kadar hiçbir faninin biçmediği kadar çok paye biçti ve şimdi bunları aşağıdaki cümlede özetliyor:</p>

  <p class="indentmetin">"Tür bir <span class="ideitalik1">Hiç'tir</span>... tür yalnızca <span class="ideitalik1">düşünülen</span> bir şeydir" (tin, hayalet vs.) (sf. 239)</p>

  <p class="normal">Nihayetinde "<span class="ideitalik1">Düşünülen</span>" ile özdeş olan Sanço'nun "<span class="ideitalik1">Hiç</span>"inin de içi boştur; zira "yaratıcı Hiç" bizzat kendisidir, ve tür, gördüğümüz üzere çok şey yaratır, dolayısıyla onun "Hiç" olması pekâlâ mümkündür. Üstelik 456. sayfada şunu anlatıyor:</p>

  <p class="indentmetin">"<span class="ideitalik1">Varoluş</span> hiçbir şeyi haklı çıkarmaz; düşünülen, düşünülmeyen kadar <span class="ideitalik1">var</span>dır."</p>

  <p class="normal">Sanço 448. sayfadan başlayarak otuz sayfa boyunca, kendisiyle barışık egoistin düşünmesiyle eleştirisinden vurmak suretiyle "ateş" çıkarmak için nefes tüketiyor. Onun düşünmesinin ve eleştirisinin dışavurumlarına, okura bir de Sanço'nun düşkünlerevi-arpa çorbasıyla bir "dürtü"<sup class="calibre5"><a href="../Text/alman_split_637.html#footnote-74279-587" id="footnote-74279-587-backlink">587</a></sup> veremeyecek kadar fazlasıyla tanık olduk. Bu çorbadan tadımlık bir kaşık yeter.</p>

  <p class="indentmetin">"Düşüncelerin kuşlar gibi ortalıkta özgürce uçuştuğuna, herkesin onları dilediğince alıp ardından kendi dokunulmaz mülkiyetiymiş gibi bana dayatabileceğine inanıyor musunuz? Ortalıkta uçuşan, her şey – benimdir." (sf. 457)</p>

  <p class="normal">Burada Sanço kaçak avlanma yaparak düşünsel çullukların peşine düşüyor. Ortalıkta uçuşan ne çok düşünceyi yakalayıp kendine mal ettiğini görmüştük. Kuyruklarına Kutsal'ın tuzunu serper serpmez onları yakalayabileceğini sanıyordu. Onun gerçek düşünce mülkiyeti ile bu konudaki illüzyonları arasındaki bu muazzam çelişki, sıra dışı anlamdaki tüm mülkiyetinin klasik ve çarpıcı bir örneği olarak hizmet edebilir. İşte bu karşıtlık onun öz-hazzını oluşturmaktadır.</p>

  <p class="ortaitalik">6. Süleyman'ın Şarkıların Şarkısı ya da Biricik</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Cessem do sabio Grego, e do Troiano</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;As navegaçoẽs grandes que fizeram;</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Calle-se de Alexandro, e de Trajano</p>

  <p class="ICERLEK">Al famo dos victorias que tiveram</p>

  <p class="ICERLEK">--------------------------------------------</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Cesse tudo o que a Musa antigua canta,</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Que outro valor mais alto se alevanta.</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;E vós, Spreïdes minhas...</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Dai-me huma furia grande, e sonorosa</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;E naõ de agreste aveno, on frauta ruda</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mas de tuba canora, e bellicosa</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Que o peito accende, e o côr ao gesto muda.<sup class="calibre5"><a href="../Text/alman_split_638.html#footnote-74279-588" id="footnote-74279-588-backlink">588</a></sup></p>

  <p class="normal">Ey Spree'nin<sup class="calibre5"><a href="../Text/alman_split_639.html#footnote-74279-589" id="footnote-74279-589-backlink">589</a></sup> perileri! Kıyılarınızda töze ve insana karşı savaşan kahramanlara yaraşır bir şarkı verin bana; tüm dünyaya yayılacak ve tüm ülkelerde söylenecek bir şarkı. Çünkü burada söz konusu olan adam,</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais do que promettia a força humana<sup class="calibre5"><a href="../Text/alman_split_640.html#footnote-74279-590" id="footnote-74279-590-backlink">590</a></sup></p>

  <p class="normal">olanı gerçekleştiren, salt "insani" gücün yapabildiğinden daha fazlasını yapabilen adamdır. Söz konusu olan adam... ...</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;edificára</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Novo reino que tanto sublimára<sup class="calibre5"><a href="../Text/alman_split_641.html#footnote-74279-591" id="footnote-74279-591-backlink">591</a></sup></p>

  <p class="normal">Uzaklardaki halklar arasında yeni bir krallık kuran, yani Birlik'i kuran adamdır. Burada söz konusu olan,</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;– tenro, e novo ramo florescente</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;De huma arvore de Christo, mais amada<sup class="calibre5"><a href="../Text/alman_split_642.html#footnote-74279-592" id="footnote-74279-592-backlink">592</a></sup></p>

  <p class="normal">İsa'nın bilhassa düşkün olduğu ağacın, çiçeğe duran narin ve genç sürgünüdür söz konusu olan. Bu sürgün,</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Certissima esperança</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Do augmento da pequena Christiandade<sup class="calibre5"><a href="../Text/alman_split_643.html#footnote-74279-593" id="footnote-74279-593-backlink">593</a></sup></p>

  <p class="normal"><br class="chapter"/>
  tavşan yürekli Hıristiyanlığın büyümesi için en güvenilir umuttan daha azı değildir. Burada söz konusu olan, tek kelimeyle "daha önce hiç var olmamış" bir şeydir; "Biricik"tir.<sup class="calibre5"><a href="../Text/alman_split_644.html#footnote-500-81" id="footnote-500-81-backlink">*81</a></sup></p>

  <p class="normal">Bu Biricik'e dair daha önce hiç var olmamış bu yüce şarkıda bulduğumuz her şey daha önce "Kitap"ta vardı. Salt sıralama gereği anıyoruz bu bölümü; ve bunu layıkıyla yapabilmek için bazı noktaları incelemeyi şimdiye dek ertelemiştik, bazı başka noktaları ise kısaca özetleyeceğiz.</p>

  <p class="normal">Sanço'nun "Ben"i, eksiksiz bir ruh göçü geçiriyor. Onunla daha önce, kendisiyle barışık egoist olarak, angarya çalışan köylü olarak, düşünce taciri olarak, talihsiz rakip olarak, sahip olarak, bir bacağı koparılan köle olarak, doğum ve şartlar arasındaki karşılıklı etkileşimin havaya fırlattığı Sanço olarak ve yüzlerce başka suret altında karşılaştık. Burada, "insan-dışı" olarak, Yeni Ahit'e giriş yaptığı şiarın aynısıyla vedalaşıyor bizimle.</p>

  <p class="indentmetin">"<span class="ideitalik1">Gerçek</span> insan yalnızca – insan-dışı olandır." (sf. 232)</p>

  <p class="normal">Bu, Sanço'nun Kutsal'a dair efsanesini formüle ettiği o bin bir denklemlerden biridir.</p>

  <table class="calibre8" width="100%">
    <tr class="calibre9">
      <td class="calibre10" colspan="3">İnsan" kavramı gerçek insan değildir.</td>
    </tr>

    <tr class="calibre9">
      <td class="calibre13">İnsan kavramı</td>

      <td class="calibre10">&nbsp;=&nbsp;</td>

      <td class="calibre11">İnsan</td>
    </tr>

    <tr class="calibre9">
      <td class="calibre13">İnsan</td>

      <td class="calibre10">&nbsp;=&nbsp;</td>

      <td class="calibre11">Gerçek olmayan insan</td>
    </tr>

    <tr class="calibre9">
      <td class="calibre13">Gerçek insan</td>

      <td class="calibre10">&nbsp;=&nbsp;</td>

      <td class="calibre11">İnsan-olmayan</td>
    </tr>

    <tr class="calibre9">
      <td class="calibre11">&nbsp;</td>

      <td class="calibre10">&nbsp;=&nbsp;</td>

      <td class="calibre11">İnsan-dışı</td>
    </tr>
  </table>

  <p class="normal">"Gerçek insan yalnızca insan-dışı olandır."</p>

  <p class="normal">Sanço, bu önermenin masumiyetini aşağıdaki manevralar yardımıyla kendine izah etmeye çalışıyor:</p>

  <p class="indentmetin">"Kuru sözcüklerle insan-dışı'nın ne olduğunu açıklamak pek zor sayılmaz; o, insani kavramına uygun olmayan [...] bir insandır. Mantık, buna, saçma yargı adını verir. İnsan kavramının varoluştan, özün görüngüden ayrı olabileceği hipotezi kabul edilmeden, birinin insan olmadan da insan olabileceği yargısı ifade edebilir mi ki? Şöyle denir: Filanca insan görünümüne sahip olsa da o insan değil. İnsanlar bir dizi yüzyıl boyunca bu saçma yargıda bulunmuşlar, hatta dahası, bu uzun zaman boyunca yalnızca insan-dışı olanlar mevcuttu. Kendi kavramına tekabül eden bir tekil hiç var olmuş mudur?" (sf. 232)</p>

  <p class="normal">Bu pasaja da temel oluşturan, muallimimizin, kendisi için bir "İnsan" ideali yaratan ve bu ideali diğer insanların "kafasına sokan" muallim imgelemi, "Kitap"ın ana metnidir.</p>

  <p class="normal">Sanço, "İnsan" kavramı ile varoluşunun, özü ile görüngüsünün ayrı olabileceği ifadesini bir hipotez olarak adlandırıyor; sanki bu ayrılık olasılığını daha önce sözcüklerin kendisinde zaten dile getirmiyormuş gibi. O, <span class="ideitalik1">kavram</span> der demez, <span class="ideitalik1">varoluştan</span> farklı bir şey söylüyor; <span class="ideitalik1">öz</span> der demez, <span class="ideitalik1">görüngüden</span> farklı bir şey ifade ediyor. O bu <span class="ideitalik1">ifadeleri</span> karşıtlık içine koymamaktadır, aksine bunlar, bir karşıtlığın ifadesidir. Yani sorulabilecek tek soru, onun bir şeyi bu bakış açıları altında ele alıp alamayacağıdır. Bunu irdelemek için Sanço'nun, bu metafizik ilişkiler içerisinde farklı isimler almış olan insanların gerçek ilişkilerini incelemesi gerekirdi. Bunun dışında, Sanço'nun kendisiyle barışık egoist ve isyan konusundaki incelemeleri, bu bakış açılarının birbirinden nasıl ayrıştırılabileceğini; "öz-haz"daki özgülük, olasılık ve gerçeklik konusundaki incelemeleri de bunların eş zamanlı olarak nasıl hem örtüştürülüp hem de ayrıştırılabileceğini göstermektedir.</p>

  <p class="normal">Filozofların gerçek insanın İnsan olmadığına dair saçma yargısı, insanların ilişkileri ile ihtiyaçları arasında fiilen mevcut olan evrensel çelişkinin yalnızca soyutlama içerisindeki en evrensel, en kapsamlı ifadesidir. Soyut önermenin saçma biçimi, burjuva toplumun en aşırı noktalara vardırılmış ilişkilerinin saçmalığıyla tamamen örtüşmektedir. Sanço'nun çevresi hakkındaki saçma yargısı da tıpkı böyledir: Onlar egoisttir ve egoist değildir. Bu yargı, Alman küçük burjuvalarının varoluşu ile mevcut ilişkilerin onlara dayattığı ve gerçekleşmesi imkânsız istek ve arzular olarak kendi içlerinde barındırdıkları görevler arasındaki fiili çelişkiye karşılık gelir. Kaldı ki filozoflar insanları, insan kavramına tekabül etmedikleri için değil, aksine onların insan kavramının insanın gerçek kavramına tekabül etmediği için, ya da insana dair hakiki bilince sahip olmadıkları için insan-dışı ilan etmişlerdir. <span class="ideitalik1">Tout comme chez nous</span><sup class="calibre5"><a href="../Text/alman_split_645.html#footnote-74279-595" id="footnote-74279-595-backlink">595</a></sup>, tıpkı Sanço'nun da insanları yalnızca hakiki egoizm bilincine sahip olmadıkları için egoist-olmayan olarak ilan ettiği "Kitap"ta olduğu gibi.</p>

  <p class="normal">İnsana dair <span class="ideitalik1">tasavvurun gerçek</span> insan olmadığı, bir nesneye dair tasavvurun nesnenin kendisi olmadığı biçimindeki tamamen masumane önermeyi; hatta taş ve taş tasavvuruna ilişkin olanı için de geçerli olan bu önermeyi –ki buna göre Sanço, gerçek taşın yalnızca taş-olmayan olduğunu söylemesi gerekirdi– olağanüstü sığlığı ve şüphe götürmez kesinliği nedeniyle anmaya hiç gerek yoktu. Ne var ki Sanço'nun insanların şimdiye dek yalnızca tasavvurların ve kavramların egemenliği aracılığıyla türlü türlü felaketler içine itildiklerine dair meşhur kuruntusu, ona eski çıkarımlarını yeniden bu önermeyle ilişkilendirmesini mümkün kılıyor. Sanço'nun, bu tasavvurları doğuran koşulları <span class="ideitalik1">dünya</span>dan yok etmek için yalnızca bazı tasavvurların <span class="ideitalik1">kafadan</span> çıkarılıp atılması gerektiğine dair eski görüşü burada, günümüzde <span class="ideitalik1">insanlık dışı</span> olarak adlandırılan gerçek ilişkileri yok etmek için yapılması gerekenin yalnızca <span class="ideitalik1">İnsan</span> tasavvurunu kafadan çıkarıp atmak olduğu biçiminde yeniden üretiliyor. Bu "insanlık dışı" sıfatının, şimdi kendi koşullarıyla çelişki içinde olan bireyin yargısını mı, yoksa normal, egemen toplumun aykırı, ezilen sınıf hakkındaki yargısını mı ifade ettiğinin bir önemi yok. Tıpkı tuzlu sudan alınıp Kupfergraben'e<sup class="calibre5">[79]</sup> konulan bir balinanın, bilinç sahibi olsaydı eğer, bu "şartların elverişsizliği" nedeniyle ortaya çıkan durumu balinalık-dışı olarak niteleyeceği gibi. Oysa Sanço ona, bu durumun, daha sırf onun durumu olması itibarıyla balinalığa uygun olduğunu kanıtlayabilir. İnsanlar belirli koşullar altında tam da böyle yargıda bulunurlar.</p>

  <p class="normal">185. sayfada Sanço büyük soruyu ortaya atıyor:</p>

  <p class="indentmetin">"Peki ama, her bir bireyin içinde barınan insan-dışı nasıl denetim altında tutulur? Ne yapmalı ki insanla birlikte aynı zamanda insan-dışı da serbest bırakılmasın? Tanrı'nınki nasıl şeytansa, bir bütün olarak liberalizmin de alt edilemez bir can düşmanı var: İnsan'ın arkasında her daim insan-dışı, egoist, tekil destekçisi durur. Devlet, Toplum, İnsanlık bu şeytanı alt edemez."</p>

  <p class="normal">"Bin yıl tamamlanınca Şeytan atıldığı zindandan serbest bırakılacak. Yeryüzünün dört bucağındaki putperestleri –Gog'la Magog'u– saptırmak, savaş için bir araya toplamak üzere zindandan çıkacak. ... Yeryüzünün dört bir yanından gelerek Kutsal'ın ordugâhını ve sevilen kenti kuşattılar." (Yuhanna Vahyi, 20, 7-9)</p>

  <p class="normal">Sanço'nun anladığı biçimiyle sorunun kendisi de yine saf bir saçmalığa varıyor. Sanço, insanların şimdiye dek hep bir insan kavramı oluşturdukları, ardından da bu kavramı kendilerinde gerçekleştirmek için kendilerini gerektiği kadar özgürleştirdiklerini sanıyor. Her defasında elde ettikleri özgürlüğün ölçütünün, her defasında onların insan idealine dair tasavvuru tarafından belirlendiğini; haliyle her bir bireyde bu ideale tekabül etmeyen bir kalıntının kaldığını ve bunun da "insanlık-dışı" olarak özgürleştirilmediğini ya da yalnızca <span class="ideitalik1">malgré eux</span><sup class="calibre5"><a href="../Text/alman_split_646.html#footnote-74279-596" id="footnote-74279-596-backlink">596</a></sup> özgürleştirildiğini sanıyor.</p>

  <p class="normal">Gerçekte olup biten ise elbette insanların her defasında, onların insan idealinin değil, mevcut üretici güçlerin kendilerine emrettiği ve izin verdiği ölçüde kendilerini özgürleştirdikleridir. Bu arada şimdiye kadarki kurtuluşların tamamı sınırlı üretici güçlere dayanıyordu ve bunların tüm toplum için yeterli olmayan üretimleri ancak, birilerinin ihtiyaçlarını diğerlerinin zarar görmesi pahasına karşılayabildiği durumda bir gelişimi olanaklı kılıyordu. Dolayısıyla birilerinin –azınlık– payına gelişimin tekeli düşerken, diğerlerinin –çoğunluk– payına, en zorunlu ihtiyaçlarını karşılayabilme mücadelesini sürdürmeleriyle şimdilik (yani yeni devrimci üretici güçler ortaya çıkarılana dek) her türlü gelişimden dışlanmak düştü. Böylelikle toplum şimdiye dek daima bir çelişkinin sınırları içerisinde gelişim gösterdi. Bu çelişki, Antikçağ'da özgür yurttaşlarla kölelerin, Ortaçağ'da soylulukla serflerin, modern zamanlarda da burjuvaziyle proletaryanın çelişkisidir. Bu, bir yandan ezilen sınıfın ihtiyaçlarını karşıladığı anormal, "insan-dışı" biçimi, diğer yandan da ticaretin ve onunla birlikte tüm egemen sınıfın içerisinde geliştiği sınırlılığı da açıklar. Dolayısıyla gelişimin bu sınırlanmışlığı yalnızca bir sınıfın dışlanmasından değil, aynı zamanda dışlayan sınıfın dar kafalılığından oluşur; ayrıca "insan-dışılık"a egemen sınıfta da rastlanır. Bu sözümona "insan-dışılık" tıpkı "insani" kadar günümüz koşullarının bir ürünüdür; onların negatif yanıdır. Yeni bir devrimci üretici güce dayanmayan, mevcut üretici güçlerin doğurduğu egemen ilişkilere ve bu ilişkilere uygun düşen ihtiyaçların karşılanma biçimine karşı isyandır. Pozitif "insani" terimi, üretimin belirli bir aşaması gereğince <span class="ideitalik1">egemen</span> olan belirli ilişkilere ve bunlar tarafından belirlenen ihtiyaçların karşılanma biçimine karşılık gelir; negatif "insan-dışılık" terimi de, aynı üretim aşamasının her gün yeniden doğurduğu, bu egemen ilişkileri ve bu ilişkiler altında mevcut üretim tarzınca belirlenen ihtiyaçları karşılamanın baskın biçimini yadsıma çabasına karşılık gelir.</p>

  <p class="normal">Böylesi evrensel tarihsel mücadeleler Azizimize göre, Aziz Bruno ile "kitle" arasında basit bir çatışmaya karışıp gitmektedir. İnsani liberalizm eleştirisinin tamamına, özellikle de 192. sayfa ve devamına bakınız.</p>

  <p class="normal">Dolayısıyla bizim safdil Sanço'muz, insan-dışı ve insan-dışının ortadan yok olmasını sağlayan dolayısıyla da bireyler için geriye hiçbir ölçü bırakmayan insanın kafadan-çıkarıp-atmasına dair vecizecikleriyle nihayetinde aşağıdaki sonuca varıyor.</p>

  <p class="normal">Bir bireyin mevcut koşullar dolayısıyla fiziksel, entelektüel ve sosyal bakımdan maruz kaldığı sakatlanmayı ve köleleşmeyi o bireyin kişiliği ve özgülüğü olarak kabul ediyor. Sıradan bir muhafazakâr olarak bu koşulları, her şeyden önce filozofların bu koşullara dair tasavvurlarını kafasından çıkarıp atmak suretiyle kendini her türlü kederden arındırdıktan sonra tasasızlıkla kabul ediyor. Burada bireye dayatılan rastlantısallığı onun kişiliği olarak nasıl ilan ediyorsa, aynı şekilde daha önceleri (karşılaştırınız Mantık) Ben'inde, yalnızca her türlü rastlantısallıktan değil, genel olarak her türlü kişilikten de soyutlamada bulunmuştu.</p>

  <p class="normal">Vardığı bu "insanlık-dışı" büyük sonucunu Sanço, "insan-dışı"nın ağzından söylettiği aşağıdaki Kyrie elesion'da<sup class="calibre5"><a href="../Text/alman_split_647.html#footnote-74279-598" id="footnote-74279-598-backlink">598</a></sup> methediyor:</p>

  <p class="indentmetin">"Ben aşağılık biriydim, çünkü daha iyi benliğimi kendi dışımda arıyordum;</p>

  <p class="indentmetin">Ben insanlık-dışıydım, çünkü <span class="ideitalik1">insani</span> olanı düşlüyordum;</p>

  <p class="indentmetin">Kendi hakiki <span class="ideitalik1">Ben</span>'lerinin hasretini çeken ve daima <span class="ideitalik1">zavallı günahkârlar</span> olarak kalan dindarlar gibiydim;</p>

  <p class="indentmetin">Kendimi yalnızca başkasıyla karşılaştırarak düşündüm;</p>

  <p class="indentmetin">Ben dört dörtlük değildim, <span class="ideitalik1">biricik</span> değildim;</p>

  <p class="indentmetin">Ama şimdi kendimi insanlık-dışı olarak hissetmeyi bırakıyorum;</p>

  <p class="indentmetin">Kendimi insanla karşılaştırarak ölçmeyi ve ölçtürmeyi bırakıyorum;</p>

  <p class="indentmetin">Kendimden daha üst bir şey kabul etmeyi bırakıyorum;</p>

  <p class="indentmetin">Ben insanlık-dışı idim yalnızca, artık değilim, ben <span class="ideitalik1">Biricik</span>'im!"</p>

  <p class="normal">Hallelujah!<sup class="calibre5"><a href="../Text/alman_split_648.html#footnote-74279-599" id="footnote-74279-599-backlink">599</a></sup></p>

  <p class="normal">Burada, "insanlık-dışı"nın –yeri gelmişken söyleyelim, "<span class="ideitalik1">kendi kendi</span>ne ve eleştirmen" Aziz Bruno'ya, "<span class="ideitalik1">sırt çevirmesi</span>"yle kendini lazım gelen mizahi konuma yerleştiren "insanlık-dışı"nın– kendi kendisine nasıl "göründüğü" ya da "görünmediği"ne daha fazla değinecek değiliz. Burada "Biricik" şey ya da kişinin, Kutsal'ı dokuz yüzüncü kez kafasından çıkarıp atmakla karakterize olduğunu not düşelim yeter. Böylece biz de –bunun olmayacak duaya âmin demekten başka bir şey olmamasını bir kenara bırakırsak– her şeyin daha önce nasılsa yine öyle kaldığını dokuz yüzüncü kez tekrarlamak zorunda kalıyoruz.</p>

  <p class="normal">Burada Biricik'i ilk kez karşımızda buluyoruz. Yukarıdaki can sıkıcı diyalogla şövalyelik unvanı kazanan Sanço şimdi yeni soylu ismini ediniyor. Sanço, biricikliğine, "<span class="ideitalik1">o</span> İnsan'ı" kafasından çıkarıp atmakla ulaşıyor. Böylelikle, "kendisini yalnızca başka biriyle karşılaştırarak düşünmeye" ve "kendi üzerinde herhangi bir şey tanıyıp kabul etmeye" bir son veriyor ve bu sayede <span class="ideitalik1">biricik</span> oluyor. Burada yine, Sanço'nun, bireyler arasındaki yegâne <span class="ideitalik1">tertium comparationis</span>'in<sup class="calibre5"><a href="../Text/alman_split_649.html#footnote-74279-600" id="footnote-74279-600-backlink">600</a></sup> ve yegâne <span class="ideitalik1">bağın</span>, onların ihtiyaçlarının değil, tasavvurlar, fikirler, –burada "İnsan" kılığındaki– "Kutsal" olduğuna dair o eski takıntısıyla karşı karşıyayız.<sup class="calibre5"><a href="../Text/alman_split_650.html#footnote-500-82" id="footnote-500-82-backlink">*82</a></sup> Sanço kafasından bir <span class="ideitalik1">tasavvuru</span> çıkarıp atıyor ve bu sayede <span class="ideitalik1">biricik</span> oluyor.</p>

  <p class="normal">Onun anladığı anlamda "biricik" olmak için, bize her şeyden önce <span class="ideitalik1">önkoşulsuz oluşunu</span> kanıtlaması gerek.</p>

  <p class="indentmetin">Sayfa 470: "<span class="ideitalik1">Senin</span> düşünmenin önkoşulu, düşünme değil, sensin. Ama bu durumda sen kendini şart koşmuş olmuyor musun? Evet, fakat kendime değil, düşünmeme. Kendi düşünmemden önce Ben varım. Buradan, benim düşünmemi önceleyenin bir düşünce olmadığı ya da düşünmemin önkoşulsuz olduğu sonucu çıkar. Zira –düşünmem açısından benim teşkil etmekte olduğum– önkoşul, <span class="ideitalik1">düşünme tarafından meydana getirilmiş</span>, <span class="ideitalik1">düşünülmüş</span> bir şey değil; aksine mülkiyettir, düşünmenin sahibidir ve düşünmenin mülkiyetten başka bir şey olmadığını kanıtlar sadece"</p>

  <p class="normal">Sanço'nun düşünmeye başlamazdan önce düşünmediği; onun ve diğer herkesin bu bakımdan önkoşulsuz bir düşünür olduğu "böylelikle kendisine teslim edilmekte". Aynı şekilde, varoluşunun önkoşulu olarak herhangi bir düşünceye sahip olmadığını; yani kendisinin düşünceler tarafından meydana getirilmediği de kendisine teslim edilmekte. Sanço bir an için tüm o düşünce hırdavatından soyutlama yapacak olursa –ki kısıtlı koleksiyonuyla bunda pek de zorlanmayacaktır– geriye gerçek Ben'i, ama onun açısından var olan gerçek dünya ilişkileri çerçevesinde gerçek Ben'i kalacaktır. O bu yolla, bir an için, kendisini her türlü dogmatik önkoşuldan arındırmıştır; buna karşılık <span class="ideitalik1">gerçek</span> önkoşullar onun açısından daha yeni başlamaktadır. Ve bu gerçek önkoşullar da onun <span class="ideitalik1">dogmatik</span> önkoşullarının önkoşuludur. Bunlar ama, istese de istemese de, başka gerçek önkoşullar ve dolayısıyla başka dogmatik önkoşullar edinmediği sürece ya da gerçek önkoşulları materyalist bir tarzda kendi düşünmesinin önkoşulları olarak kabul etmediği sürece –ki dogmatik önkoşullar ancak böyle son bulur– gerçek önkoşulların eşliğinde geri gelirler. Kendisiyle barışık egoiste dair dogmatik önkoşul, şimdiye kadarki gelişimi ve Berlinli çevreleri aracılığıyla bugün nasıl kendisinde verili ise, imgelediği tüm önkoşulsuzluğa rağmen, onun gerçek önkoşullarının üstesinden gelmediği sürece öyle baki kalacaktır.</p>

  <p class="normal">Sanço, katıksız bir muallim olarak halen pek ünlü Hegelci "önkoşulsuz düşünme"ye, yani dogmatik önkoşullar olmadan düşünmeye ulaşma peşindedir; ki bu Hegel'de de gerçekleşmesi imkânsız bir istektir. Sanço, onu el çabukluğuyla aşırıp, üstüne önkoşulsuz Ben'i de avlarsa ona üstün gelebileceğine inanıyordu. Fakat her ikisini de elinin altından kaçırdı.</p>

  <p class="normal">Sanço şimdi de şansını başka bir yoldan deniyor:</p>

  <p class="indentmetin">Sayfa 214, 215: Özgürlük talebini "sonuna kadar tüketin! Kim özgür hale gelmeli? Sen, Ben, Biz. Ne'den özgür? Sen olmayan, Ben olmayan, Biz olmayan her şeyden. Demek ki Ben <span class="ideitalik1">öz</span>'üm... Ben olmayan her şeyden özgür kaldığımda geriye ne kalır? Yalnızca Ben ve Ben'den başka hiçbir şey."</p>

  <p class="indentmetin">"Demek ki fino köpeğinin özü buydu!</p>

  <p class="indentmetin">Gezgin bir skolastikçi? Vaziyet beni güldürüyor."<sup class="calibre5"><a href="../Text/alman_split_651.html#footnote-74279-602" id="footnote-74279-602-backlink">602</a></sup></p>

  <p class="normal">"Sen olmayan, Ben olmayan, Biz olmayan her şey" kuşkusuz burada yine devlet, milliyet, iş bölümü vb. gibi dogmatik bir tasavvurdur. Bu tasavvurlar eleştiriye tabi tutulduktan sonra –ki Sanço bunun "Eleştiri" tarafından, yani eleştirel eleştiri tarafından yapılmış olduğuna inanır–, gerçek devletten, gerçek milliyetten ve gerçek iş bölümünden de kurtulduğunu zannediyor yine. Haliyle, burada "Öz" olan Ben, "Ben olmayan her şeyden özgür hale gelen" Ben, demek ki yine yukarıda sözü edilen –kurtulamadığı her şeyle birlikte– önkoşulsuz Ben'dir.</p>

  <p class="normal">Bu arada Sanço "özgür kalmayı" bir kez olsun sırf kategorilerden değil de gerçek prangalardan kurtulmak istemesi olarak ele almış olsaydı, o halde bu kurtuluş da yine bir yığın başka kimselerle paylaştığı bir değişimi şart koşup dünya çapında yine başkalarıyla paylaştığı değişmiş bir duruma yol açacaktı. Buna göre, kurtuluştan sonra geriye elbette onun "Ben"i "kalır"; ama bu, tamamen değişmiş, diğerleriyle birlikte değişime uğramış bir dünyayı paylaşan bir Ben'dir. Ve işte bu dünya, kendisi ve diğerleri açısından, kendisinin ve onların özgürlüğünün ortak önkoşuldur. Dolayısıyla da "Ben"inin biricikliği, eşsizliği ve bağımsızlığı yine bozguna uğramaktadır.</p>

  <p class="normal">Sanço bir de üçüncü bir yol deniyor:</p>

  <p class="indentmetin">Sayfa 237: "Onların" (Yahudi ve Hıristiyan) "ayıbı, birbirlerini <span class="ideitalik1">dışlamaları</span> değil, bunun sadece <span class="ideitalik1">yarım yamalak</span> yapılmasıdır. Tamamen egoist olabilselerdi, birbirlerini <span class="ideitalik1">tümüyle</span> dışlarlardı."</p>

  <p class="indentmetin">Sayfa 273: "Niyet, karşıtlığı <span class="ideitalik1">yalnızca tasfiye etmek</span> olduğunda, karşıtlığın anlamı fazlasıyla biçimsel ve zayıf kavranır. Karşıtlık, <span class="ideitalik1">keskinleştirilmeyi</span> hak eder daha çok."</p>

  <p class="indentmetin">Sayfa 274: "Siz karşıtlığınızı sırf saklamaktan, onu tümüyle benimsediğinizde ve herkes kendini tepeden tırnağa <span class="ideitalik1">biricik</span> olarak ortaya koyduğunda vazgeçeceksiniz ancak... Nihai ve en kesin karşıtlık, Biricik'in Biricik'e karşı karşıtlığı, aslına bakılırsa, karşıtlık denen şeyi aşmıştır... Biricik olarak senin diğerleriyle aranda artık herhangi ortak bir noktan yoktur ve bu nedenle ayırıcı ya da düşmanca bir şey de yoktur... Karşıtlık, kusursuz ayrılıkta ya da biriciklikte yitip gider."</p>

  <p class="indentmetin">Sayfa 183: "Ben başkaları karşısında <span class="ideitalik1">özel</span> bir şeyim olsun ya da <span class="ideitalik1">özel</span> olayım <span class="ideitalik1">istemiyorum</span>. Kendimi başkalarıyla da kıyaslamıyorum... Olabileceğim her şeyi olmak, sahip olabileceğim her şeye sahip olmak istiyorum. Başkalarının <span class="ideitalik1">benzer</span> olup olmaması ve <span class="ideitalik1">benzer</span> şeylere sahip olup olmamaları beni ne ilgilendirir? Benimle eşit, aynı olamayacakları gibi eşit, aynı şeye sahip de olamazlar. Harekete peşinen sahip olmakla kayaya zarar vermediğim gibi onlara da bir zarar vermiyorum. Sahip olabilselerdi olurlardı. Diğer insanlara zarar vermemek, ayrıcalığa sahip olmamak talebi işte bunu amaçlar... Kişi kendini '<span class="ideitalik1">özel bir şey</span>' olarak, sözgelimi Yahudi ya da Hıristiyan olarak görmemelidir. Şimdi, ben kendimi <span class="ideitalik1">özel</span> bir şey olarak değil, <span class="ideitalik1">biricik</span> olarak görüyorum. Benim pekâlâ başkalarıyla benzerliklerim var; ancak bu yalnızca karşılaştırmalar ya da refleksiyonlar için geçerlidir; gerçekte Ben eşsizim, biricikim. Benim cismim onların cismi değil, benim tinim onların tini değil. Onları "cisim", "ruh" <span class="ideitalik1">tümelleri</span> altına toplarsanız, o halde bunlar, benim cismim, benim tinimle <span class="ideitalik1">hiç</span> ilgisi olmayan sizin <span class="ideitalik1">düşüncelerinizdir</span>."</p>

  <p class="indentmetin">Sayfa 234: "İnsan toplumu egoistlerin eliyle mahvediliyor; çünkü artık insanlar birbirleriyle insan olarak ilişkiye girmiyor, egoist bir biçimde bir Ben olarak, benden kesinlikle farklı ve karşıt olan bir Sen olarak hareket ediyorlar."</p>

  <p class="indentmetin">Sayfa 180: "Sanki her zaman biri diğerini aramayacakmış gibi ve sanki biri, ihtiyacı olduğunda kendini diğerine tabi kılmak zorunda değilmiş gibi. Fakat aradaki fark, tekilin <span class="ideitalik1">kendisini</span> tekille gerçekten <span class="ideitalik1">birleştiriyor</span> olmasıdır; oysa eskiden onunla bir bağ aracılığıyla bağlı idi."</p>

  <p class="indentmetin">Sayfa 178: "Ancak ve ancak biricik olduğunuzda, gerçekte ne iseniz o olarak birbirinizle ilişkide bulunabilirsiniz."</p>

  <p class="normal">Sanço'nun biriciklerin "gerçekte ne iseler o olarak" birbirleriyle ilişkileri hakkındaki, "tekilin tekil ile birleşmesi" hakkındaki; kısacası, "Birlik" hakkındaki illüzyonuyla ilgili kısmın hesabı daha önce tamamen görülmüştü. Yalnızca şunu belirtelim: Birlik'te herkes ötekini yalnızca <span class="ideitalik1">kendi</span> nesnesi, kendi mülkiyeti olarak görür ve öyleymiş gibi davranırken (sf. 167 ve mülkiyet ve sömürü teorisiyle karşılaştırınız), <span class="ideitalik1">Yorum</span>'da (Wigand, sf. 157) konu edilen Barataria adası valisi, ötekinin aynı zamanda kendi kendisine de ait olduğunu, <span class="ideitalik1">kendine</span> özgü, biricik olduğunu ve bu niteliğiyle dahi Sanço'nun artık mülkiyeti olamasa da <span class="ideitalik1">nesnesi</span> haline geldiğini idrak edip kabul ediyor. İçine düştüğü çaresizlikten kendini sadece aklına gelen beklenmedik fikir sayesinde; kendisini "tatlı bir dalınç içinde unuttuğu", bunun kendisine "her saat bin kez tattırdığı" ve yine de "tamamen kaybolma"dığının tatlı bilincini daha da tatlandıran bir haz olduğu yolundaki fikir sayesinde kurtarıyor. Yani buradan çıkan sonuç, herkesin kendisi ve başkaları için var olduğuna dair eski hikâyedir.</p>

  <p class="normal">Şimdi Sanço'nun tumturaklı cümlelerini çözümleyip mütevazı içeriğine ulaşalım.</p>

  <p class="normal">Keskinleştirilmek ve uç noktaya vardırılmak istenen "karşıtlık" ve Sanço'nun peşinen sahip olmak istemediği "özel"e dair edilen koca koca laflar bir ve aynı sonuca varıyor. Sanço, bireylerin birbirleriyle salt kişisel bir ilişki kurmalarını, ilişkilerinin üçüncü bir şey, bir nesne aracılığıyla dolayımlanmamasını istiyor ya da daha çok istediğine <span class="ideitalik1">inanıyor</span> (Karşılaştırınız: Rekabet). Burada söz konusu olan üçüncü şey, "özel" şey ya da özel, mutlak olmayan karşıtlıktır; yani bireylerin, bugünkü toplumsal ilişkilerce belirlenmiş karşılıklı konumları. Örneğin Sanço, iki bireyin, burjuva ve proleter olarak birbirlerine "karşıtlık" içinde durmalarını istemiyor. Burjuvanın proleter karşısında "peşinen sahip olduğu" "özel" şeye itiraz ediyor. Onların saf kişisel bir ilişki içinde olmalarını, birbirleriyle salt birey olarak ilişki kurmalarını istiyor. Sanço, iş bölümü içerisinde kişisel ilişkilerin zorunlu ve kaçınılmaz olarak sınıf ilişkileri haline evrilip kalıcılaştıklarını ve bu nedenle de tüm bu gevezeliklerinin, bu sınıfların bireylerine, aralarındaki "karşıtlık"a ve "özel" "ayrıcalık"larına dair tasavvurlarını kafalarından çıkarıp atmaları telkininde bulunarak, gerçekleştirmeyi umduğu şeyin olmayacak bir duadan ibaret olduğunu gözden kaçırıyor. Sanço'nun yukarıda aktarılan cümlelerindeki asıl mesele, yalnızca, insanların <span class="ideitalik1">kendilerini</span> ne olarak <span class="ideitalik1">gördükleri</span> ve <span class="ideitalik1">onun</span> onları ne olarak gördüğü, <span class="ideitalik1">onların</span> ne istedikleri ve <span class="ideitalik1">onun</span> ne istediğiyle sınırlı. Değiştirilmiş bir "Olarak <span class="ideitalik1">Görme</span>" ve "<span class="ideitalik1">İsteme</span>" aracılığıyla "karşıtlık" ve "özel" ortadan kaldırılıyor.</p>

  <p class="normal">Bir bireyin kendinde birey olarak peşinen sahip olduğu şey bile, günümüzde aynı zamanda toplumun da bir ürünüdür ve gerçekleştirilmesi sırasında –rekabet konusunda Sanço'ya gösterme fırsatı bulduğumuz gibi– kendini yine ayrıcalık olarak ortaya koymak zorundadır. Kendinde ve kendi içinde ele alındığında birey, bunun yanı sıra iş bölümüne tabidir ve iş bölümü tarafından tek yanlı kılınmış, sakatlanmış, belirlenmiştir.</p>

  <p class="normal">Peki, Sanço'nun karşıtlığı keskinleştirmesiyle özelliği ortadan kaldırılması en iyi olasılıkla ne anlama gelir? Bireylerin ilişkilerinin onların <span class="ideitalik1">davranışları</span> olması ve bireylerin karşılıklı farklılıklarının (bir ampirik özün <span class="ideitalik1">kendini</span> başkalarından ayırt etmesi gibi) kendi öz ayrımları olması gerektiği anlamına gelir. İkisi de ya, Sanço'da olduğu gibi, <span class="ideitalik1">var olanın</span> ideolojik bir yeniden anlatımıdır; zira bireylerin ilişkileri her koşulda yalnızca onların karşılıklı davranışları, farklılıkları ise yalnızca onların öz ayrımları <span class="ideitalik1">olabilir</span>. Ya da, onların birbirlerine <span class="ideitalik1">şöyle</span> davranmaları ve birbirlerini <span class="ideitalik1">şöyle</span> ayırt etmeleri yolundaki; davranışlarının toplumsal bir ilişki olarak onlardan bağımsız bir varlık kazanmaması, farklılıklarının –kazandığı ve gün be gün kazanmayı sürdürdüğü– nesnel (kişiden bağımsız) bir karakter kazanmaması yolundaki olmayacak duadır.</p>

  <p class="normal">Bireyler, her zaman ve her koşulda "<span class="ideitalik1">kendilerinden</span> hareket etmişlerdir", ne var ki onlar, birbirleriyle hiçbir ilişki içinde bulunmaya ihtiyaç duymayacakları anlamda <span class="ideitalik1">biricik</span> olmadıklarından; <span class="ideitalik1">ihtiyaçları</span>, yani doğaları ve bu ihtiyaçları giderme tarzları onları birbirleriyle ilintili kıldığından (cinsel münasebet, mübadele, iş bölümü) ilişkiye girmeye <span class="ideitalik1">mecburdular</span>. Ayrıca saf Ben'ler olarak değil, aksine üretici güçlerinin ve ihtiyaçlarının belirli bir gelişim aşamasında bulunan bireyler olarak birbirleriyle ilişki içine girdiklerinden; yani kendi açısından yine üretimi ve ihtiyaçları belirleyen bir ilişki içine girdiklerinden, mevcut ilişkileri yaratan ve her gün yeniden yaratan, bireylerin kişisel, bireysel davranışları, bireyler olarak birbirlerine davranışlarıydı. Onlar birbirleriyle oldukları gibi ilişkiye girdiler; "hayat görüşleri" ne olursa olsun, oldukları haliyle "kendilerinden" hareket ettiler. Bu "hayat görüşü" –filozofların çarpık görüşleri bile– elbette her zaman yalnızca gerçek hayatları tarafından belirlenebiliyordu. Buradan anlaşılan kuşkusuz, bir bireyin gelişiminin, doğrudan ya da dolaylı olarak ilişki içinde bulunduğu tüm diğer bireylerin gelişimi tarafından belirlendiği ve birbiriyle ilişki içine giren birbirinden farklı nesiller arasında bir bağ olduğudur. Sonraki nesillerin fiziksel varlığının öncellerine bağlı olduğu ve öncellerinin biriktirdiği üretici güçleri ve ekonomik ilişki biçimlerini devraldıkları, dolayısıyla da kendi karşılıklı ilişkileri içinde belirlendikleridir. Kısacası, bir gelişim sürecinin gerçekleştiği ve bir tek bireyin tarihinin hiçbir şekilde önceki ve çağdaşı bireylerin tarihinden koparılamayacağı, aksine bu tarih tarafından belirlendiği görülüyor.</p>

  <p class="normal">Bireysel davranışın karşıtına, salt nesnel bir davranışa dönüşmesi, bireysellik ve rastlantısallığın bireylerin kendisi tarafından ayırt edilmesi, daha önce de ortaya koyduğumuz gibi, tarihsel bir süreçtir ve farklı gelişim aşamalarında farklı, giderek daha keskin ve daha evrensel biçimler almaktadır. İçinde bulunduğumuz çağda, nesnel ilişkilerin bireyler üzerindeki egemenliği, bireyselliğin rastlantısallık tarafından bastırılması, en keskin ve en evrensel biçimine kavuşmuştur ve böylece yaşayan bireylerin önüne son derece belirli bir görev koymuştur. Bu görev, ilişkilerin ve rastlantısallığın bireyler üzerindeki egemenliğinin yerine, bireylerin rastlantısallık ve ilişkiler üzerindeki egemenliğini koymaktır. Bu görev, Sanço'nun sandığı gibi "benim gelişmemi" talep etmiş değil –ki her birey bunu şimdiye dek Sanço'nun tavsiyesi olmadan yapmıştır zaten–, daha çok tamamen belirli bir gelişme biçiminden kurtuluşu buyurmuştur. Günümüz ilişkilerinin dayattığı bu görev, toplumu komünist bir tarzda örgütleme göreviyle örtüşmektedir.</p>

  <p class="normal">Yukarıda, ilişkilerin bireyler karşısında bağımsızlaşmasının, bireylerin rastlantısallığın boyunduruğu altına alınmasının, kişisel ilişkilerinin genel sınıf ilişkilerine tabi olduğu mevcut durumun ortadan kaldırılmasının son tahlilde iş bölümünün ortadan kaldırılmasını gerektirdiğini gösterdik. Yine, iş bölümünün kaldırılmasının, ekonomik ilişkilerin ve üretici güçlerin gelişiminin, özel mülkiyet ve iş bölümünün kendisi için bir pranga oluşturacak kadar evrensel bir boyuta ulaşmasını gerektirdiğini gösterdik. Ayrıca özel mülkiyetin ancak, bireylerin çok yönlü gelişiminin söz konusu olması koşuluyla kaldırılabileceğini gösterdik; çünkü mevcut ekonomik ilişki ve mevcut üretici güçler çok yönlüdür ve yalnızca çok yönlü olarak gelişmiş bireyler tarafından ele geçirilebilir; yani yaşamlarının özgür faaliyeti haline getirilebilir. Günümüzde bireylerin özel mülkiyeti ortadan kaldırmak <span class="ideitalik1">zorunda</span> olduklarını gösterdik; çünkü üretici güçler ve ekonomik ilişki biçimleri öyle bir gelişkinliğe ulaştı ki özel mülkiyetin egemenliği altında yıkıcı güçler haline gelmişlerdir ve çünkü sınıflar arasındaki karşıtlık doruk noktasına ulaşmıştır. Son olarak, özel mülkiyetin ve iş bölümünün kaldırılmasının, bireylerin modern üretici güçlerin ve dünya ticaretinin oluşturduğu temel üzerindeki bir birleşme olduğunu gösterdik.</p>

  <p class="normal">Bireylerin özgün ve özgür gelişiminin boş bir söylem olmadığı yegâne toplum olan komünist toplumda söz konusu gelişimi belirleyen tam da bireyler arasındaki bağdır. Bu bağ kısmen ekonomik önkoşullardan, kısmen herkesin özgür gelişimi için gerekli olan dayanışmadan ve son olarak bireylerin mevcut üretici güçler temelindeki evrensel faaliyet biçiminden oluşur. Demek ki burada söz konusu olan, kesinlikle gelişigüzel bireyler değil, hatta bireylerin özgür gelişimlerinin müşterek bir koşulu olan vazgeçilmez komünist devrim de bir yana, belirli bir tarihsel gelişim aşamasına ulaşmış bireylerdir. Bireylerin karşılıklı ilişkilerine dair bilinçleri de elbette tamamen farklı bir bilinç olacak ve bu yüzden ne "sevgi ilkesi" ya da <span class="ideitalik1">dévoûment</span><sup class="calibre5"><a href="../Text/alman_split_652.html#footnote-74279-605" id="footnote-74279-605-backlink">605</a></sup>, ne de egoizm olacak.</p>

  <p class="normal">Demek ki, yukarıda açıklandığı üzere, özgün gelişim ve bireysel davranış anlamındaki "biriciklik", yalnızca iyi niyet ve doğru bilinçten tamamen farklı şeyleri değil, aynı zamanda Sanço'nun fantezilerinin tam tersini de gerektiriyor. Sanço'da "biriciklik", var olan koşulların bir güzellemesinden başka bir şey değildir; zavallı, aciz, sefaletin ortasında sefil düşmüş ruhlar için bir damla rahatlatıcı balsamdır.</p>

  <p class="normal">Sanço'da <span class="ideitalik1">"eşsizlik</span>"te de durum "biriciklik"te olduğundan farksızdır. "Tatlı dalınç içinde" tamamen "ortadan kaybolma"dıysa eğer, "<span class="ideitalik1">Stirnerci</span> Egoistler Birlik"inde emeğin örgütlenmesinin yalnızca ihtiyaçların karşılaştırılabilirliğine değil, ihtiyaçların <span class="ideitalik1">eşitliğine</span> de dayandığını bizzat anımsayacaktır. Ve Sanço, yalnızca eşit ihtiyaçlar değil aynı zamanda eşit faaliyet de var sayıyordu; öyle ki "insani çalışma"da biri diğerinin yerini alabiliyordu. "Biricik"in başarılarını taçlandıran ekstra ücret, onun performansının başkalarınınkiyle karşılaştırılıp üstünlüğü nedeniyle daha iyi ücretlendirilmesi dışında neye dayanıyordu ki? Ve Sanço, pratikte bağımsızlaşmış karşılaştırma aracının, <span class="ideitalik1">para</span>nın, varlığını sürdürmesine izin verirken, kendini ona tabi kılarken, başkalarıyla karşılaştırılmak üzere kendisinin bu evrensel ölçekte ölçülmesine izin veriyorken, nasıl oluyor da eşsizlikten söz edebilir? Demek ki eşsizliğini bizzat yalanladığı ortada. Eşitlik ve eşitsizliği, benzerlik ve benzemezliği bir refleksiyon belirlenimi olarak adlandırmaktan kolay bir şey yoktur. Eşsizlik de, karşılaştırma faaliyetini varsayan bir refleksiyon belirlenimidir. Karşılaştırmanın hiç de keyfi bir refleksiyon belirlenimi olmadığını göstermek için tek bir örnek, tüm insanların ve şeylerin kalıcı <span class="ideitalik1">tertium comparationis</span>'i<sup class="calibre5"><a href="../Text/alman_split_653.html#footnote-74279-606" id="footnote-74279-606-backlink">606</a></sup> olan <span class="ideitalik1">Para</span> örneğini vermek yeter.</p>

  <p class="normal">Kaldı ki eşsizliğin çeşitli anlamı olabilir. Burada söz konusu olan tek anlamı, yani orijinallik anlamındaki "biriciklik", eşsiz bireyin belirli bir alandaki faaliyetinin, <span class="ideitalik1">Eşitler</span>'in faaliyetinden ayrılan farkını ortaya koymasını gerektirir. Persiani, eşsiz bir şarkıcıdır; bu tam da <span class="ideitalik1">şarkıcı</span> olduğu ve başka şarkıcılarla karşılaştırıldığı için ve bunun doğal kulak yapısına ve müzik eğitimine dayalı karşılaştırma yoluyla onun eşsizliğini saptamaya ehliyetli kulaklar tarafından gerçekleştirildiği için böyledir. Persiani'nin şarkı söylemesiyle bir kurbağanın vıraklaması mukayese edilemez. Gerçi burada da bir karşılaştırma yapmak mümkün olurdu; ne var ki bu, Persiani ile o belirli tek kurbağa arasında değil, insan ile kurbağa arasındaki bir karşılaştırma olurdu. Yalnızca birinci durumda bireyler arasındaki bir karşılaştırmadan söz edilebilir; ikincisinde söz konusu olan ise, onların tür ya da cins olarak sahip oldukları özelliklerdir. Karşılaştırılamazlığın üçüncü bir türünü, Persiani'nin şarkı söylemesi ile bir kuyruklu yıldızın kuyruğu arasındaki karşılaştırılamazlığı, kendi "öz-hazzı" için Sanço'ya bırakıyoruz; zira o, "saçma yargılar"da bulunmaktan zaten pek hoşlanıyor. Ne var ki bu saçma karşılaştırma bile günümüz ilişkilerinin saçmalığı içinde bir gerçekliğe sahip. Para, en heterojen şeyler dâhil olmak üzere her şeyin ortak ölçütüdür.</p>

  <p class="normal">Kaldı ki Sanço'nun eşsizliği yine, tıpkı biriciklikte olduğu gibi aynı boş söyleme çıkmaktadır: Bireyler, bundan böyle kendilerinden bağımsız bir <span class="ideitalik1">tertium comparationis</span> ile ölçülmemeliymiş, aksine karşılaştırma, <span class="ideitalik1">onların</span> öz-ayrımına, id est<sup class="calibre5"><a href="../Text/alman_split_654.html#footnote-74279-607" id="footnote-74279-607-backlink">607</a></sup> bireyselliklerinin serbest gelişimine dönüşmeli, ki bu da "sabit fikirleri" kafalarından çıkarıp atmak suretiyle <span class="ideitalik1">olmalıymış</span>.</p>

  <p class="normal">Bu arada Sanço, yazarlar ve ahkâm kesenlerin<sup class="calibre5"><a href="../Text/alman_split_655.html#footnote-74279-608" id="footnote-74279-608-backlink">608</a></sup> yaptığı, Sanço'nun Bruno olmadığı ve Bruno'nun Sanço olmadığı gibi muhteşem bir vargıya ulaşan, karşılaştırma türünü biliyor sadece. Öte yandan, ancak karşılaştırmalar yaptıkça ve karşılaştırma alanlarındaki farklılıkları saptadıkça önemli ilerlemeler kaydeden ve karşılaştırmanın evrensel öneme sahip bir nitelik kazandığı bilimlerden ise; karşılaştırmalı anatomiden, botanikten, dilbiliminden vb. elbette bihaber kendisi.</p>

  <p class="normal">Büyük uluslar, Fransızlar, Kuzey Amerikalılar, İngilizler, hem pratik hem de teorik bakımdan, rekabette olduğu gibi bilim alanında da kendilerini sürekli olarak birbirleriyle karşılaştırırlar. Almanlar gibi, karşılaştırma ve rekabetten çekinmek zorunda olan bakkal zihniyetli dar kafalılar, felsefi etiketler fabrikatörünün kendilerine sağladığı mukayese edilemezlik kalkanının arkasına sığınırlar. Sanço, yalnızca onların çıkarı açısından değil kendi çıkarı açısından da her türlü karşılaştırmayı reddetmiştir.</p>

  <p class="normal">415. sayfada Sanço şöyle diyor:</p>

  <p class="indentmetin">"Hiç kimse <span class="ideitalik1">Benim Eşitim</span> değil."</p>

  <p class="normal">408. sayfada da "Benim Eşitim" ile toplumsal ilişki, toplumun çözülüp ilişkiye dönüşmesi olarak tasvir ediliyor:</p>

  <p class="indentmetin">"Çocuk, <span class="ideitalik1">Kendi Eşitleri</span> ile girdiği <span class="ideitalik1">ilişki</span>yi topluma yeğ tutar."</p>

  <p class="normal">Bu arada Sanço "Benim Eşitim" ve "eşit" terimlerini genel olarak "<span class="ideitalik1">aynı</span>" yerine kullanır. Örneğin yukarıda aktarılan 183. sayfadaki pasajda:</p>

  <p class="normal">"Benimle <span class="ideitalik1">eşit</span>, <span class="ideitalik1">aynı</span> olamayacakları gibi <span class="ideitalik1">eşit</span>, <span class="ideitalik1">aynı</span> şeye sahip de olamazlar"</p>

  <p class="normal">Böylelikle, özellikle "<span class="ideitalik1">Yorum</span>"da kullandığı, nihai "yeni üslubu"na ulaşıyor.</p>

  <p class="normal">Biriciklik, orijinallik, bireylerin "özgül" gelişimi, Sanço'ya göre mesela tüm "insani işler"de vuku bulmaz. Gerçi kimse, bir ocak yapımcısının bir ocağı, başka bir ocak yapımcısıyla "<span class="ideitalik1">aynı</span>" şekilde kurmadığını yadsımayacaktır. Bireylerin "biricik" gelişimi, yine aynı Sanço'ya göre dini, siyasi vb. alanlarda vuku bulmaz. (bkz: "Fenomenoloji") Gerçi kimse, İslama inanan tüm insanların arasında kimsenin ona "aynı" şekilde inanmadığını ve bu bakımdan "biricik" davrandığını yadsımayacaktır. Tıpkı tüm vatandaşlar içinde kimsenin devlete "aynı" tutumu göstermemesi gibi; zira her şey bir yana tutum alan <span class="ideitalik1">o</span> kişidir, <span class="ideitalik1">başkası</span> değil. Demek ki, "<span class="ideitalik1">aynılık</span>"tan, <span class="ideitalik1">kişinin özdeşliği</span>nden, Sanço'nun, şimdiye kadar var olmuş tüm bireyleri neredeyse sadece tek bir türün "numuneleri" olarak görmesine neden olacak denli farklı olan bu çok methedilen "Biriciklik" burada, bir kişinin kendisiyle polisçe saptanan özdeşliğine indirgeniyor; yani bir bireyin diğer birey olamayacağına. Dünyayı zaptetmek için yola çıkan Sanço, işte böyle pasaport dairesi kâtibine dönüşüyor.</p>

  <p class="normal">"<span class="ideitalik1">Yorum</span>"un 184. sayfasında, bol bol allayıp pullayarak ve büyük bir öz-hazla, Japonya imparatoru yemek yediği zaman, kendi karnının doymadığını izah ediyor; zira kendi işkembesiyle Japonya imparatorunun işkembesi "biricik", "eşsiz işkembelerdir", id est, "<span class="ideitalik1">aynı</span>" değildir. Eğer Sanço, bu sayede, şimdiye kadarki toplumsal ilişkileri hatta sadece doğa yasalarını ortadan kaldırmış sayıyorsa kendini; o halde buradaki saflık aşırı büyüktür ve sadece, filozofların toplumsal ilişkileri bu kendileriyle özdeş bireylerin karşılıklı ilişkileri olarak, doğa yasalarını da bu belirli organizmaların karşılıklı ilişkileri olarak tanımlamamış olmalarından ötürüdür.</p>

  <p class="normal">Leibniz'in (her fizik kitabının ilk sayfasında, cisimlerin kavranamazlığı öğretisi olarak yer alan) bu eski önermeye getirdiği klasik tanım ünlüdür:</p>

  <p class="indentmetin">"Opus tamen est ... ut quaelibet monas differat ab alia quacunque, neque enim unquam dantur in natura dua entia, quorum unum exasse conveniat cum altero."<sup class="calibre5"><a href="../Text/alman_split_656.html#footnote-74279-609" id="footnote-74279-609-backlink">609</a></sup> ("<span class="ideitalik1">Principia Philosophiae seu Theses"</span>, etc.)</p>

  <p class="normal">Sanço'nun biricikliği burada, her bit ve her kum tanesiyle paylaştığı bir niteliğe düşmüştür.</p>

  <p class="normal">Felsefenin sona erip erebileceği en büyük tekzip, her yontulmamış kişinin ve her polis memurunun vardığı idrakı, Sanço'nun Bruno olmadığı idrakını en büyük keşiflerden biri sayması ve bu farklılık olgusunu gerçek bir mucize olarak görmesiydi.</p>

  <p class="normal">Böylelikle bizim "düşünce virtüözümüz"ün "eleştirel sevinç çığlığı" eleştirel olmayan bir Mezmura<sup class="calibre5"><a href="../Text/alman_split_657.html#footnote-74279-610" id="footnote-74279-610-backlink">610</a></sup> dönüşmüştür.</p>

  <p class="resim"><img alt="" class="calibre7" src="../Images/99.jpg"/></p>

  <p class="normal">Tüm bu serüvenlerden sonra "biricik" silahtarımız, yeniden memleketinin serf kulübesine doğru yelken açar. "Kitabının baş hayaleti"<sup class="calibre5"><a href="../Text/alman_split_658.html#footnote-74279-611" id="footnote-74279-611-backlink">611</a></sup> "sevinç çığlıkları içinde" onu karşılamaya koşar. İlk sorduğu karakaçanın durumu olur.</p>

  <p class="normal">Efendisinden daha iyi, diye yanıtlar Sanço.</p>

  <p class="normal">Tanrıya şükürler olsun. Şimdi anlat bakalım arkadaşım, silahtarlıkta ne kazandın? Bana ne gibi bir yeni elbise getirdin?</p>

  <p class="normal">Böyle bir şey getirmedim, diye yanıtlar Sanço, fakat "yaratıcı hiçi, yaratıcı olarak bizzat benim kendisinden her şeyi yarattığım hiçi" getirdim. Yani sen beni bir kilise babası ve bir adanın başpiskoposu olarak göreceksin artık; hem de bulup bulunabilecek adaların en iyisinde.</p>

  <p class="normal">İnşallah canım, hem de en yakın zamanda; zira buna şiddetle ihtiyacımız var. Ama sözünü ettiğin şu adaya gelince, ne demek istediğini anlamadım.</p>

  <p class="normal">Eşek ne anlar hoşaftan, diye mırıldanır Sanço. Zamanı gelince kendi gözlerinle göreceksin karıcığım. Ama daha şimdiden sana şunu söyleyebilirim ki, yeryüzünde, kendisiyle barışık egoist ve mahzun yüzlü şövalyenin silahtarı olarak serüven peşinde koşma onurundan daha güzel bir şey yok.</p>

  <p class="normal">Evet, bu serüvenlerin çoğunun (tan como el <span class="ideitalik1">hombre</span> querria<sup class="calibre5"><a href="../Text/alman_split_659.html#footnote-74279-612" id="footnote-74279-612-backlink">612</a></sup>), "<span class="ideitalik1">insani</span> ihtiyaçları karşılayacak şekilde" sona ermediği ve "nihai amaca" pek de ulaşamadıkları doğru. Zira insanın denk geldiği yüz maceradan doksan dokuzunda işler ters gider ve arapsaçına döner. Bunu kendi deneyimlerimden biliyorum. Bazılarında aldatıldım, bazılarında eve fena halde pataklanmış ve kırbaçlanmış bir halde döndüm. Ama her şeye rağmen bu güzel bir şey; çünkü, insan böyle tarih içinde baştan sona gezinince, Berlin okuma odasında bulunan tüm kitaplardan alıntılar yaptığı, tüm dillerde kendisine etimolojik bir konaklama yeri bulduğu, tüm ülkelerdeki politik olguları çarpıttığı, ejderhalara ve deve kuşlarına, muzip perilere, şakacı cinlere ve "hayaletler"e kibirle meydan okuduğu, tüm kilise babaları ve filozoflarla kavgaya tutuştuğu ve nihayetinde bunun bedelini yalnızca kendi bedeniyle ödediği zaman, "biricik" talep her halükârda kesin olarak karşılanmaktadır. (Karşılaştırma için bakınız: Cervantes, I, Bölüm 52.)</p>
</body>
</html>
