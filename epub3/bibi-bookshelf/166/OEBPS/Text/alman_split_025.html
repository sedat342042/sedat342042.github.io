<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>alman.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="indentmetin">"Afrika tarihin <span class="ideitalik1">çocukluk ülkesidir</span>." "Afrikalı" (zencimsi) "tini tanımlarken <span class="ideitalik1">tümellik kategorisinden</span> tamamen feragat etmeliyiz." (sf. 90) –Yani, çocuk ya da zenci birtakım düşüncelere sahip olsa da henüz düşünce yoktur.– "Zencilerde bilinç, henüz insanın <span class="ideitalik1">özünün sezgisini</span> [Anschauung] bulacağı, Tanrı, hukuk gibi sağlam bir nesnelliğe ulaşmış değildir." ... "dolayısıyla bir <span class="ideitalik1">mutlak varlık</span> bilgisinden tamamen yoksundur. "Zenci, tüm dizginsizliği ile <span class="ideitalik1">doğal insanı</span> temsil eder." (sf. 90). "Doğaya" (Stirner'in deyişiyle şeylere) "bağımlılıklarının bilincinde olmaları kaçınılmaz olduğu halde, bu onları daha yüce bir şeyin bilincine götürmez." (sf. 91)</p>

  <p class="normal">Burada, Stirner'in çocuğa ve zenciye atfettiği özelliklerle yeniden karşılaşıyoruz; şeylere bağımlılık, düşüncelerden bağımsızlık, özellikle de "düşünce"den, "öz"den, "mutlak" (kutsal) "öz"den bağımsızlık.</p>

  <p class="normal">Stirner, Moğolları ve özel olarak da Çinlileri, Hegel'de tarihin başlangıcı olarak bulmuştu ve tarih Hegel açısından da bir tinler tarihi (ama "Stirner"inki kadar çocukça olmayan) olduğundan, tarihe tini getirenlerin de, "kutsal" olan her şeyin ilk temsilcilerinin de Moğollar olduğu aşikârdır. Ayrıca Hegel özellikle 110. sayfada (Dalai Lama'nın) "Moğol krallığı"nı dünyevi Çin imparatorluğunun aksine "tinsel, dini bir krallık", "teokratik egemenliğin krallığı" olarak tanımlar.</p>

  <p class="normal">Dolayısıyla Stirner Çin'i elbette Moğollarla özdeşleştirmesi gerekirdi. Hatta Hegel 140. sayfada "<span class="ideitalik1">Moğol ilkesi</span>"nden bile söz eder; "Stirner" de bunu "Moğol<span class="ideitalik1">luk</span>" haline getirir. Üstelik, madem Moğolları "idealizm" kategorisine indirgemek istiyordu, o halde Dalai Lama tekkesinde ve Budizmde o kırılgan "cennet merdiveni"nin yerine bambaşka "tinsel varlıklar"ı "saptanmış" olarak "bulabilirdi". Ne var ki onun Hegel'in tarih felsefesini doğru dürüst inceleyecek zamanı bile yoktu. Stirnerci tarihe yaklaşımının özgünlüğü ve biricikliği, egoistin "beceriksiz" bir Hegel kopyacısına dönüşmesinden ibarettir.</p>

  <p class="ortayazi">b) Katoliklik ve Protestanlık<br class="chapter"/>
  &nbsp;(Bkz. "Eski Ahit'in Ekonomisi")&nbsp;</p>

  <p class="normal">Burada bizim Katoliklik dediğimiz şeye "Stirner", "Ortaçağ" diyor. Ne var ki o, ("her şeyde" olduğu gibi) Ortaçağ'ın bağnaz dini karakterini, dünyevi, cismani Ortaçağ'la karıştırdığından, biz meseleyi başından doğru ismiyle anmak istiyoruz.</p>

  <p class="indentmetin">"Ortaçağ, hakikate sahip olmak için insanın kendisinin hakiki olmasının gerekip gerekmediği konusunda ciddi biçimde kafa yorulmadan, hakikate sahip olunduğu kuruntusuyla yetinildiği" (başka bir şeyin de talep edilmediği ve yapılmadığı) "<span class="ideitalik1">uzun</span> bir <span class="ideitalik1">dönem</span>" idi." -- "Ortaçağ'da <span class="ideitalik1">kişi</span>" (yani bütün bir Ortaçağ) "kutsalı özümseyebilmek için <span class="ideitalik1">kendi</span> nefsini köreltirdi." (sf. 108)</p>

  <p class="normal">Hegel, Katolik kilisesinde ilahi olana yaklaşımı şu sözlerle tanımlar:</p>

  <p class="indentmetin">"Mutlak, salt dışsal bir şey olarak görülür." (Dışsallık biçimindeki Hıristiyanlık) (<span class="ideitalik1">Tarih Felsefesi</span>, III, sf. 148 vd.) Ne var ki hakikati özümsemek için bireyin arındırılması gerekir, fakat "bu da dışsal bir biçimde olur; kefaretle, oruçla, kırbaçla, ziyaretle, hacla." (age. sf. 140)</p>

  <p class="normal">"Stirner" bu geçişi şu şekilde sağlıyor:</p>

  <p class="indentmetin">"<span class="ideitalik1">Kişi</span> nasıl ki uzağı görebilmek için <span class="ideitalik1">elbette</span> gözlerini <span class="ideitalik1">de</span> zorlarsa, -- nefsini işte böyle köreltirdi vb."</p>

  <p class="normal">"Stirner"de Ortaçağ Katoliklikle özdeşleştirildiğinden, doğal olarak <span class="ideitalik1">Luther</span>'le son buluyor (sf. 108). Luther'in kendisi ise aşağıdaki, daha önce Genç'te, Szeliga'yla diyalogta vb. rastladığımız kavramlaştırmaya indirgeniyor:</p>

  <p class="indentmetin">"insan, eğer <span class="ideitalik1">hakikati</span> kavramak istiyorsa, hakikatin kendisi <span class="ideitalik1">kadar hakiki olmak zorundadır</span>. Sadece, hakikati zaten <span class="ideitalik1">inancında</span> taşıyanlar ona katılabilir."</p>

  <p class="normal">Luthercilik konusunda Hegel şunları söylüyor:</p>

  <p class="indentmetin">"İncil'in <span class="ideitalik1">hakikati</span> [...] yalnızca ona <span class="ideitalik1">hakiki</span> bir <span class="ideitalik1">yaklaşım</span>da var olur -- Tinin temel tutumu, yalnızca tin içindir. -- Demek ki, içerik esas olmakla birlikte kutsal ve kutsayan tinin bu içeriğe yaklaşımının bir o kadar esas olması, tinin bu içeriğe <span class="ideitalik1">yaklaşımını</span> oluşturuyor." (<span class="ideitalik1">Tarih Felsefesi</span>, III, sf. 234) "Lutherci inanç işte budur – onun" (yani insanın) "<span class="ideitalik1">inancı</span> talep edilmektedir ve <span class="ideitalik1">ancak</span> bu inanç <span class="ideitalik1">hakikaten dikkate alınabilir</span>" (age. sf. 230) "Luther -- ilahi olanın, ancak <span class="ideitalik1">inancın</span> bu öznel tinsellik içerisinde kavrandığı ölçüde ilahi olduğunu söyler." (age. sf. 138) (Katolik) "Kilisenin öğretisi, <span class="ideitalik1">mevcut hakikat</span> olarak hakikattir." (<span class="ideitalik1">Din Felsefesi</span>, II, sf. 331)</p>

  <p class="normal">"Stirner" devam ediyor:</p>

  <p class="indentmetin">"<span class="ideitalik1">Dolayısıyla</span> Luther'le birlikte, hakikatin, düşünce olduğu için yalnızca düşünen insan için var olduğu bilgisi ortaya çıkar. Bu da insanın kendi nesnesi, yani düşüncesi karşısında tamamen farklı bir bakış açısı benimsemesi gerektiği anlamına gelir; dindar" (<span class="ideitalik1">per appositionem</span>) "bilimsel bakış açısını ya da düşünme bakış açısını." (sf. 110)</p>

  <p class="normal">"Stirner"in burada yine "araya yerleştirdiği" tekrarı bir kenara koyarsak, yalnızca inançtan düşünceye geçiş ilgiyi hak ediyor. Hegel bu geçişi şu şekilde yapar:</p>

  <p class="indentmetin">"Ne var ki bu tin" (yani kutsal ve kutsayan tin) "ikincisi, aynı zamanda esas olarak düşünen tindir de. Kendinde düşünce de gelişimini burada bulmak zorundadır." vs. (<span class="ideitalik1">Tarih Felsefesi</span>, sf. 234)</p>

  <p class="normal">"Stirner" devam ediyor:</p>

  <p class="indentmetin">"Bu düşünce" ("Benim <span class="ideitalik1">tin</span>, yalnızca tin olduğum" düşüncesi) "Reformasyon tarihine nüfuz edip günümüze kadar uzanır." (sf. 111)</p>

  <p class="normal">16. yüzyıldan itibaren "Stirner" için Reformasyon tarihinden başka bir tarih yoktur; ve bu tarih de yalnızca Hegel'in yorumladığı biçimiyle kabul edilir.</p>

  <p class="normal">Aziz Max, sarsılmaz inancını tekrar sergiledi. Alman spekülatif felsefesinin tüm illüzyonlarını yine kelimesi kelimesine kabul etti. Hatta, onları çok daha spekülatif, çok daha soyut hale getirdi. Onun için yalnızca din ve felsefe tarihi vardır. Bu tarihi de yalnızca son zamanların tüm Alman ilke spekülatörleri ve sistem imalâtçılarının referans kaynağı ve genel anahtarı haline gelen Hegel tarafından aktarıldığı biçimiyle kabul eder.</p>

  <p class="normal">Katoliklik = Hakikate Şey, Çocuk, Zenci, "Antik" olarak yaklaşım.</p>

  <p class="normal">Protestanlık = Tin'deki, Genç'teki, Moğol'daki, "Modern"deki hakikate yaklaşım.</p>

  <p class="normal">Bütün bu kurgu tamamen gereksizdi, çünkü tüm bunların bahsi "Tin"de de geçmişti.</p>

  <p class="normal">Daha önce "<span class="ideitalik1">Eski Ahit'in Ekonomisi</span>"nde de işaret edildiği gibi, şimdi, Protestanlık içerisinde, yeni "dönüşümler"le Çocuk'u ve Genç'i yeniden sahneye çıkarmak mümkün. "Stirner" de, spekülatif Alman felsefesini "Genç, ampirik İngiliz felsefesini ise Çocuk olarak ele aldığı 112. sayfada bunu yapıyor. Burada da yine <span class="ideitalik1">Hegel</span>'den kopya çekiyor; <span class="ideitalik1">Hegel</span>, "Kitap"ın başka bölümlerinde olduğu gibi burada da sıklıkla "<span class="ideitalik1">Kişi</span>" olarak boy gösteriyor.</p>

  <p class="indentmetin">"Kişi" –yani Hegel–, "Baco'yu felsefe diyarından kovdu." "Ayrıca İngiliz felsefesi denen şeyin, aslında Bacon ve Hume gibi sözümona parlak beyinlerin yaptığı keşiflerden daha ileriye gidemediği görülmektedir." (sf. 112)</p>

  <p class="normal">Bunu Hegel şöyle ifade eder:</p>

  <p class="indentmetin">"Bacon aslında İngiltere'de felsefe denen şeyin gerçek lideri ve temsilcisidir ve İngilizler bunun ötesine henüz hiçbir biçimde geçebilmiş değiller." (<span class="ideitalik1">Tarih Felsefesi</span>, III, sf. 255)</p>

  <p class="normal">"Stirner"in "parlak beyinler" diye andıklarını Hegel "eğitimli evrensel insanlar" diye tanımlıyor (age., sf. 255). Hatta Aziz Max bir ara onları, İngiliz filozofların <span class="ideitalik1">Çocuk</span>'u temsil etmeleri gerektiğinden, "çocuksu mizacın saflığı"na dönüştürüyor. Aynı çocuksu gerekçeyle, eserlerinden de (özellikle de "<span class="ideitalik1">De Augmentis Scientiarum</span>", "<span class="ideitalik1">Novum Organum</span>" ve "<span class="ideitalik1">Essays</span>"te) anlaşılacağı üzere "Baco'nun teolojik problemlerle ve temel önermelerle ilgilenmemesi" gerekiyordu. Buna karşılık "... Alman düşüncesi ... idrak sürecinin kendisinde hayatı görüyor" (sf. 112); çünkü o <span class="ideitalik1">Genç'</span>tir. <span class="ideitalik1">Ecce iterum Crispinus</span>!<sup class="calibre5"><a href="../Text/alman_split_290.html#footnote-74279-213" id="footnote-74279-213-backlink">213</a></sup></p>

  <p class="normal">Okur, Stirner'in <span class="ideitalik1">Cartesius</span>'u<sup class="calibre5"><a href="../Text/alman_split_291.html#footnote-74279-214" id="footnote-74279-214-backlink">214</a></sup> nasıl bir Alman filozofuna dönüştürdüğünü, "Kitap"ın 12. sayfasında kendi gözleriyle görebilir.</p>

  <p class="ortaitalik">D. Hiyerarşi</p>

  <p class="normal">Şimdiye kadar <span class="ideitalik1">Jacques le bonhomme,</span> tarihi, yalnızca soyut düşüncelerin –veya daha doğrusu soyut düşüncelere dair tasavvurlarının– ürünü ve son tahlilde tümü "Kutsal"a dönüşen bu tasavvurların egemenliğinde görüyordu. Şimdi, "Kutsal"ın, düşüncenin, Hegelci mutlak ideanın ampirik dünya üzerindeki bu egemenliğini, mevcut tarihsel ilişki olarak sunuyor; Kutsal<span class="ideitalik1">ların</span>, ideologların dünyevi dünya üzerindeki egemenliği olarak, <span class="ideitalik1">hiyerarşi</span> olarak tanımlıyor. Daha önceleri <span class="ideitalik1">peş</span> peşe ortaya çıkanları, bu hiyerarşide <span class="ideitalik1">yan</span> yana buluyoruz; öyle ki bir arada var olan iki gelişim biçiminden biri, diğerinin üzerinde egemen olur. Buna göre, Genç Çocuk'a, Moğol Zenci'ye, Yeni Eski'ye, fedakâr Egoist (citoyen) sıradan anlamda Egoist'e (burjuva) hükmeder; bakınız "Eski Ahit'in Ekonomisi". "Şeyler dünyası"nın "tin dünyası" tarafından "yok edilmesi" burada, "düşünceler dünyası"nın "şeyler dünyası" üzerindeki egemenliği olarak kendini gösterir. Dolayısıyla bu, tarihte "düşünceler dünyası"nın en başından beri sürdürdüğü egemenliğin eninde sonunda, düşünürlerin –ve göreceğimiz üzere son tahlilde spekülatif filozofların– şeyler dünyası üzerindeki gerçek, fiili egemenliği olarak tanımlanmasına da varacaktı elbet. Öyle ki artık Aziz Max'ın kendisini "şeyler dünyasının ve düşünceler dünyasının sahibi" kılmak için yapması gereken tek şey, ideologların düşünce ve tasavvurlarına karşı mücadele etmek ve bunların hakkından gelmektir.</p>

  <p class="indentmetin">"<span class="ideitalik1">Hiyerarşi düşüncenin egemenliğidir</span>, Tin'in egemenliğidir. Hiyerarşik anlamda şu güne dek, düşünceleri dayanak alanların boyunduruğu altındayız; ve düşünceler" –bunu çoktan fark etmeyen kaldı mı ki!– "<span class="ideitalik1">Kutsal'</span>dır." (sf. 97) (Stirner, tüm kitabı boyunca yalnızca "düşünceler", yani "Kutsal"ı üretmekle kaldığı olası suçlamasına karşı kendini, kitabın gerçekten hiçbir yerinde düşünce üretmeyerek korumaya çalıştı. Ne var ki, Wigand'da kendisine, "düşünme kıvraklığı", yani kendi ifadesiyle "Kutsal"ın fabrikasyonunda kıvraklık atfediyor; ve bu sonuncusu konusunda hakkını teslim ediyoruz.) "Hiyerarşi <span class="ideitalik1">Tin'in en yüce egemenliğidir</span>." (sf. 467) "Bahsi geçen <span class="ideitalik1">Ortaçağvari</span> hiyerarşi, yalnızca zayıf bir hiyerarşiydi; zira dünyevi olanın her türlü barbarlığının kendi yanı sıra rahatça varlık sürdürmesine göz yummak zorundaydı" ("Stirner'in hiyerarşinin yapmak zorunda kaldığı bütün o şeyleri nereden bildiğini" biraz sonra göreceğiz). "Ve ancak Reformasyon hiyerarşinin gücünü çelikleştirdi." (sf. 110) Çünkü "Stirner"e göre, "Tinlerin egemenliği, daha önce" Reformasyon dönemindeki "kadar kapsamlı ve kadir-i mutlak olmamıştı hiç"; ona göre, bu Tinler egemenliği, "dinsel ilkeyi sanat, devlet ve bilimden koparmak yerine, daha çok bunları tümden gerçeklikten alıp Tin'in krallığına yükseltti ve dinsel kıldı."</p>

  <p class="normal">Bu modern tarih anlayışında, spekülatif felsefenin tarihte tinin egemenliğine dair eski yanılgısı sadece bir kez daha uzun uzadıya anlatılıyor. Hatta bu pasaj, imanlı <span class="ideitalik1">Jacques le bonhomme</span>'un, Hegel'den devraldığı, kendisi için gelenekselleşen dünya görüşünü, büyük bir sadakat ve inançla <span class="ideitalik1">Gerçek Dünya</span> olarak benimsemeyi hiç aksatmayışını ve artık bu zeminden hareketle "entrika çevirişini" bile gösteriyor. Bu pasajda "özgül" ve "biricik" olarak görünebilecek şey, bu tinler egemenliğinin hiyerarşi olarak kavranmasıdır. Bu noktada bir kez daha Stirner'in "hiyerarşi"sinin kökenine dair kısa bir "tarihsel refleksiyon"u "araya yerleştirmek" istiyoruz.</p>

  <p class="normal">Hegel, hiyerarşi felsefesinden aşağıdaki "dönüşümler" altında söz ediyor:</p>

  <p class="indentmetin">"Platon'un <span class="ideitalik1">Cumhuriyet</span>'inde, yönetimde filozofların olması gerektiği fikrini gördük; şimdi" (Katolik Ortaçağ'da) "ise <span class="ideitalik1">tinsel olanın egemen olması gerektiği</span> görüşünün dile getirildiği zamandır; ne var ki Tinsel, <span class="ideitalik1">ruhani</span> olanın, <span class="ideitalik1">ruhbanların</span> egemen olması gerektiği anlamını kazandı. Tinsel, bu yolla özel bir şahıs haline, birey haline getirildi." (<span class="ideitalik1">Tarih Felsefesi</span>, III, sf. 132) "Gerçeklik, Dünyevi böylece <span class="ideitalik1">Tanrı tarafından terk edilmiş</span> olur ... bir avuç birey <span class="ideitalik1">kutsaldır</span>, diğerleri <span class="ideitalik1">kutsal olmayan</span>dır." (age., sf. 136) "Tanrı tarafından terk edilmişlik" daha ayrıntılı olarak şöyle tanımlanıyor: "Tüm bu formlar" (aile, iş, devlet mekanizması vb.) "değersiz, <span class="ideitalik1">kutsal olmayan</span> olarak görülür." (<span class="ideitalik1">Din Felsefesi</span>, II, sf. 343) "Bu, Dünyevilik'le, uzlaşmanın vuku bulmadığı bir birleşmedir, <span class="ideitalik1">kendi içinde kaba Dünyeviliktir</span>" (Hegel bu terim için başka yerlerde barbarlık sözcüğünü de kullanır; örneğin bkz: <span class="ideitalik1">Tarih Felsefesi</span>, III, sf. 136) "ve kendi içinde kaba olmasıyla ona yalnızca <span class="ideitalik1">hükmedilir</span>." (<span class="ideitalik1">Din Felsefesi</span>, II, sf. 342, 343) "Bu egemenlik" (Katolik Kilisesinin hiyerarşisi) "demek ki, her ne kadar Tinsel'in egemenliği olması gerekse de, bir tutku egemenliğidir." (<span class="ideitalik1">Tarih Felsefesi</span>, III, sf. 134) "Ne var ki, <span class="ideitalik1">tinin gerçek egemenliği</span>, karşısındaki şeyin tabi kılınmış bir şey olması anlamında tinin egemenliği olamaz." (age. sf 131) "Bunun doğru anlamı, <span class="ideitalik1">kendinde Tinsel'in</span>" (Stirner'e göre "Kutsal") "<span class="ideitalik1">Belirleyen</span> olması gerektiğidir, <span class="ideitalik1">ki bugünümüze dek böyle olmuştur</span>: Nitekim <span class="ideitalik1">Fransız Devriminde</span>" ("Stirner" bunu Hegel'den <span class="ideitalik1">kopya</span> çeker) "<span class="ideitalik1">soyut düşüncenin hükmetmesi gereğini</span> görüyoruz. Anayasa ve yasalar <span class="ideitalik1">soyut düşünceye</span> göre belirlenmeli, insanlar arasındaki bağı o oluşturmalıydı. İnsanların bilinci de, <span class="ideitalik1">kendi aralarında ortak değer saydıkları</span> özgürlük, eşitlik vb. <span class="ideitalik1">şeylerin soyut düşünceler olduğunun</span> bilinci olmalıydı." (<span class="ideitalik1">Tarih Felsefesi</span>, III, sf. 132) Katolik hiyerarşi içerisindeki kusurlu biçiminin aksine, Protestanlıkla birlikte sağlanan şekliyle tinin hakiki egemenliği, ayrıca, "<span class="ideitalik1">dünyevi olanın kendi içinde tinselleştirilmesi</span>" anlamında tanımlanmaktadır. (<span class="ideitalik1">Tarih Felsefesi</span>, III, sf. 185) Yine, "ilahi olanın kendini gerçeklik alanında gerçekleştirmesi" (yani Katolik tanrı tarafından terk edilmiş gerçekliğin son bulması – <span class="ideitalik1">Din Felsefesi</span>, II, sf. 343) anlamında; kutsallık ile dünyevilik arasındaki "çelişki"nin "<span class="ideitalik1">ahlak</span> içinde çözülmesi" (<span class="ideitalik1">agy</span>.) anlamında; "<span class="ideitalik1">ahlak kurumlarının</span>" (evlilik, aile, devlet, insanın geçimini kazanması vb.) "<span class="ideitalik1">ilahi, kutsal</span>" kurumlar oldukları anlamında tanımlanmaktadır (<span class="ideitalik1">Din Felsefesi</span>, II, sf. 344). Hegel, tinin bu gerçek egemenliğini iki biçimde ifade ediyor: "<span class="ideitalik1">Devlet, hükûmet, hukuk, mülkiyet, burjuva düzen</span>" (ve Hegel'in diğer eserlerinden bildiğimiz gibi ayrıca sanat, bilim vb.) "tüm bunlar –sonluluk biçimini alan <span class="ideitalik1">Dinsel</span>'dir," (<span class="ideitalik1">Tarih Felsefesi</span>, III, sf. 185) Ve nihayetinde, bu Dinsel'in, Tinsel'in vs. egemenliği, felsefenin egemenliği olarak tarif ediliyor: "Tinsel olanın bilinci, şimdi" (18. yüzyılda) "asıl temeli oluşturur; <span class="ideitalik1">dolayısıyla da egemenlik felsefeye geçmiştir</span>." (<span class="ideitalik1">Tarih Felsefesi</span>, III, sf. 440)</p>

  <p class="normal">Yani Hegel, Ortaçağ'ın Katolik hiyerarşisine, "tinin egemenliği"ne talip olma amacını atfediyor, dolayısıyla da onu, bu tin egemenliğinin sınırlı, kusurlu bir biçimi olarak görüyor ve kusursuzluğa Protestanlıkta ve Protestanlığın sözümona gelişiminde ulaştığını düşünüyor. Bu, tarihsel olmayan bir anlayış olsa da, Hiyerarşi <span class="ideitalik1">ismini</span> Ortaçağ sınırlarını aştırtmayacak kadar tarihsel bir anlayıştır hâlâ. Fakat Aziz Max bu bir ve aynı Hegel'den bilir ki, sonraki dönem, kendisinden önceki dönemin "hakikati"dir. Yani, tinin kusursuz egemenliği dönemi, tinin henüz kusurlu bir egemenlik sürdüğü dönemin hakikatidir. Demek ki Protestanlık, hiyerarşinin hakikati, dolayısıyla da <span class="ideitalik1">hakiki hiyerarşi</span>dir. Ancak, yalnızca <span class="ideitalik1">hakiki</span> hiyerarşi, hiyerarşi adını almayı hak ettiğinden Ortaçağ'ın hiyerarşisinin "zayıf" olması gerektiği açıktır. Hegel'in yukarıda aktarılanlar kadar diğer yüzlerce pasajında da Ortaçağ'da tin egemenliğinin kusurluluğu tasvir edildiğinden, Stirner için bunu kanıtlamak hiç de zor değildi. Tek yapması gereken bunları kopya etmekti. "Özgül" katkısı ise, "tin egemenliği" teriminin yerine "hiyerarşi" kavramını geçirmekten ibaretti. Tin egemenliğinin onun elinde doğruca hiyerarşiye dönüşmesini sağlayan basit argümanı formüle etmesine dahi gerek yoktu. Zira, Alman teorisyenleri arasında, sonuca nedenin adını vermek ve teolojiden çıkıp da henüz tam anlamıyla bu teorisyenlerin ilkeleri düzeyine yükselememiş olan –örneğin Hegelci spekülasyon, Straussçu panteizm vb.– her şeyi gerisin geri teoloji kategorisine dahil etmek moda olmuştu. Bu, özellikle 1842 yılında yaygın bir hokkabazlıktı. Yukarıda aktarılan pasajlardan ayrıca şu sonuçlar da çıkıyor: Hegel 1. Fransız Devrimini, söz konusu tin egemenliğinin yeni ve daha kusursuz bir aşaması olarak görür; 2. filozofları, 19. yüzyıl dünyasının egemenleri olarak görür; 3. insanlar arasında artık yalnızca soyut düşüncelerin geçerli olduğunu öne sürer; 4. evliliği, aileyi, devleti, insanın kendi geçimini kazanması, burjuva düzeni, mülkiyeti vb. zaten "ilahi ve kutsal" olarak, "<span class="ideitalik1">Dinsel</span>" olarak ele alır; ve 5. <span class="ideitalik1">ahlakı;</span> dünyevileştirilmiş kutsallık ya da kutsanmış dünyevilik olarak, tinin dünya üzerindeki egemenliğinin en son ve en yüksek biçimi olarak sunar. Tüm bunlar, "Stirner"de kelimesi <span class="ideitalik1">kelimesine</span> tekrar ediliyor.</p>

  <p class="normal">Buna göre Stirner'in hiyerarşisiyle ilgili, Aziz Max'ın neden Hegel'i kopya ettiğinin dışında, söylenecek ya da kanıtlanacak herhangi bir şey yoktur. Bu ise, açıklanabilmesi için yine maddi veriler gerektiren ve bu yüzden sadece Berlin'in atmosferini bilenler için anlaşılabilir olan bir olgudur. Hegel'in tinin egemenliği tasavvurunun nasıl ortaya çıktığı ise ayrı bir sorundur. Bu konuda daha önce söylenenlere bakınız.</p>

  <p class="normal">Aziz Max'ın, Hegel'in filozofların dünya egemenliği anlayışını benimsemesi ve onu bir hiyerarşiye dönüştürmesi, azizimizin eleştirel yaklaşımdan tamamen uzak safdilliği ve hakkında çok "şey" "bilmeden" tarihin "iç yüzünü görmekle" (yani Hegel'in tarihsel konularına <span class="ideitalik1">göz</span> atmakla<sup class="calibre5"><a href="../Text/alman_split_292.html#footnote-74279-216" id="footnote-74279-216-backlink">216</a></sup>) yetinen "kutsal" ya da kutsal olmayan bir cehalet aracılığıyla gerçekleşiyor. Genel olarak, "öğrenmeye" başlar başlamaz, artık "ortadan kaldıran ve son veren" (sf. 96) bir şekilde hareket edememekten, yani "haşerelerin hararetli faalliği" içinde saplanıp kalmaktan endişe etmek durumunda kalacaktı. –Bu başlı başına, kendi cehaletinin "ortadan kaldırılması ve son verilmesi" yolunda "ilerlememek" için yeterli bir sebep.</p>

  <p class="normal">Hegel'in yaptığı gibi, tarihin tamamı ve tüm kapsamıyla günümüz dünyası için böylesi bir tasarıma ilk kez girişen bir kişinin, bunu, kapsamlı pozitif bilgilere sahip olmadan, ampirik tarihe en azından yer yer girmeden, büyük bir enerji ortaya koymadan ve derinlikli bir kavrayışa sahip olmadan yapması imkânsızdır. Bunu yapmak yerine, var olan geleneksel bir tasarımı kendi amaçları doğrultusunda istismar edip dönüştürmekle ve bu "kendi" anlayışını tek tek örnekler ışığında (ör. Zenciler ve Moğollar, Katolikler ve Protestanlar, Fransız Devrimi vs.) kanıtlamakla yetinildiğinde –ki bizim fanatiğimizin kutsala rağmen yaptığı tam da budur– bu durumda kesinlikle hiçbir tarih bilgisine ihtiyaç yoktur. Bu istismar kaçınılmaz olarak gülünç bir şekilde sonuçlanır. En gülünç hale de, örneklerini "saplantı" konusunda gördüğümüz gibi geçmişten en yakın günümüze sıçrandığında gelir.</p>

  <p class="normal">Ortaçağ'ın gerçek hiyerarşisine gelince, bunun halk için, geniş halk yığınları için var olmadığını not etmemiz şimdilik yeterlidir. Geniş yığınlar için yalnızca feodalizm vardı; hiyerarşi ise ancak onun kendisi (feodalizmin çerçevesi içinde) feodal ya da anti-feodal olduğu ölçüde söz konusuydu. Feodalizmin kendisinin temelinde bütünüyle ampirik ilişkiler bulunur. Hiyerarşi ve onun feodalizm ile mücadeleleri (bir sınıfın ideologlarının o sınıfın kendisine karşı mücadeleleri) feodalizmin ve feodalizmin bağrında gelişen mücadelelerin ideolojisinden başka bir şey değildir; bu, ayrıca, feodal tarzda örgütlenmiş ulusların kendi aralarındaki mücadeleleri de içerir. Hiyerarşi feodalizmin ideal biçimidir; feodalizm ise Ortaçağ'a özgü üretim ilişkilerinin ve ticari ilişkilerin politik biçimidir. Dolayısıyla, feodalizmin hiyerarşiye karşı mücadelesi ancak bu pratik ve maddi ilişkilerin tanımlanmasıyla açıklanabilir. Bu tanımlama ile birlikte, Ortaçağ'ın yanılsamalarını, özellikle de imparator ve papanın birbirlerine karşı mücadelede egemen kıldıkları yanılsamaları, körü körüne kabul eden şimdiye kadarki tarih anlayışı kendiliğinden son bulur.</p>

  <p class="normal">Aziz Max, yalnızca Hegel'in Ortaçağ ve hiyerarşi üzerine soyutlamalarını "tumturaklı sözlere ve sefil düşüncelere" indirgediğinden, gerçek, tarihsel hiyerarşiyi daha ayrıntılı olarak incelemeye gerek yok.</p>

  <p class="normal">Yukarıda söylenenlerden, bu hokkabazlığın tersine de çevrilebileceği ve Katolikliğin yalnızca bir ön aşama olarak değil, aynı zamanda gerçek hiyerarşinin bir yadsıması olarak da kavranabileceği sonucu çıkmaktadır. Bu durumda, Katoliklik = ruhun yadsınması, ruh-olmayan, duyusallıktır. Bu vesileyle <span class="ideitalik1">Jacques le bonhomme</span>'umuz, <span class="ideitalik1">Cizvitlerin</span> "bizi duyusallığın <span class="ideitalik1">mahvından</span> ve <span class="ideitalik1">çöküşünden</span> kurtardığı"na (sf. 118) dair o büyük önermesini yapar. Duyusallığın "yok oluşu" gerçekleşseydi "Biz"e ne olacaktı; işte bunu öğrenemiyoruz. "Biz"i duyusallığın "mahvından" kurtarmayan, aksine "duyusallığı" çok daha geniş bir boyutta geliştiren 16. yüzyıldan sonraki tüm maddi hareket, "Stirner"in gözünde mevcut değil; tüm bunları yapan Cizvitlerdir. Bunu ayrıca Hegel'in <span class="ideitalik1">Tarih Felsefesi</span>'yle karşılaştırın. (sf. 425)</p>

  <p class="normal">Eski ruhban egemenliğini modern zamanlara taşımasıyla Aziz Max modern çağı "<span class="ideitalik1">ruhbancılık</span>" olarak ele alıyor; ve sonra modern zamanlara taşınmış ruhban egemenliğini yeniden Ortaçağ ruhban egemenliğinden farkları bakımından ele alarak onu ideologların egemenliği olarak, "<span class="ideitalik1">muallimcilik</span>" olarak tanımlıyor. Buna göre, ruhbancılık = tin egemenliği olarak hiyerarşidir, muallimcilik = hiyerarşi olarak tin egemenliğidir.</p>

  <p class="normal">Ruhbancılığa –hiç de geçiş olmayan– bu dümdüz geçişi "Stirner", üç zorlu dönüşüm sayesinde başarıyor.</p>

  <p class="normal">Öncelikle, "büyük bir fikir, iyi bir dava" (hâlâ iyi dava!) "bir doktrin vb. uğruna yaşayan" herkes için kullandığı bir "ruhbancılık kavramı"na "sahip".</p>

  <p class="normal">İkinci olarak Stirner, kendi kuruntu dünyasında, "ruhbancılıktan kurtulmayı henüz öğrenememiş olan dünyanın çok eski bir kuruntusuna", "bir <span class="ideitalik1">fikir</span> uğruna yaşamak ve yaratmak vb." kuruntusuna "tosluyor".</p>

  <p class="normal">Üçüncü olarak "bu, fikrin egemenliğidir ya da ruhbancılıktır"; zira "Robespierre örneğin" (örneğin!), "Saint Just vb." (ve benzerleri!) "baştan aşağı ruhban idiler" vb. Demek ki ruhbancılığın "keşfedildiği", ona "toslandığı" ve "atıf yapıldığı" dönüşümlerin üçü de (hepsi 100. sayfada), Aziz Max'ın bize önceleri zaten defalarca söylediği şeyden, yani Tin'in, Fikir'in, Kutsal'ın "Hayat" (agy.) üzerindeki egemenliğinden başka bir anlama gelmiyor.</p>

  <p class="normal">Tarihe böylece "fikrin egemenliği ya da ruhbancılık" atfedildikten sonra Aziz Max elbette hiç güçlük çekmeden bugüne kadarki tarihin tamamında "ruhbancılığı" bulabilir ve "Robespierre'i örneğin, Saint Just'u ve diğerlerini" ruhban olarak gösterebilir, onları III. Innocentius ve VII. Gregor ile özdeşleştirebilir; bu sayede <span class="ideitalik1">Biricik</span> karşısındaki her türlü biriciklik yok olur gider. Aslına bakılırsa bunların zaten hepsi, Hıristiyanlığın doğuşundan bu yana tüm tarihi yapmış olan <span class="ideitalik1">bir</span> şahsın, "Ruhbancılık"<span class="ideitalik1">ın,</span> farklı <span class="ideitalik1">isimleri</span>, farklı kılıflarıdır sadece. Böylesi bir tarih anlayışıyla, tüm tarihsel farklılıkları "ortadan kaldırıp" "ruhbanlık kavramı"nda "eritmek" suretiyle "tüm ineklerin" nasıl "grileştirildiği"ne dair Aziz Max bize hemen "Robespierre örneğin, Saint Just vb." nezdinde çarpıcı bir örnek veriyor. Burada, öncelikle Robespierre Saint Just'un "örneği" olarak, Saint Just da Robespierre'in "ve benzerleri" olarak sunuluyor. Ardından şöyle deniliyor: "Kutsal çıkarların bu temsilcilerinin karşısında sayısız 'şahsi', dünyevi çıkarların bir dünyası durmaktadır." Onların karşısında duran kimdi peki? Onları, devrimci gücün –yani gerçekten devrimci olan <span class="ideitalik1">tek</span> sınıfın "sayısız" yığınlarının– gerçek temsilcilerini, sürekli olarak "kutsal çıkarlar"ı, anayasayı, özgürlüğü, eşitliği, insan haklarını, cumhuriyetçiliği, hukuku, <span class="ideitalik1">sainte propriete</span>'yi<sup class="calibre5"><a href="../Text/alman_split_293.html#footnote-74279-218" id="footnote-74279-218-backlink">218</a></sup>, "örneğin" kuvvetler ayrılığını, insancıllığı, ahlakı, ılımlılığı "vb." çiğnemekle suçlayan Jirondenler ile Thermidorlardı<sup class="calibre5">[68]</sup>. (Bakınız, R. Levasseuer'ün <span class="ideitalik1">Mémoires</span>'i "örneğin", "vb.", "yani" Nougeret'in "<span class="ideitalik1">Histoire de prisons</span>"u – Barère – "<span class="ideitalik1">Deux amis de la liberté</span>"<sup class="calibre5">[69]</sup> (et du commerce)<sup class="calibre5"><a href="../Text/alman_split_294.html#footnote-74279-219" id="footnote-74279-219-backlink">219</a></sup> – Montgaillard'ın "<span class="ideitalik1">Histoire de France</span>"ı – Madame Roland'ın "<span class="ideitalik1">Appel à la postérité</span>"si<sup class="calibre5">[70]</sup> – J. B. Louvet'in "<span class="ideitalik1">Mémoires</span>'i" – ve hatta Beaulieu'nün o iğrenç "Essais historiques"i bile vb. vb., ayrıca devrimci mahkemenin tüm tutanakları "vb".) Onların karşısında, onları bütün temel ve tali din ile ahlak kurallarını çiğnemekle suçlayan tüm <span class="ideitalik1">ruhbanlar</span> duruyordu (bakınız "örneğin" M.R.'nin<sup class="calibre5"><a href="../Text/alman_split_295.html#footnote-74279-220" id="footnote-74279-220-backlink">220</a></sup> "<span class="ideitalik1">Histoire du clergé de France pendant la révolution</span>", Paris, Katolik kitaplığı 1828, "vb"). "Robespierre örneğin, Saint Just vb."nin <span class="ideitalik1">règne de la terreur</span><sup class="calibre5"><a href="../Text/alman_split_296.html#footnote-74279-221" id="footnote-74279-221-backlink">221</a></sup> sırasında <span class="ideitalik1">honnetes gens</span>'in<sup class="calibre5"><a href="../Text/alman_split_297.html#footnote-74279-222" id="footnote-74279-222-backlink">222</a></sup> kafalarını uçurttuklarına dair yurttaşın tarihsel yorumu, (Bkz: Ahmak Bay <span class="ideitalik1">Peltier</span>'in sayısız yazıları; "örneğin", <span class="ideitalik1">Montjoie</span>'nin <span class="ideitalik1">Conspiration de Robespierre</span>'i "vb."<sup class="calibre5">[71]</sup>) Aziz Max tarafından aşağıdaki dönüşümle ifade edilmektedir: "Devrimci ruhbanlar ve öğretmenler, <span class="ideitalik1">İnsan</span>'a hizmet ettikleri için <span class="ideitalik1">insanların</span> boğazını kestiler." Bu cümle haliyle Aziz Max'ı, insanların boğazlarının kesilmesinin gerçek, ampirik, tamamen dünyevi çıkarlara; kuşkusuz borsa simsarlarının değil, "sayısız" yığınların çıkarlarına dayanan nedenlere dair "tek bir" kelam etme zahmetinden kurtarmış oluyor. Eski bir "ruhban", <span class="ideitalik1">Spinoza</span>, daha 17. yüzyılda "Cehalet mazeret değildir"<sup class="calibre5">[72]</sup> diyerek Aziz Max'ın "acımasız öğretmeni" olma küstahlığını göstermiştir. Aziz Max bu yüzden ruhban Spinoza'dan öylesine nefret ediyor ki, kendi anti-ruhbanını, ruhban <span class="ideitalik1">Leibniz</span>'i benimsiyor ve "örneğin" terörizm, kafa uçurma "vb." türünden bütün garip fenomenlere "yeterli bir zemin" üretiyor: "Din adamları kafalarına bu tür şeyler taktılar". (sf. 98)</p>

  <p class="normal">Her şey için yeterli zemin bulmuş olan mutlu Max ("attığım demirin sonsuza dek tutunacağı o zemini buldum artık"<sup class="calibre5"><a href="../Text/alman_split_298.html#footnote-74279-223" id="footnote-74279-223-backlink">223</a></sup>; fikirde "örneğin", "Robespierre'in örneğin, Saint-Just'un vb.", George Sand'ın, Proudhon'un, iffetli Berlinli terzi kadının<sup class="calibre5"><a href="../Text/alman_split_299.html#footnote-74279-224" id="footnote-74279-224-backlink">224</a></sup> vs. vs. "Ruhbancılık"ında "vb."), "devrimci <span class="ideitalik1">Fikir</span>'e ne ölçüde alan tanıyabileceğini kendi egoizmine danıştığı için burjuva sınıfa gücenmemektedir." Aziz Max'ın gözünde 1789'un <span class="ideitalik1">habits bleus</span><sup class="calibre5">[73]</sup> ve <span class="ideitalik1">honnêtes gens</span>'in "devrimci fikri" ile 1793'ün <span class="ideitalik1">sansculotte</span>'ların<sup class="calibre5">[74]</sup> "fikri"; kendisine "alan tanınıp tanınmayacağı" üzere müzakere yürütülen ve üzerinde başka hiçbir "fikre" "alan tanınamayacak" olanla <span class="ideitalik1">aynı</span> Fikir'dir.</p>

  <p class="normal">Artık günümüzün hiyerarşisine, fikrin sıradan yaşamdaki egemenliğine geçebiliriz. "Kitap"ın ikinci bölümünün tamamı bu "hiyerarşi"ye karşı mücadeleyle dolu. Dolayısıyla ancak bu ikinci bölümde onu daha ayrıntılı biçimde ele alacağız. Ne var ki Aziz Max, tıpkı "saplantı" bölümünde olduğu gibi, fikirlerinin peşin peşin hazzına erdiğinden, sonradan gelecekleri daha başlangıçta ve başlangıcı da sonradan tekrarladığından, hiyerarşisinin bazı örneklerini şimdiden saptamak durumundayız. Onun kitap yapma yöntemi, kitabın tamamında bulunan biricik "Egoizm"dir. Onun kendi kendisinden aldığı haz ile okurun kitaptan aldığı haz ters orantılı.</p>

  <p class="normal">Burjuvalar <span class="ideitalik1">kendi</span> krallıklarına, kendi rejimlerine sevgi talep ettikleri için, <span class="ideitalik1">Jacques le bonhomme</span> "yeryüzünde sevgi krallığını kurmak" istediklerini düşünüyor (sf. 98). Kendi egemenliklerine ve egemenliklerinin koşullarına saygı gösterilmesini talep ettikleri için, yani saygı üzerindeki egemenliği gasp etmek istedikleri için, aynı mübarek adama göre, onlar kendinde <span class="ideitalik1">Saygı</span>'nın egemenliğini talep ediyorlar; Saygı'ya, içlerinde yaşayan kutsal ruh olarak yaklaşıyorlar (sf. 95). Sahtekâr ve ikiyüzlü burjuva ideolojisinin özel çıkarlarını genel çıkarlar olarak ifade ettiği çarpık biçim, <span class="ideitalik1">Jacques le bonhomme</span>'umuzun dağları yerinden oynatan imanı tarafından, burjuva dünyasının gerçek, dünyevi temeli olarak benimseniyor. Bu ideolojik aldatmacanın, azizimizde neden tam da bu biçimi aldığını "<span class="ideitalik1">Politik Liberalizm</span>" konusunu ele alırken göreceğiz.</p>

  <p class="normal">Aziz Max aileden söz ettiği 115. sayfada bize yeni bir örnek veriyor. Bir kimsenin kendi ailesinin egemenliğinden kurtulmasının çok kolay olduğu halde, yine de "sadakati reddetmenin kolaylıkla vicdan azabına yol açacağı"nı ve böylece insanların aile sevgisine, aile kavramına, yani "kutsal aile kavramı"na, "Kutsal"a bağlı kalacağını söylüyor. (sf. 116)</p>

  <p class="normal">İyi Genç'imiz burada da, tamamen ampirik ilişkilerin egemen olduğu bir yerde yine Kutsal'ın egemenliğini görüyor. Burjuvazinin kendi rejiminin kurumları karşısındaki tutumu, Yahudi'nin yasalar karşısındaki tutumuna benzer; tek tek her bir durumda mümkün oldukça yasaların etrafından dolanır ama diğer herkesin onlara riayet etmesini ister. Burjuvaların tamamı kitlesel olarak ve hep birden burjuvazinin kurumlarını atlatmaya kalksaydı, burjuva olmaktan çıkarlardı. Bu elbette akıllarına gelmeyen ve kesinlikle iradelerine ya da isteklerine bağlı olmayan bir tutumdur. Sefih burjuva, evliliği ihlal eder ve gizlice eşini aldatır; tüccar spekülasyon, iflasa sürükleme vb. yollarla başkalarını mülkiyetlerinden ederek mülkiyet kurumunu ihlal eder; genç burjuva yapabildiği anda kendisini ailesinden bağımsızlaştırır, kendi açısından aileyi fiilen ortadan kaldırır. Ne var ki evliliğe, mülkiyete, aileye teorik olarak dokunulmaz, çünkü bu kurumlar burjuvazinin pratikte iktidarını üzerine kurduğu temeli oluşturur. Çünkü bunlar, tıpkı sürekli ihlal edilen yasanın dindar Yahudi'yi dindar Yahudi haline getirmesi gibi, burjuva biçimiyle bu kurumlar da burjuvaları burjuva haline getiren koşullardır. Burjuvanın kendi varlık koşullarıyla bu ilişkisi, genel biçimlerinden birini burjuva ahlakta alır. "<span class="ideitalik1">Aile</span>'den söz etmek mümkün bile değildir. Burjuvazi, tarihsel olarak aileye burjuva aile niteliğini verir. Bu ailede bağlayıcı etken para ve can sıkıntısıdır ve buna ailenin burjuva tarzda çözülmesi de dâhilken, ailenin kendisi varlığını daima sürdürür. Onun çirkef varlığına, resmî söylemde ve genel ikiyüzlülükte onun için kullanılan kutsal kavram karşılık gelir. Proletaryada olduğu gibi, ailenin <span class="ideitalik1">gerçekten</span> çözüldüğü yerde, "Stirner"in kastettiği şeyin tam tersi vuku bulur. Burada, aile kavramı kesinlikle varlık sürdürmezken, yer yer tamamen reel ilişkilere dayalı aile sevgisine pekâlâ rastlanır. 18. yüzyılda aile kavramı filozoflarca ortadan kaldırıldı, çünkü gerçek aile, uygarlığın en yüksek mertebelerinde çoktan çözülme sürecine girmiş bulunuyordu. Çözülen ailenin iç bağlarıydı; itaat, dindarlık ve evlilik içi sadakat gibi aile kavramını oluşturan tek tek unsurlar çözüldü. Ne var ki aileyi oluşturan gerçek gövde; yani mülkiyet ilişkisi, başka ailelere kapalı ilişkiler, mecburi birlikte yaşam, daha çocukların varlığıyla, bugünkü kentlerin kurulmasıyla, sermayenin oluşumuyla verili bulunan ilişkiler vb., çokça bozuşmalara uğramış da olsa baki kaldı. Çünkü ailenin varlığını, onun, burjuva toplumunun iradesinden bağımsız üretim biçimiyle olan ilişkisi zorunlu kılıyordu. Ailenin bu vazgeçilmezliği kendini en çarpıcı biçimiyle, bir an için yasal olarak neredeyse ortadan kaldırıldığında, Fransız Devrimi'nde gösterdi. Aile varlığını 19. yüzyılda bile sürdürmektedir; yalnız çözülme süreci, kavram nedeniyle değil, sanayi ve rekabetin daha yüksek bir gelişkinliğe ulaşması nedeniyle daha genel bir hal almıştır. Çözülüşü, Fransız ve İngiliz sosyalistlerince çok önce ilan edilmiş ve Fransız romanları aracılığıyla nihayet Alman kilise babalarına da ulaşmış olmasına rağmen, aile hâlâ varlığını sürdürmektedir.</p>

  <p class="normal">Fikrin sıradan yaşamdaki egemenliğine dair bir örnek daha verelim: Muallimler, aldıkları düşük ücretler karşısında, hizmet ettikleri davanın kutsallığı ile avutulmayı sevdiklerinden (ki bu yalnızca Almanya'da olabilir), <span class="ideitalik1">Jacques le bonhomme</span>, düşük ücretlerinin nedeninin bu tür söylemler olduğuna gerçekten inanmaktadır (sf. 100). Günümüz burjuva dünyasında "Kutsal"ın gerçek bir parasal değere sahip olduğuna inanıyor; "Kutsal"ın ortadan kaldırılmasıyla, Prusya devletinin yetersiz kaynaklarının (bu konuda ayrıca Browning'e<sup class="calibre5">[75]</sup> bakınız), birdenbire her köy muallimine bir bakan maaşı verilmesine olanak tanıyacak kadar büyüyeceğine inanıyor.</p>

  <p class="normal">Bu, saçmalığın hiyerarşisidir.</p>

  <p class="normal">Hiyerarşinin, büyük Michelet'in<sup class="calibre5">[76]</sup> dediği gibi "görkemli katedralin kilit taşı", "kimi zaman" "Kişi"nin eseridir.</p>

  <p class="indentmetin">"<span class="ideitalik1">Kişi kimi zaman</span> insanları iki sınıfa ayırır: Eğitimliler ve eğitimsizler." (Kişi kimi zaman maymunları ikiye ayırır: Kuyruklular ve kuyruksuzlar.) "Birinciler, isimlerinin hakkını verdikleri sürece, düşüncelerle, tinle meşgul oldular." Onlar, "Hıristiyanlık sonrası dönemde egemen olanlardı ve düşünceleri karşılığında ... Saygı talep ettiler". Eğitimsizler (Hayvan, Çocuk, Zenci) düşünceler karşısında "güçsüz"dürler ve "onlar tarafından hükmedilirler. Hiyerarşinin anlamı budur."</p>

  <p class="normal">Eğitimliler<sup class="calibre5"><a href="../Text/alman_split_300.html#footnote-74279-225" id="footnote-74279-225-backlink">225</a></sup> (Genç, Moğol, Modern) demek ki yine yalnızca "<span class="ideitalik1">Tin</span>"le, saf düşünceyle vb. meşguller; meslekten metafizikçi, son tahlilde Hegelcidirler. "Bu nedenle" eğitimsizler de Hegelci olmayanlardır. Hegel kuşkusuz en eğitimli Hegelciydi; dolayısıyla da, "tam da en eğitimli insanın şeylere ne büyük bir özlem duyduğu" onda "gün yüzüne" çıkmalıydı. Zira eğitimli ve eğitimsiz kendi içlerinde de birbirine toslar; her insanın içinde eğitimli, eğitimsize rastlar. Ve işte Hegel'de şeylere duyulan, yani eğitimsiz olana duyulan o en büyük özlem gün yüzüne çıktığından, en eğitimlinin aynı zamanda en eğitimsiz olduğu da gün yüzüne çıkar. "Orada" (Hegel'de) "gerçek, düşünceyle tamamen uyum içinde olmalı ve gerçeklikten yoksun hiçbir kavram bulunmamalıdır." Bu, şu demek: Orada, tamamen sıradan gerçeklik tasavvuru felsefi ifadesini bulmalıdır; oysa burada Hegel şimdi tam tersine, "kimi zaman" her felsefi ifadenin kendisine karşılık gelen gerçekliği yarattığını zannetmektedir. <span class="ideitalik1">Jacques le bonhomme</span>, Hegel'in kendi felsefesi hakkındaki yanılsamasını, Hegel felsefesinin ta kendisi olarak yutuveriyor.</p>

  <p class="normal">Hegelcilerin Hegelci-olmayanlar üzerindeki egemenliğinde hiyerarşinin zirvesi olarak zuhur eden Hegelci felsefe şimdi son dünya krallığını fethediyor.</p>

  <p class="indentmetin">"Hegel'in sistemi; düşünmenin en yüksek <span class="ideitalik1">despotizmi</span> ve <span class="ideitalik1">otokrasisi</span>; tinin <span class="ideitalik1">sınırsız gücü</span> ve <span class="ideitalik1">kadir-i mutlaklığı</span> idi." (sf. 97)</p>

  <p class="normal">Burada, kendimizi, Hegel felsefesinin, Berlin'den Halle ve Tübingen'e kadar uzanan tin krallığında buluyoruz; tarihini Bay Bayrhoffer'in yazdığı<sup class="calibre5">[77]</sup> ve istatistiki verilerini büyük Michelet'in topladığı tin krallığında.</p>

  <p class="normal">Bu tin krallığının hazırlayıcısı, "<span class="ideitalik1">şeyleri, şeyler hakkındaki tasavvurlara</span> dönüştürmekten başka bir şey yapmayan Fransız Devrimi" idi. (sf. 115; bkz. yukarıda Hegel'in devrim üzerine söyledikleri [sf. 158]<sup class="calibre5"><a href="../Text/alman_split_301.html#footnote-74279-226" id="footnote-74279-226-backlink">226</a></sup>) "Böylece kişi yurttaş olmaya devam etti" (gerçi "Stirner"de bu, daha önce gerçekleşir; ama "Stirner"in söylediği şey kastedilen şey değildir, kastettiği şey de anlatılamaz", <span class="ideitalik1">Wigand</span>, sf. 149) ve "<span class="ideitalik1">refleksiyonda</span> yaşadı; "kişi, refleksiyonda bulunduğu, karşısında" (<span class="ideitalik1">per. appos.</span>) "saygı ve korku duyduğu bir nesneye sahipti". "Stirner" 98. sayfada şöyle diyor: "Cehenneme giden yol iyi niyet taşlarıyla döşenmiştir." Biz de diyoruz ki: Biricik'e giden yol, sonuç bildiren kötü yan cümlelerle<sup class="calibre5"><a href="../Text/alman_split_302.html#footnote-74279-227" id="footnote-74279-227-backlink">227</a></sup>, – Çinlilerden ödünç aldığı ve üzerinde "pire sıçramalarını" gerçekleştirdiği, "cennet merdiven"ini ve "nesnel halat"ını oluşturan– kötü apozisyonlarla döşenmiştir. Buna göre, "modern felsefe <span class="ideitalik1">ya da</span> modern çağ açısından" –tin krallığının başladığı andan itibaren, modern çağ zaten modern felsefeden başka bir şey değil– "var olan nesneleri tasavvur edilmiş nesnelere, yani kavramlara dönüştürmek" (sf. 114) hiç de zor değil; Aziz Max işte bu işi sürdürüyor.</p>

  <p class="normal">Mahzun Yüzlü şövalyemizi<sup class="calibre5"><a href="../Text/alman_split_303.html#footnote-74279-228" id="footnote-74279-228-backlink">228</a></sup>, kitabının daha başında, imanıyla yerinden oynatacağı "dağlar var olmadan önce"<sup class="calibre5"><a href="../Text/alman_split_304.html#footnote-74279-229" id="footnote-74279-229-backlink">229</a></sup>, "ulu eseri"nin görkemli sonucuna doğru gevşek dizginlerle tırıs giderken görmüştük. "Karakaçan"ı –apozisyonu–, yeterince hızlı sıçrayıp ona yetişememişti. Şimdi nihayet, sayfa 114'te, hedefine vardı ve kudretli bir Veya ile <span class="ideitalik1">modern çağı modern felsefeye</span> dönüştürdü.</p>

  <p class="normal">Böylece Antik (yani antik ve modern, zencimsi ve Moğol, ama aslına bakılırsa yalnızca Stirner-öncesi) çağ, "nihai amacına" ulaşmış oldu. Artık, Aziz Max'ın kitabının birinci bölümüne neden "İnsan" başlığını verdiğini ve o büyüler, hayaletler ve şövalyelerle dolu hikâyesini nasıl "İnsan"<span class="ideitalik1">ın</span> tarihine dönüştürdüğünü açıklayabiliriz. İnsanların görüş ve düşünceleri elbette, kendileri ve kendi ilişkileri hakkındaki görüş ve düşüncelerdi; <span class="ideitalik1">kendilerine</span> ve İnsanlar'<span class="ideitalik1">a</span> dair bilinçleriydi; zira bu yalnızca bireyin bilinci değil, bireyin tüm toplum bağlamındaki ve içinde yaşadığı toplum hakkındaki bilinciydi. Bireylerin içinde yaşamlarını ürettikleri, kendilerinden bağımsız koşullar, bu koşullarla bağlantılı zorunlu ekonomik ilişki biçimleri ve bunun sonucunda ortaya çıkan kişisel ve sosyal ilişkiler, düşüncelerde ifade edildikleri ölçüde, ideal koşullar ve zorunlu ilişkiler biçimini almak zorundaydı. Yani bunlar bilinçte, kaynağını insan kavramından, insan varlığından, insanın doğasından, İnsan'dan alan belirlenimler olarak ifade bulması gerekiyordu. İnsanların ne olduğu, ilişkilerinin ne olduğunun bilinçteki tezahürü, insana dair, onun varoluş biçimlerine ya da daha ayrıntılı kavramsal belirlenimlerine dair tasavvurlardı. Nitekim ideologların, şimdiye kadarki tarihe fikirlerle düşüncelerin egemen olduğunu, yani bunların tarihinin, şimdiye kadarki tüm tarihi oluşturduğunu varsaymalarının ardından; gerçek ilişkilerin İnsan'<span class="ideitalik1">a</span> ve onun ideal ilişkilerine göre, <span class="ideitalik1">id est</span> kavram belirlenimlerine göre oluştuğunu tasavvur etmelerinin ardından; insanların kendilerine dair bilincin tarihini, onların gerçek tarihinin temeli haline getirmelerinin ardından; bilincin, fikirlerin, Kutsal'ın, sabit tasavvurların tarihini "İnsan"ın tarihi olarak adlandırmak ve onu gerçek tarihin yerine koymak son derece kolaydı. Aziz Max'ı bütün seleflerinden ayıran tek şey, onun –ürünü oldukları gerçek yaşamdan keyfi olarak yalıtılmış halleriyle bile– bu tasavvurlar hakkında <span class="ideitalik1">hiçbir şey</span> bilmiyor olması ve Hegelci ideolojiden kopya çekerek ortaya koyduğu ehemmiyetsiz eseri, onun, kopya çektiği şey hakkındaki cehaletini ortaya koymaktan ibarettir. İnsanın tarihine dair kendi fantezisinin karşısına, gerçek bireyin tarihini <span class="ideitalik1">Biricik</span> biçiminde nasıl olup da koyabildiği şimdiden anlaşılıyor.</p>

  <p class="normal">Biricik tarih, başlangıçta Atina'daki Stoa'da<sup class="calibre5">[78]</sup>, ardından neredeyse sadece Almanya'da ve son olarak da "modern felsefenin ya da çağın" despotunun sarayını kurduğu Berlin'deki Kupfergraben'da<sup class="calibre5">[79]</sup> cereyan eder. Sırf bu bile, burada tartışılan konunun nasıl da tümüyle ulusal ve yerel olduğunu gösteriyor. Aziz Max, dünya tarihini anlatmak yerine, <span class="ideitalik1">Alman</span> teoloji ve felsefe tarihi üzerine yalnızca birkaç, üstelik de son derece yetersiz ve çarpık yorumda bulunuyor. Eğer arada göstermelik bir biçimde Almanya dışına çıkılmışsa bile bu sadece, diğer halkların eylem ve düşüncelerinin –örneğin Fransız Devrimi'nin– "nihai amaçlarına" Almanya'da Kupfergraben'de ulaşmalarını sağlamak için olmuştur. Yalnızca Alman-ulusal olgular aktarılmakta, bunlar Alman-ulusal bir tarzda incelenip yorumlanmakta, haliyle elde edilen sonuç da Alman-ulusal nitelikte olmaktadır. Ama bununla da kalmıyor. Azizimizin görüşleri ve eğitimi yalnızca Alman değil, aynı zamanda tepeden tırnağa Berlinlidir. Hegelci felsefeye biçilen rol, onun Berlin'de oynadığı rolün aynısıdır ve Stirner şimdi de, Berlin'i dünyayla ve onun tarihiyle karıştırmaktadır. "Genç" bir Berlinlidir; kitap boyunca karşılaştığımız tüm iyi yurttaşlar, Berlinli biracı dar kafalılardır. Böylesi öncüllerden hareket edildiğinde de, elbette yalnızca ulusallıkla ve yerellikle sınırlı sonuçlara ulaşılıyor. "Stirner"in ve kendisinin en zayıf ve en cahil üyesi olduğu bu felsefe camiasının tamamı, gözü pek Hoffmann von Fallersleben'in gözü pek dizesinin pratik yorumunu ortaya koyuyorlar:</p>

  <p class="indentmetin">Yalnızca Almanya'da, yalnızca Almanya'da</p>

  <p class="indentmetin">Sonsuza kadar yaşamak isterim ben.<sup class="calibre5"><a href="../Text/alman_split_305.html#footnote-74279-230" id="footnote-74279-230-backlink">230</a></sup></p>

  <p class="normal">Yürekli azizimizin vardığı, bütün dünyanın Hegelci felsefede "tükendiği"<sup class="calibre5"><a href="../Text/alman_split_306.html#footnote-74279-231" id="footnote-74279-231-backlink">231</a></sup> yolundaki Berlinli yerel sonuç, şimdi onun, fazla masrafa girmeden "hususi" bir dünya krallığına ulaşmasını olanaklı kılıyor. Hegelci felsefe her şeyi düşüncelere, Kutsal'a, heyulaya, tine, tinlere, hayaletlere dönüştürdü. "Stirner" işte bunlarla dövüşecek, onları hayalinde alt edecek ve onların cesetleri üzerinde "kendi" "biricik", "cismani" imparatorluğunu, "tam tekmil er kişi"nin imparatorluğunu kuracak.</p>

  <p class="indentmetin">"Çünkü savaşımız <span class="ideitalik1">etten kemikten insanlara karşı değil</span>, hükümdarlara ve zorbalara, <span class="ideitalik1">bu dünyanın</span> karanlığında hükmeden <span class="ideitalik1">efendilerine</span>, göklerin altındaki <span class="ideitalik1">kötü ruhlara</span> karşıdır." (<span class="ideitalik1">İncil</span>; Efesliler 6:12)</p>

  <p class="normal">Şimdi "Stirner" "çizmelerini ayağına geçirmiş" düşüncelere karşı savaşa atılmaya "hazır" durumdadır. "İnanç kalkanını" "almasına" gerek yok, çünkü onu hiç elinden bırakmadı. Uğursuzluk "miğferi"ni başına geçirip tinsizlik<sup class="calibre5"><a href="../Text/alman_split_307.html#footnote-74279-232" id="footnote-74279-232-backlink">232</a></sup> "kılıcını" kuşanan (karşılaştırınız: age) Stirner savaşa gidiyor. "Kutsal'a savaş açmasına" "izin verildi", ama onu "alt etmesine" değil. (<span class="ideitalik1">İncil</span>; Vahiy, 13:7)</p>

  <p class="h2baslik">5. Kendi Kurgusuyla Hoşnut "Stirner"</p>

  <p class="normal">Şu an itibarıyla, gencin adamlığa geçiş yaptığı 19. sayfada ve Moğolumsu Kafkas'ın Kafkasyalı Kafkas'a dönüşüp "kendisini bulduğu" 90. sayfada bulunduğumuz zamanki kadar mesafe kat etmiş olduk yine. Anlayacağımız, Aziz Max'ın bize "meşakkatli yaşam mücadelelerini" betimlediği gizemli bireyin, üçüncü kendi kendini buluşuna tanık olmaktayız. Ne var ki şimdi tüm tarihi arkamızda bırakmış oluyoruz ve işlediğimiz kapsamlı materyal nedeniyle, arkamıza dönüp yıkıma uğramış insanın o korkunç kadavrasına bir göz atmak durumundayız.</p>

  <p class="normal">Aziz Max, kendi tarihini çoktan unutup gittiği sonraki sayfalardan birinde, "dâhilik, uzun zamandır yeni evrensel-tarihsel üretimlerin yaratıcısı olarak görülüyor" (sf. 214) iddiasında bulunuyorsa da, gördük ki en azılı düşmanları bile, en azından <span class="ideitalik1">onun</span> tarihi için bu iftirada bulunamazlar; zira burada, bırakın dehaları, bireye bile rastlanmamakta, aksine sadece fosilleşmiş düşünce karikatürleri ve Hegelci ucubeler<sup class="calibre5"><a href="../Text/alman_split_308.html#footnote-74279-233" id="footnote-74279-233-backlink">233</a></sup> bulunmaktadır.</p>

  <p class="normal"><span class="ideitalik1">Repitio est moter studiorum</span><sup class="calibre5"><a href="../Text/alman_split_309.html#footnote-74279-234" id="footnote-74279-234-backlink">234</a></sup> Kendi "felsefe ya da çağ" tarihinin tamamını, yalnızca Hegel üzerine birkaç üstünkörü inceleme yapmaya fırsat bulabilmek için anlatmış olan Aziz Max, bütün biricik tarihini bir kez daha tekrar ediyor. Bu arada bu, bize "biricik" doğa bilimi hakkında önemli bilgiler sunan doğa-tarihsel bir dönüşümle vuku buluyor. Bunun nedeni, onun anlayışında, ne zaman önemli bir rol oynayacak olsa "dünya"nın hemen <span class="ideitalik1">doğaya</span> dönüşüvermesidir. "Biricik" doğa bilimi, onun şuursuzluğunun hemen itiraf edilmesiyle başlıyor. Sanayi ve doğa biliminin belirlediği gerçek ilişkiyi incelemiyor, insanın doğayla olan düşsel ilişkisini ilan ediyor. "İnsan ne kadar da az şeye muktedir! Güneşin kendi yörüngesinde ilerlemesine, denizin dalgalarını atmasına, dağların gökyüzüne uzanmasına seyirci kalmak zorunda." (sf. 122) Tüm azizler gibi mucizelerden hoşlanan, kendi başınaysa yalnızca mantıksal mucizeye varabilen Aziz Max, güneşe kankan dansı<sup class="calibre5"><a href="../Text/alman_split_310.html#footnote-74279-235" id="footnote-74279-235-backlink">235</a></sup> yaptıramadığı için üzülüyor; okyanusu süt liman yapamadığı için acı çekiyor, dağların gökyüzüne doğru yükselmesine engel olamadığı için kendine kızıyor. Her ne kadar 124. sayfada dünya, antik çağın sonunda "nesnel" bir hal almışsa da o, azizimiz için halen son derece sıradışıdır. Ona göre kendi yörüngesinde ilerleyen dünya değil, "güneş"tir hâlâ. Ve ona, <span class="ideitalik1">à la Yeşu</span> "Güneş, olduğun yerde kal!" diye buyuramadığı için acı çekmektedir. 123. sayfada Stirner, Antik dünyanın sonunda "tin"in, "önüne geçilemez bir şekilde yeniden kabarıp köpürdüğünü" keşfediyor; "zira onun içinde <span class="ideitalik1">gazlar</span> (hayaletler) oluşmakta ve dışarıdan gelen <span class="ideitalik1">mekanik darbe</span> etkisiz hale geldikten sonra, içeride harekete geçiren <span class="ideitalik1">kimyasal gerilimler</span> olağanüstü oyunlarına başlamaktaydı."</p>

  <p class="normal">Bu cümle, bir önceki sayfada insan açısından doğanın "alt edilemez olan" olduğu sonucuna varan "biricik" doğa felsefesinin en önemli verilerini içeriyor. Dünyevi fizik, etkisiz hale gelen mekanik bir darbe hakkında hiçbir bilgiye sahip değil; bu keşfi yapma onuru tek başına <span class="ideitalik1">biricik</span> fiziğe ait. Dünyevi kimya, "kimyasal gerilimler"i harekete geçiren –üstelik de "içeride"– bir "gaz" tanımıyor. Yeni karışımlar, yeni kimyasal ilişkiler meydana getiren gazlar, "gerilim"e neden olmaz, olsa olsa gerilimin düşmesine yol açar; zira, akışkan kütle haline gelerek hacimleri önceki hacimlerinin binde birinden daha azına düşer. Eğer Aziz Max kendi "içinde" gazlar sebebiyle "gerilimler" hissediyorsa, bunlar kesinlikle "kimyasal gerilimler" değil, son derece "mekanik darbeler"dir ve bunlar, kimi karışımların yine fizyolojik nedenlere dayalı olarak başka karışımlar haline geldiği kimyasal dönüşümler yoluyla olur. Bu yolla önceki karışımın bileşenlerinin bir kısmı gaz halini alır, dolayısıyla daha geniş bir hacme ulaşır ve bunun için yeterli yer mekân yoksa, dışarı doğru bir "mekanik darbe"ye ya da basınca yol açar. Bu var olmayan "kimyasal gerilimler"in "içeride", yani bu sefer Aziz Max'ın <span class="ideitalik1">kafasının</span> içinde "son derece olağanüstü bir oyun oynamakta" olduklarını, "şimdi" "<span class="ideitalik1">biricik</span>" doğa biliminde oynadıkları rolde "görüyoruz". Bu arada gönül ister ki, Aziz Max, o kaçık "kimyasal gerilimler" –üstelik "içeride harekete geçen" "kimyasal gerilimler" (sanki midesinin üzerine yediği bir "mekanik darbe" de onun içerisini harekete geçirmezmiş gibi)– terimini kullanırken ne tür bir saçmalık tasavvur ettiğini, dünyevi doğa bilimcilerinden artık daha fazla esirgemesin.</p>

  <p class="normal">Aziz Max'ın "Biricik" doğa bilimini yazmasının tek nedeni, bu sefer "şeyler dünyası", doğa hakkında birkaç kelam etmeksizin Antiklere gereğince değinemeyeceği içindir.</p>

  <p class="normal">Bize burada, eski dünyanın sonunda, Antiklerin, "dünyanın <span class="ideitalik1">hiçbir</span> çöküşüyle" (kaç kere çökmesi gerekiyor acaba?) "soğukkanlılığını yitirmeyen" (sf. 123) bir sürü Stoacıya dönüşeceği garantisi veriliyor. Demek ki Antikler, "hiçbir beklenmedik olayın" (ya da parlak fikrin) bile "sükûnetlerinin cennetinden edemediği" (sf. 88) Çinliler olurlar. Evet, <span class="ideitalik1">Jacques le bonhomme</span>, son Antiklere karşı "dışarıdan gelen mekanik darbe"nin "etkisiz hale geldiğine" gerçekten de inanıyor. Bu söylenenin, Roma ve Yunanlıların Antik dünyanın bitimindeki gerçek durumuyla, "mekanik darbe" karşısına koyabilecek neredeyse hiç <span class="ideitalik1">vis inertiae</span><sup class="calibre5"><a href="../Text/alman_split_311.html#footnote-74279-236" id="footnote-74279-236-backlink">236</a></sup> kırıntısı kalmayan tümden dayanaksızlık ve sarsılmışlık durumuyla ne kadar uyuştuğu konusunda, başkalarının yanı sıra Lukianos'a<sup class="calibre5"><a href="../Text/alman_split_312.html#footnote-74279-237" id="footnote-74279-237-backlink">237</a></sup> bakınız. Roma İmparatorluğu'nun çeşitli Sezarlar arasında bölünmesiyle ve bunların kendi aralarında patlak veren savaşlarla aldığı; mülkiyetin, özellikle de toprak mülkiyetinin Roma'da devasa boyutlarda yoğunlaşmasıyla ve bunun sonucu olarak İtalya'nın nüfusunun azalmasıyla aldığı; Hunlar ve Germenler tarafından aldığı güçlü mekanik darbeler, bizim aziz tarihçimize göre "etkisiz hale geldi"; ve sadece "kimyasal gerilimler", sadece Hıristiyanlığı "içeride harekete geçiren" "gazlar", Roma İmparatorluğu'nu yıktı. "Mekanik darbeler"in yol açtığı, yüz binlerce insanı yaşadıkları kentlerin yıkıntıları altında bırakan ve onları kesinlikle zihinsel olarak da sarsan batı ve doğudaki büyük depremler de Stirner'e göre herhalde yine "etkisiz" idiler ya da kimyasal gerilimlerdi. Ve "<span class="ideitalik1">gerçekten de</span>" (!) "Antik tarih, dünya nezdinde mülkiyetimi edinmiş olmamla sona erer", ve bu, İncil'deki sözle kanıtlanır: "Her şey bana" (yani İsa) "babam tarafından verildi."<sup class="calibre5"><a href="../Text/alman_split_313.html#footnote-74279-238" id="footnote-74279-238-backlink">238</a></sup> O halde burada Ben = İsa'dır. Bu vesileyle <span class="ideitalik1">Jacques le bonhomme</span>, Hıristiyan'a, onun dağları yerinden oynatabildiğine vs. ve bunun için "yalnızca istemesinin yeterli" olduğuna inanmayı ihmal etmez. O kendisini Hıristiyan olarak dünyanın efendisi ilan eder; ne var ki sadece <span class="ideitalik1">Hıristiyan olarak</span> böyledir; kendisini "dünyanın sahibi" ilan eder. "Bu şekilde, Ben Kendimi dünyanın sahibi olmaya yükseltmem suretiyle egoizm ilk kesin zaferini kazanmış oldu." (sf. 124) Stirnerci Ben'in kendisini kusursuz Hıristiyanlığa yükseltmesi için artık yapması gereken tek şey, aynı şekilde <span class="ideitalik1">tinsiz</span> de olma mücadelesini vermekti (ki daha dağlar zuhur etmeden önce başarabilmişti bunu). "Ne mutlu ruhta yoksul olanlara; zira cennet krallığı onlarındır."<sup class="calibre5"><a href="../Text/alman_split_314.html#footnote-74279-239" id="footnote-74279-239-backlink">239</a></sup> Aziz Max tin yoksulluğu konusunda kusursuzluğa ulaştı; hatta, büyük bir sevinç içinde Tanrı huzurunda bununla iftihar ediyor.</p>

  <p class="normal">Tinsiz Aziz Max, Antik dünyanın dağılmasından kaynaklanan Hıristiyanların fantastik gaz oluşumlarına inanıyor. Antik Hıristiyan'ın bu dünyada hiçbir mülkü yoktu ve bu nedenle göksel mülkiyet payesinin kuruntusuyla yetiniyordu. Dünyada halkın mülkiyeti olmak yerine, kendisini ve paçavra içindeki kardeşlerini "mülkiyetin halkı" olarak tanımlıyordu (<span class="ideitalik1">İncil</span>; 1. Petrus, 2:9). "Stirner"e göre Hıristiyan dünya tasavvuru, Antik dünyanın gerçekten çözülüp dağıldığı dünyadır. Oysa bu, en iyi olasılıkla bir kuruntular dünyasıdır. Burada, Antik tasavvurlar dünyası çözülüp Hıristiyan'ın [imanıyla] dağları da yerinden oynatabildiği, kendisini [kudretli h]issedebildiği ve "mekanik darbenin etkisiz"liğine kadar ilerleyebildiği bir dünya[ya dönüşür]. "Stirner"de insanlar artık dış dünya tarafından belirlenmedikleri gibi artık ihtiyacın mekanik darbesiyle üretmeye de itilmediklerinden ve genel olarak mekanik darbe, dolayısıyla da cinsel ilişki, etkisini yitirmiş olduğundan, insanlar varlıklarını ancak mucize eseri sürdürmüş olabilirler. Elbette Alman muallimler ve ince ruhlular için "Stirner"in gazlılığından hareketle, Antik dünyanın gerçek mülkiyet ve üretim ilişkilerini tanımlamaktansa, aslında Hıristiyan fantezisine sahip olmaktan öte bir şey olmayan Hıristiyan mülkiyet fantezisiyle yetinmek daha kolaydır.</p>

  <p class="normal"><span class="ideitalik1">Jacques le bonhomme</span>'un imgeleminde Antik dünyanın sahibi olan aynı ilk Hıristiyan, gerçekte çoğunlukla sahiplerin dünyasına aitti, bir köleydi ve alınıp satılabiliyordu. Fakat kendi kurgusuyla hoşnut olan "Stirner" önüne geçilmez biçimde sevinç gösterilerini sürdürüyor.</p>

  <p class="indentmetin">"İlk mülkiyet, ilk harikuladelik kazanıldı!" (sf. 124)</p>

  <p class="normal">Stirnerci egoizm, aynı yoldan mülkiyet ve harikuladelikler elde etmeye ve "eksiksiz zaferler" kazanmaya devam ediyor. İlk Hıristiyan'ın Antik dünyayla teolojik ilişkisi, onun tüm mülkiyetinin ve harikuladeliğinin tamamına ermiş prototipini içerir.</p>

  <p class="normal">Hıristiyan'ın bu mülkiyeti şöyle gerekçelendirilir:</p>

  <p class="indentmetin">"Dünya tanrısızlaştırıldı ..., nesnel bir hal aldı; o Benim (yani tinin), dilediğim gibi kullanacağım mülkiyetimdir." (sf. 124)</p>

  <p class="normal">Kastedilen şudur: Dünya tanrısızlaştırıldı, yani kendi bilincime dair fantezilerimden kurtuldu, nesnel hale geldi; dolayısıyla benimle nesnel bir ilişkiye girdi ve beni kendi dilediği nesnelliğe göre kullanıyor; yoksa kesinlikle benim hatırım için değil. Burada Antik çağda nesnel dünyanın hiç var olmadığına ve tanrısal olanın dünyada hüküm sürdüğüne gerçekten inandığını bir kenara bıraksak dahi "Stirner", dünya karşısındaki acizliğinden dolayı sürekli yakınan ve dünya üzerindeki hayali zaferini, kıyamet gününe ertelemek suretiyle ideal bir zafer olarak tanımlayan Hıristiyan tasavvurunu bile çarpıtıyor. Hıristiyanlık ancak, gerçek dünya egemenliği tarafından el konulup sömürülmeye başlandığında, dolayısıyla doğal olarak uhrevi olmaktan da çıktığı zaman, dünyanın sahibi olduğunu tahayyül edebildi. Aziz Max, Genç ile "Çocuk'un dünyası" arasında kurduğu yanlış ilişkinin aynısını Hıristiyan ile Antik dünya arasında da kuruyor, Adam ile Genç'in dünyası arasında kurduğu ilişkinin aynısını Egoist ile Hıristiyan'ın dünyası arasında kuruyor.</p>

  <p class="normal">Dolayısıyla Hıristiyan'ın şimdi bir an evvel tinsizleşmekten ve tıpkı daha önce şeyler dünyasıyla yaptığı gibi, tin dünyasının hükümsüzlüğünü idrak etmekten öte yapacağı bir şey yoktur. Böylece tin dünyasını "dilediğince yönetip kullanabilecek" ve bu sayede kusursuz bir Hıristiyan, bir egoist haline gelecek. Yani, Hıristiyan'ın Antik dünya karşısındaki tutumu, egoistin modern dünya karşısındaki tutumunun ölçütü olur. Bu tinsizliğe hazırlık, yaşamın "neredeyse iki bin yıllık" içeriği idi; elbette bu, temel çağları yalnızca Almanya'da cereyan eden bir yaşamdı.</p>

  <p class="indentmetin">Kutsal ruh <span class="ideitalik1">kimi dönüşümler geçirerek zamanla</span> mutlak fikir haline geldi; ardından o da yine türlü kırılmalar sonunda insan sevgisi, yurttaşlık erdemi, ussallık gibi çeşitli fikirlere ayrıştı." (sf. 125, 126)</p>

  <p class="normal">Alman münzevimiz, burada sorunu yine baş aşağı çeviriyor. İnsan sevgisi fikirleri vb. gibi, özellikle 18. yüzyılda girdikleri yaygın dolaşım yüzünden yüzeyleri tamamen aşınmış olan akçeler, Hegel tarafından mutlak fikrin potasında eritilip yeniden basıldıktan sonra da, tıpkı Prusya'nın kâğıt parası gibi, yurtdışında kıymet kazanmada başarılı olamadılar.</p>

  <p class="normal">Stirner'in tarih anlayışının, yine ve yeniden karşılaştığımız vargısı şudur: "Kavramlar her yerde belirleyici rol oynamalı, kavramlar hayatı düzenlemeli, kavramlar egemen olmalıdır. Hegel'in sistematik ifade kazandırdığı dinsel dünya budur." (sf. 126) Ve bu dünyayı bizim iyi niyetli dar kafalımız o denli gerçek dünya sanıyor ki bir sonraki sayfada (sf. 127) şunu söyleyebiliyor: "Şimdi dünyada yalnızca ve yalnızca tin hüküm sürüyor." Bu kuruntu dünyasına saplanıp kaldığından, (128. sayfada) önce bir "sunak" inşa edip ardından "bu sunağın etrafına" "bir kilise kubbelendirmek" mümkün olabiliyor. "Duvarları" ilerici bacaklara sahip olan ve "daima daha ileriye adım atan" bir kilise bu. "Kısa sürede bu kilise tüm dünyayı kucaklar." O, yani biricik ve uşağı, yani Szeliga, dışarıda durur, "duvarların etrafında dolanırlar ve en dış kıyıya kadar püskürtülürler". "Açlıktan kıvranır halde" Aziz Max uşağına seslenir: "Bir adım daha, işte o zaman Kutsal'ın dünyası kazanmış olacak." Aniden, Szeliga, başının üzerinde bulunan, "en dıştaki uçuruma" "<span class="ideitalik1">batar</span>" –yazınsal bir mucize. Dünya bir küre olduğundan, kilise tüm dünyayı kucaklar hale geldiğinde uçurum ancak Szeliga'nın başının üzerinde bulunabilir. Böylelikle, yerçekimi kanunlarını tersine çevirerek kıçlamasına göğe doğru yol alır ve bu sayede "biricik" doğa bilimine saygınlık kazandırır. Bu, onun için hiç de zor olmaz. Zira 126. sayfaya göre "şeyin doğası ve ilişki kavramı" "Stirner"i ilgilendirmez, "alacağı tutumda ya da varacağı sonuçta ona yol göstermez". Szeliga'nın yerçekimiyle "girdiği ilişki", Szeliga'nın "biricikliği" sayesinde "başlı başına biricik"tir ve yerçekiminin doğasına ya da "başkalarının", örneğin doğa bilimcilerinin onu nasıl "sınıflandırdığına" bağlı değildir. Dahası, sonunda "Stirner", Szeliga'nın "eyleminin" "gerçek" Szeliga'dan "ayırt edilmesine ve insani ölçütlere göre belirlenmesine" de karşı çıkar.</p>

  <p class="indentmetin">Aziz Max böylece sadık uşağı için cennette makul bir yer ayarladıktan sonra, kendi tutkusuna geçiyor. 95. sayfada "darağacı"nın bile "Kutsal'ın rengini" taşıdığını keşfediyor; "insanlar ona temas etmekten korkuyor, onda tekin olmayan, yani yerli olmayan, kendinden olmayan bir şeyler var." Darağacının bu kendinden olmazlığını ortadan kaldırmak için, onu kendi darağacına dönüştürüyor. Bunu yapabilmesinin tek yolu da kendini o darağacına asmaktır. Egoizm için bu son fedakârlığı da Juda'nın aslanı yapar.<sup class="calibre5"><a href="../Text/alman_split_315.html#footnote-74279-240" id="footnote-74279-240-backlink">240</a></sup> Kutsal Hıristiyan, çarmıhı değil, insanları kutsal olmayıştan kurtarmak için kendisini çarmıha gerdirtir. Kutsal-olmayan Hıristiyan ise, darağacını kutsallıktan veya kendini darağacının kendinden olmazlığından kurtarmak için kendini darağacına asar.</p>

  <p class="resim"><img alt="" class="calibre7" src="../Images/99.jpg"/></p>

  <p class="normal">"İlk olağanüstü güzellik, ilk mülkiyet kazanıldı, ilk kesin zafer elde edildi!" Kutsal savaşçı, işte şimdi tarihi alt etti; onu düşüncelere, düşünceden başka bir şey olmayan saf düşüncelere dönüştürdü ve en sonunda karşısında yalnızca bir düşünceler ordusu kaldı. Ve işte bu vaziyette çıkar seferine: O, şimdi, tıpkı eşeğin çarmıhı yüklenmesi gibi "darağacını" sırtına alan Aziz Max ile cennette tekmelerle karşılanıp boynu bükük bir şekilde soluğu yine efendisinin yanında alan uşağı Szeliga, bu düşünceler ordusuyla ya da daha doğrusu bu düşüncelerin sadece kutsal halesiyle çarpışmaya giderler. Bu kez, bir dolu ahlak vecizesi, özdeyiş ve atasözüyle kutsala karşı kavgaya atılma rolünü üstlenen Sanço Panza'dır; Don Kişot'sa onun yumuşak başlı sadık uşağı olarak çıkar sahneye. Namuslu Sanço, tıpkı bir zamanlar <span class="ideitalik1">caballero Manchego</span>'nun<sup class="calibre5"><a href="../Text/alman_split_316.html#footnote-74279-241" id="footnote-74279-241-backlink">241</a></sup> dövüştüğü yüreklilikle dövüşür ve yine tıpkı onun gibi, birkaç kez Moğol koyun sürüsünü bir kalabalık hayaletler kümesi sanmayı ihmal etmez. Tombul Maritornes<sup class="calibre5"><a href="../Text/alman_split_317.html#footnote-74279-242" id="footnote-74279-242-backlink">242</a></sup>, "zaman içinde türlü kırılmalara uğrayıp çeşitli değişimlerden geçerek" kansızlık hastalığına yenik düşen iffetli bir Berlinli terzi kadına<sup class="calibre5"><a href="../Text/alman_split_318.html#footnote-74279-243" id="footnote-74279-243-backlink">243</a></sup> dönüşmüştür, Aziz Sanço da ona bir ağıt yakmaya başlar. Öyle bir ağıt ki, tüm stajyer öğretmenleri ve muhafız subaylarını, Rabelais'nin, dünyayı kurtaran "savaşçının ilk silahı pantolonunun düğmeliğidir"<sup class="calibre5"><a href="../Text/alman_split_319.html#footnote-74279-244" id="footnote-74279-244-backlink">244</a></sup> sözünün bilincine vardırdı.</p>

  <p class="normal">Sanço Panza kahramanlıklarını, karşısındaki düşünce ordusunun tamamını, önemsizliği ve boşluğu içinde <span class="ideitalik1">kavrayarak</span> gerçekleştiriyor. Bütün o büyük harekât, sonunda her şeyi olduğu gibi bırakan, yalnızca tasavvurunu, üstelik şeylere dair değil, şeylere ilişkin felsefi söylemlere dair tasavvurunu değiştiren yavan bir kavrayışla sınırlı.</p>

  <p class="normal">Velhasıl Antikler Çocuk, Zenci, Zencimsi Kafkas, Hayvan, Katolik, İngiliz felsefesi, Eğitimsiz, Hegelci-olmayan, şeyler dünyası, gerçekçi olarak; Modernler ise Genç, Moğol, Moğolumsu Kafkas, İnsan, Protestan, Alman Felsefesi, Eğitimli, Hegelci, düşünceler dünyası, idealist bir biçimde ortaya çıktıktan sonra, Muhafızlar Konseyi'nde ezelden beridir karar altına alınan her şey gerçekleştikten sonra, nihayet zamanı geldi. Daha önce adam, Kafkas, Kafkasyalı Kafkas, kusursuz Hıristiyan olarak, uşak kıyafeti içinde, "aynadan belirsiz bir sözde" (<span class="ideitalik1">İncil</span>; 1 Korintliler, 13:12) görülüp beliren Antik ve Modern insanın negatif birliği, artık şimdi, Stirner'in çilesinin, darağacında can vermesinin ve Szeliga'nın şanlı göğe yükselişinin ardından, en basit terminolojiye dönerek gökte bulutlar üstünde büyük bir güç ve ihtişam içinde ortaya çıkabilir.<sup class="calibre5"><a href="../Text/alman_split_320.html#footnote-74279-245" id="footnote-74279-245-backlink">245</a></sup> "Bu şu demek": Önceden "Kişi" olan (bkz: "Eski Ahit'in Ekonomisi"), şimdi "<span class="ideitalik1">Ben</span>" haline gelmektedir; realizmle idealizmin, şeyler dünyası ile tin dünyasının negatif birliği. Realizmle idealizmin bu birliğini Schelling, "kayıtsızlık" olarak adlandırır; ya da Berlin şivesine çevirirsek: <span class="ideitalik1">Jleichjiltigkeit</span>. Hegel'de, bu iki momenti ortadan kaldıran negatif birlik olur. Namuslu Alman spekülatörü Aziz Max hâlâ uykularını kaçıran "karşıtların birliği" ile tatmin olmaz. O, bu birliği, "cismani bir bireyde", "tam tekmil er kişide" vücut bulmuş halde karşısında görmek istiyor; bu istek ilhamını da Feuerbach'ın "<span class="ideitalik1">Anekdot</span>"ta ve "<span class="ideitalik1">Geleceğin Felsefesi</span>"nde dile getirdiği görüşlerden alıyor. Anlayacağımız, şimdiye kadarki dünyanın sonunda ortaya çıkan Stirner'in bu "Ben"i, bir "cismani birey" değil, Hegelci yöntemle oluşturulan ve apozisyonlarla desteklenen bir kategoridir. Bu kategorinin daha sonraki "pire sıçramalarının" izini Yeni Ahit'te süreceğiz. Burada yalnızca, bu Ben'in, son tahlilde, Hıristiyan dünyası hakkında, Hıristiyan'ın şeyler dünyası hakkında sahip olduğu kuruntuların tıpatıp aynılarına sahip olması sebebiyle ortaya çıktığını belirtmekle yetineceğiz. Hıristiyan nasıl ki şeyler dünyasını, onun hakkında "kafasına" fantastik zırvalar "koyarak" ele geçiriyorsa, "Ben" de Hıristiyan dünyasını, yani düşünceler dünyasını, onun hakkındaki bir dizi fantastik kuruntuları sayesinde ele geçiriyor. Hıristiyan'ın dünyayla olan ilişkisine dair kuruntuları neyse, "Stirner" ona inanıyor, güvenilir buluyor ve safdillikle aynen taklit ediyor.</p>

  <p class="indentmetin">"Bu yüzden, insanın <span class="ideitalik1">amellerle değil</span>, <span class="ideitalik1">yalnızca iman yoluyla</span> adil olduğu kanısındayız." (<span class="ideitalik1">İncil</span>, Romalılar; 3:28)</p>

  <p class="normal">Modern dünyanın da çözülerek soyut düşünceler dünyasına dönüştüğünü düşünen <span class="ideitalik1">Hegel</span>, modern filozofun görevini, antik filozofun görevinin aksine, şu şekilde tanımlar: Antikler gibi kendini "doğal bilinç"ten kurtarmak ve "bireyi dolaysız duyusal tarzdan arındırıp onu inanan ve düşünen bir özne" (tin) "haline getirmek" yerine; "sağlam, kesin, sabit fikirleri ortadan kaldırmak." Bunu, diye ekler, "diyalektik" yerine getirir. (<span class="ideitalik1">Fenomenoloji</span>, sf. 26-27) "Stirner"in Hegel'den farkı, aynı şeyi diyalektiğe başvurmadan yapmasıdır.</p>

  <p class="h2baslik">6. Özgürler</p>

  <p class="normal">"Özgürler"in burada ne işi olduğunu, Eski Ahit'in Ekonomisi açıklıyor. Ben'e bu kadar yaklaşmışken, şimdi yeniden belirsiz bir uzaklığa düşmüş olmasında bizim bir kabahatimiz yok. "Kitap"ın daha 20. sayfasından sonra doğruca Ben'e geçmemiş olmamızın suçlusu ise hiç değiliz.</p>

  <p class="ortaitalik">A) Politik Liberalizm</p>

  <p class="normal">Aziz Max ve seleflerinin liberalizm eleştirisinin anahtarı Alman burjuvazisinin tarihidir. Bu tarihin Fransız Devrimi sonrasındaki bazı etmenlerine dikkat çekelim.</p>

  <p class="normal">Almanya'nın geçtiğimiz yüzyılın sonundaki durumu, Kant'ın "<span class="ideitalik1">Pratik Usun Eleştirisi</span>"ne olduğu gibi yansımaktadır. Fransız burjuvazisi, tarihin bugüne kadar tanık olduğu en muazzam devrim aracılığıyla iktidara yükselip Avrupa kıtasını ele geçirdiği sırada; politik kurtuluşunu zaten elde etmiş olan İngiliz burjuvazisi, sanayide devrimci bir atılım gerçekleştirdiği ve Hindistan'ı politik olarak, dünyanın geri kalanını da ticari bakımdan boyunduruğu altına aldığı sırada, aciz Alman kentlileri "iyi niyet" göstermenin ötesine geçemedi. Kant, hiçbir sonuç vermese bile "iyi niyet"le teselli buluyor ve bu iyi niyetin <span class="ideitalik1">gerçekleştirilmesini</span>, onunla bireylerin ihtiyaçları ve güdüleri arasındaki uyumu <span class="ideitalik1">öteki dünya</span>ya bırakıyordu. Kant'ın bu iyi niyeti tamı tamına, küçük çıkarlarını asla bir sınıfın ortak ulusal çıkarları düzeyine çıkartamayan ve bu yüzden de sürekli olarak diğer ulusların burjuvaları tarafından sömürülen Alman kentlilerinin acizliğine, ezikliğine, sefilliğine karşılık gelir. Bu küçük yerel çıkarlar, Alman kentlilerinin bir yandan gerçek anlamda yerel ve bölgesel dar kafalılığıyla, öte yandan da onların kozmopolit kibriyle örtüşüyordu. Reform'dan itibaren Almanya'nın gösterdiği gelişme, genel olarak, tamamen küçük burjuva bir karakter taşıyordu. Eski feodal aristokrasi, köylü savaşları sırasında büyük ölçüde yok olmuştu. Geriye kalanlarsa ya kendilerine giderek belli bir bağımsızlık kazanan ve en minimal, en ufak kasabasal ölçekte mutlak monarşiyi taklit eden, doğrudan krala bağlı küçük ötesi prensliklerdi; ya da küçük çiftliklerinden elde ettikleri azıcık servetlerini yiyip bitirdikten sonra küçük ordularda ve resmî dairlerde aldıkları önemsiz mevkiler sayesinde yaşayan pek büyük olmayan toprak sahipleriydi; veyahut da en mütevazı İngiliz <span class="ideitalik1">Squire</span>'ının<sup class="calibre5"><a href="../Text/alman_split_321.html#footnote-74279-246" id="footnote-74279-246-backlink">246</a></sup> ya da Fransız <span class="ideitalik1">gentilhomme de province</span>'ının<sup class="calibre5"><a href="../Text/alman_split_322.html#footnote-74279-247" id="footnote-74279-247-backlink">247</a></sup> utanacağı bir yaşam sürdüren dünyadan habersiz toprak soylularıydı. Tarım ne parselleme usulü ne de büyük ölçekli ziraat olarak tanımlanabilecek bir yöntemle yürütülüyordu ve bu yöntem, derebeyine bağımlılık ile angaryanın sürmesine rağmen köylülüğü hiçbir zaman kurtuluş arayışına sevk etmiyordu. Çünkü bir yandan bu işletme tarzının kendisi aktif bir devrimci sınıfın ortaya çıkmasına izin vermiyor, öte yandan da böylesi bir köylü sınıfına karşılık gelecek, onun yanında duracak devrimci bir burjuvazi bulunmuyordu.</p>

  <p class="normal">Kentlilere gelince, burada yalnızca birkaç önemli faktörü vurgulayabiliriz. Keten manifaktürünün, yani Almanya'da çıkrığa ve el tezgâhına dayalı sanayinin, tam da, bu hantal âletler İngiltere'de makineler tarafından ıskartaya çıkarıldığı sırada belli bir önem kazanmaya başlamış olması dikkat çekicidir. En karakteristik olanı da Alman orta sınıfının <span class="ideitalik1">Hollanda</span> karşısındaki konumudur. Hollanda, Hansa Birliği'nin<sup class="calibre5">[80]</sup> ticari bakımdan önem kazanan tek parçası, birlikten ayrılarak iki liman (Hamburg ve Bremen) dışında Almanya'nın dünya ticaretiyle ilişkisini kesti ve o günden sonra Alman ticaretinin tümüne egemen oldu. Alman kentlileri Hollandalıların sömürüsüne sınır koyamayacak kadar güçsüzdü. Küçük Hollanda'nın burjuvazisi, gelişmiş sınıf çıkarlarıyla, sayıca kendisinden çok daha kalabalık fakat küçük çıkarlar çatışmaları nedeniyle bölünmüş olan kayıtsız Alman kentlilerinden çok daha güçlüydü. Çıkarların bölünmüşlüğü, politik örgütlenmenin de küçük prenslikler ve özgür imparatorluk kentleri<sup class="calibre5">[81]</sup> halindeki bölünmüşlüğüyle örtüşüyordu. Gerekli <span class="ideitalik1">ekonomik</span> koşullar yoksa bir ülkede <span class="ideitalik1">politik</span> merkezileşme nasıl ortaya çıkabilirdi ki? Her bir yaşam alanında (ne zümrelerden ne de sınıflardan söz etmek mümkün, olsa olsa, bir zamanlar var olan zümrelerden ve doğmamış sınıflardan bahsedilebilir) hüküm süren acizlik, bunlardan herhangi birinin egemenliği kendi eline geçirmesine izin vermiyordu. Bunun kaçınılmaz sonucu, burada en sakat haliyle, yarı-otokrat biçimiyle vuku bulan mutlak monarşi döneminde, iş bölümü nedeniyle kamu çıkarlarının yönetiminden sorumlu olan özel alanın, modern bürokraside iyice ilerletilen olağandışı bir bağımsızlık kazanması oldu. Böylelikle devlet kendisini görünüşte bağımsız bir güç olarak yapılandırdı ve başka ülkelerde yalnızca geçici olan bu konumunu –geçiş aşaması– Almanya'da bugüne dek korudu. Bu konum, hem başka hiçbir yerde rastlanmayan sadık memur bilincini, hem de Almanya'da devlet hakkında geçerliği olan tüm yanılsamaları ve bu ülkede teorisyenlerin kentlilere karşı sahip oldukları zahiri bağımsızlığı; yani bu teorisyenlerin kentlilerin çıkarlarını ifade ettikleri biçim ile bu çıkarlar arasındaki görünürdeki çelişkiyi açıklar.</p>

  <p class="normal">Gerçek sınıf çıkarlarına dayalı Fransız liberalizminin Almanya'da aldığı karakteristik biçimi yine Kant'ta buluyoruz. Ne o, ne de onun yaldızlayarak sözcülüğünü yaptığı Alman kentlileri, burjuvazinin bu teorik düşüncelerinin temelinde maddi çıkarların ve maddi üretim ilişkileri tarafından belirlenen belli bir <span class="ideitalik1">iradenin</span> yattığını fark edebildi. Kant, bu yüzden bu teorik terimi, ifade ettiği çıkarlardan kopardı; Fransız burjuvazisinin iradesinin maddi saiklerce belirlenimlerini, "<span class="ideitalik1">özgür iradenin</span>", kendinde ve kendisi için iradenin, insan iradesinin <span class="ideitalik1">saf</span> öz-belirlenimleri haline getirdi ve böylece onu tamamen ideolojik-kavramsal belirlenimlere ve ahlaki postulatlara dönüştürdü. Dolayısıyla, Alman küçük burjuvaları, bu enerjik burjuva liberalizminin hem Terör Dönemi'nde hem de arsız burjuva kâr elde etme sürecinde kendini gösteren pratiği karşısında dehşete kapıldı.</p>

  <p class="normal">Napolyon'un egemenliği altında Alman kentlileri küçük ticaretlerini ilerletip büyük yanılsamalarını daha da pekiştirdiler. Söz konusu dönemde Almanya'da hüküm süren küçük ticaret ruhuyla ilgili olarak Aziz Sanço, yalnızca onun erişebildiği edebi kaynaklardan alıntılar yapmak için Jean Paul'a bakabilir. Kendilerini hindiba içmeye zorladığı<sup class="calibre5">[82]</sup>, zorunlu askerlik ve askerlere barınacak yer sağlama gibi uygulamalarla huzurlarını kaçırdığı için Napolyon'a sövüp sayan Alman yurttaşları tüm ahlaki nefretlerini ona, tüm hayranlıklarını da İngiltere'ye yöneltmişlerdi. Oysa Napolyon, Alman Augeas ahırını<sup class="calibre5"><a href="../Text/alman_split_323.html#footnote-74279-248" id="footnote-74279-248-backlink">248</a></sup> temizleyerek ve uygar iletişim araçları kurarak onlara büyük hizmetlerde bulunurken, İngiltere onları <span class="ideitalik1">à tort et à travers</span><sup class="calibre5"><a href="../Text/alman_split_324.html#footnote-74279-249" id="footnote-74279-249-backlink">249</a></sup> sömürmek için fırsat kolluyordu. Alman prensleri ise aynı küçük burjuva zihniyetle, meşruiyet ilkesi uğruna, devrime karşı mücadele ettiklerini sanıyorlarken, aslında İngiliz burjuvazisinin paralı askerlerinden başka bir şey değildiler. Bu genel yanılgılar içerisinde, yanılgıya kapılma ayrıcalığına sahip zümrelerin –ideologların, muallimlerin, öğrencilerin, Tugendbundçuların<sup class="calibre5">[83]</sup>– büyük konuşup çalım satmaları ve genel hayalcilikle kayıtsızlığa, buna denk düşen tumturaklı bir ifade kazandırmaları eşyanın doğası gereğiydi.</p>

  <p class="normal">Temmuz devrimiyle<sup class="calibre5"><a href="../Text/alman_split_325.html#footnote-74279-250" id="footnote-74279-250-backlink">250</a></sup> –yalnızca birkaç ana noktaya değindiğimiz için ara dönemi geçiyoruz– gelişmiş bir burjuvaziye karşılık gelen politik biçimler, Almanlara dışarıdan dayatıldı. Ne var ki Almanya'daki ekonomik ilişkiler, bu politik biçimlere uygun bir gelişmişlik düzeyinden henüz çok uzak olduğundan, kentliler bu biçimleri yalnızca soyut fikirler olarak, kendinde ve kendisi için geçerli ilkeler, temiz yürekli dilekler ve söylemler olarak, iradenin ve insanın nasıl olması gerektiğine dair Kantçı öz-belirlenimler olarak benimsedi. Bu yüzden bu biçimlere, diğer uluslara göre çok daha ahlaki ve kayıtsız bir tutum aldılar; yani, son derece garip bir dar kafalılık sergilediler ve tüm çabalarında başarısızlığa uğradılar.</p>

  <p class="normal">Nihayet, Almanya'nın dışında kalmasının giderek imkânsız hale geldiği, şiddetlenerek artan dış ülkelerin rekabeti ve dünya ticareti, Almanya'daki bölünmüş yerel çıkar gruplarını belli ortak bir tutum benimsemeye zorladı. Özellikle 1840'tan sonra, Alman kentlileri bu ortak çıkarlarını nasıl koruyacağını düşünmeye başladılar, tutumları ulusal ve liberal bir nitelik kazandı; koruyucu gümrük vergileri ve yasalar talep ettiler. Yani artık neredeyse Fransız burjuvazisinin 1789'daki konumuna gelmişlerdi.</p>

  <p class="normal">Liberalizm ve devlet, Berlinli ideologların yaptığı gibi, Almanların yerel izlenimlerinden hareketle değerlendirilir, hatta liberalizmi ona kaynaklık eden ve onlar olmadan var olamayacağı gerçek çıkarlar ile ilişkisini görmek yerine, ona dair Alman burjuva yanılsamaların eleştirisiyle yetinilirse, elbette dünyanın en bayağı sonuçlarına ulaşılır. En yakın zamanlara kadar ifade bulan biçimiyle bu Alman liberalizmi, görmüş olduğumuz gibi, popüler haliyle bile, <span class="ideitalik1">gerçek</span> liberalizme hayranlık, ona dair ideolojidir. Dolayısıyla içeriğini tümüyle felsefeye, saf kavramsal belirlemelere, "rasyonel idrak"a dönüştürmek ne kadar da kolaydır! Yani insan, yerleşik liberalizmi bile yalnızca, Hegel'in ve ona bağımlı muallimlerin sunduğu yüceltilmiş biçimiyle tanıyacak kadar talihsizse, vargıları istisnasız kutsal âleme ait olacaktır. Sanço bize bunun acıklı bir örneğini sunacak.</p>

  <p class="normal">"Son zamanlarda" aktif dünyada burjuvazinin egemenliği üzerine "o kadar çok şey söylendi ki" daha Berlinli Buhl tarafından Almancaya çevrilen L. Blanc<sup class="calibre5">[84]</sup> vb. aracılığıyla "bu havadislerin Berlin'e de ulaşmış olmasına" ve rahatları yerinde muallimlerin bile ilgisini çekmesine "şaşmamak gerek". (<span class="ideitalik1">Wigand</span>, sf. 190) Bu arada "Stirner"in, daha önce Hegel'i sömürürken sergilediği gibi ve şimdi yeni bir örneğini göreceğimiz, yaygın görüşleri kendine mal etme yöntemiyle "verimli ve yararlı bir tarz benimsemiş olduğu" (<span class="ideitalik1">Wigand</span>, agy.) söylenemez.</p>

  <p class="normal">Son zamanlarda liberallerle burjuvaların özdeşleştirildiği, muallimimizin gözünden kaçmıyor. Aziz Max, burjuvaziyi dürüst kentlilerle, küçük Alman kentlileriyle özdeşleştirdiğinden, kendisine aktarılanları, gerçekte olduğu gibi ve bütün yetkin yazarlarca ifade edildiği gibi –yani, liberal söylemlerin, burjuvazinin reel çıkarlarının idealist ifadesi olduğunu– değil, tam aksine, burjuvanın nihai amacının eksiksiz bir liberal, bir yurttaş haline gelmek olduğu anlamında kavrıyor. Aziz Max'a göre burjuva <span class="ideitalik1">citoyen</span>'in hakikati değil, <span class="ideitalik1">citoyen</span> burjuvanın hakikatidir. Alman olduğu kadar kutsal da olan bu anlayış öyle noktalara varıyor ki, 130. sayfada "Burjuvazi" (bunu burjuvazinin egemenliği diye okumak gerek) bir "düşünceye, <span class="ideitalik1">yalnızca ve yalnızca</span> bir <span class="ideitalik1">düşünceye</span>" dönüştürülürken, "Devlet", tek tek burjuvalara "İnsan Hakları"yla <span class="ideitalik1">İnsan</span>'ın haklarını, yani hakiki kutsamayı bahşeden "Hakiki İnsan" olarak ortaya çıkıyor. Ve tüm bunlar, devlet ve insan hakları hakkındaki yanılgılar <span class="ideitalik1">Alman-Fransız Yıllıkları</span>'nda yeterince ortaya konmuşken oluyor.<sup class="calibre5"><a href="../Text/alman_split_326.html#footnote-500-45" id="footnote-500-45-backlink">*45</a></sup> Aziz Max'ın 1845 yılında "<span class="ideitalik1">Savunmalı Yorum</span>"da nihayet fark edebildiği bir gerçek. Böylece artık burjuvayı, onu bir liberal olarak, kendisinden, ampirik burjuva olarak ayırmak suretiyle kutsal liberale dönüştürebildiği gibi, devleti de "Kutsal"a ve burjuvayla modern devlet arasındaki ilişkiyi, kutsal bir ilişkiye, <span class="ideitalik1">külte</span> dönüştürebilir. (sf. 131) Bunu yaparak da politik liberalizm eleştirisini aslında tamamlamış oluyor. Onu "Kutsal"a dönüştürmüş oluyor.<sup class="calibre5"><a href="../Text/alman_split_327.html#footnote-500-46" id="footnote-500-46-backlink">*46</a></sup></p>

  <p class="normal">Burada, Aziz Max'ın bu kendi mülkiyetini tarihsel süslemelerle nasıl cilalayıp parlattığına dair birkaç örnek vermek istiyoruz. Bu uğurda, kendisine tarih simsarlığı yapan Aziz Bruno'nun ufak bir teslimat sözleşmesi karşılığında hakkında birkaç veri sağladığı Fransız Devrimi'ni kullanıyor.</p>

  <p class="normal">Aziz Bruno'un <span class="ideitalik1">Anılar</span>'ı<sup class="calibre5"><a href="../Text/alman_split_328.html#footnote-74279-253" id="footnote-74279-253-backlink">253</a></sup> aracılığıyla Bailly'den alıntılanan birkaç sözcük vasıtasıyla, Genel Meclis'in<sup class="calibre5">[85]</sup> toplanmasıyla "o güne kadar tebaa olanlar, mülk sahibi olduklarının bilincine" "ulaşırlar". (sf. 132) Tam aksine <span class="ideitalik1">mon brave</span><sup class="calibre5"><a href="../Text/alman_split_329.html#footnote-74279-254" id="footnote-74279-254-backlink">254</a></sup>, o güne kadar mülk sahibi olanlar, bu sayede, artık tebaa olmadıkları yönünde bilinçlerini işletirler. Bu çok öncesinden ulaşılmış bir bilinçtir; örneğin fizyokratlar<sup class="calibre5">[86]</sup> arasında, ve Linguet (Thèorie de lois civiles, 1767), Mercier, Mably'de genel olarak burjuvalara karşı polemikte ve genel olarak fizyokratlara karşı yazılarda. Bunun ne anlama geldiği de daha devrimin en başında, örneğin Brissot, Fauchet, Marat tarafından, Cercle Social<sup class="calibre5">[87]</sup> içinde ve Lafayette'in tüm demokrat muhalifleri tarafından hemen kavranmıştı. Aziz Max, meseleyi, kendi tarih simsarının aktardığından bağımsız olarak gerçekte geliştiği gibi ele almış olsaydı, "Bailly'nin sözleri elbette kulağa [sanki her bir kişi artık mülkiyet sahibiymiş gibi... burjuvazi... mülk sahiplerinin egemenliğini ifade ediyormuş... ve mülk sahipleri artık <span class="ideitalik1">par exellence</span> burjuvazi olmuşlar gibi] "çalındığı"na şaşırmayacaktı.<sup class="calibre5"><a href="../Text/alman_split_330.html#footnote-74279-255" id="footnote-74279-255-backlink">255</a></sup></p>

  <p class="indentmetin">[...] Daha 8 Temmuz'da Autun Piskoposu<sup class="calibre5"><a href="../Text/alman_split_331.html#footnote-74279-256" id="footnote-74279-256-backlink">256</a></sup> ve Barére [her bir insanın], bireyin yasama meclisi açısından önem taşıdığı yanılgısını [ortadan kaldırdılar]; bu, seçmenlerin tamamen güçsüz olduğunu gösterdi. Milletvekillerinin çoğunluğu egemen oldu." [Stirner, age, sf. 132]</p>

  <p class="indentmetin">"Autun Piskoposu'nun ve Barére'nin açıklaması" 4 Temmuz'da piskopos tarafından teklif edilen bir <span class="ideitalik1">önergeydi</span> ve Barére'nin başka pek çoklarıyla birlikte 8 Temmuz'da önergeyi desteklemekten başka bir seçeneği yoktu. Önerge, 9 Temmuz'da görüşüldü; o yüzden Aziz Max'ın neden "8 Temmuz"dan söz ettiği anlaşılır değil. Bu önerge kesinlikle "her insanın, her bireyin önemli olduğu yanılsaması"nı "ortadan kaldırmadı"; ama <span class="ideitalik1">cahiers</span>'in vekillere sağladığı bağlayıcı gücü, yani "her insanın, her bireyin" değil 177 feodal <span class="ideitalik1">bailliages</span>'in ve 431 <span class="ideitalik1">division des ordes</span>'in gücünü ve nüfuzunu ortadan kaldırdı. Önergeyi hayata geçiren Meclis, eski feodal Genel Meclis'in karakteristik özelliklerini ıskartaya çıkarttı.<sup class="calibre5">[88]</sup> Üstelik o zaman mesele halk temsili konusunda değil son derece pratik, temel sorunlar konusunda doğru bir teori bulmaktı. Broglie'nin ordusu Paris'i köşeye kıstırmış durumdaydı ve her geçen gün daha da yaklaşıyordu. Başkentte son derece telaşlı bir atmosfer vardı. <span class="ideitalik1">Jeu de paume</span> ve <span class="ideitalik1">lit de justice</span>'in<sup class="calibre5">[89]</sup> üzerinden daha on beş gün geçmemişti ki sarayda aristokrasi ve ruhban sınıfı Ulusal Meclis'e karşı komplolar tertiplemeye başlamıştı. Son olarak, eyaletlerde hâlâ var olan feodal gümrük duvarları yüzünden ve feodal tarım sisteminin bir sonucu olarak, eyaletlerin büyük bölümü açlığın pençesinde kıvranıyordu ve büyük bir para kıtlığı yaşanıyordu. O sırada sorun, Talleyrand'ın bizzat belirttiği gibi, <span class="ideitalik1">assemblée essentiellement active</span><sup class="calibre5"><a href="../Text/alman_split_332.html#footnote-74279-257" id="footnote-74279-257-backlink">257</a></sup> oluşturmaktı; oysa aristokrasinin ve diğer gerici grupların <span class="ideitalik1">cahiers</span>'i, Saray'a Meclis'in kararının vekillerin arzularını yansıtmadığını açıklaması için bir olanak sağladı. Meclis, Talleyrand'ın önergesini hayata geçirerek bağımsızlığını ilan etti ve bunun için gerekli gücü eline geçirdi. Politik alanda bu ancak politik biçimin çerçevesi içinde ve Rousseau'nun vs. mevcut teorilerinden yararlanılarak yapılabilirdi. (Bakınız: Barére de Vieuzac, "<span class="ideitalik1">Le point du jour</span>" 1789, sf. 15-17) Ulusal Meclis bu adımı atmak zorundaydı, çünkü arkasındaki muazzam halk kitlesi tarafından ileriye doğru itiliyordu. Dolayısıyla, böyle yapmakla kendisini "göbek bağını tamamen kesmiş, kuralsız, son derece bencil bir yasama organı"na (sf. 147) dönüştürmüş olmadı; aksine, böylece kendini Fransızların ezici çoğunluğunun <span class="ideitalik1">gerçek organına</span> dönüştürdü. Aksi takdirde, bu ezici halk çoğunluğu sonradan "göbek bağlarını tamamen kesen son derece bencil" vekilleri nasıl ezdilerse bu meclisi de öyle ezerlerdi. Oysa Aziz Max, kendi tarih simsarının yardımıyla, burada yalnızca teorik bir sorunun çözümünü görüyor. Kurucu Meclisi, Bastille baskınından altı gün önce, bir dogma üzerine tartışmalar yürüten bir <span class="ideitalik1">kilise papazları</span> konseyiyle karıştırıyor! "Her insanın, her bireyin önemi" meselesi, üstelik, yalnızca demokratik olarak seçilmiş temsile dayalı bir kurumda ortaya çıkabilir ve devrim boyunca da yalnızca Kongre'de ve <span class="ideitalik1">cahiers</span> meselesinde olduğu gibi ampirik nedenlerle tartışma konusu edilebilir. Kurucu Meclis'in teorik olarak <span class="ideitalik1">da</span> saptadığı bir sorun, egemen bir <span class="ideitalik1">sınıfın</span> temsil organı ile egemen <span class="ideitalik1">zümrelerin</span> temsil organı arasındaki farktı; ve, burjuva sınıfın bu politik egemenliği her bir bireyin konumu ile belirleniyordu, zira bunu da o dönem hüküm süren üretim ilişkileri belirlemekteydi. Temsili sistem, modern burjuva toplumun son derece özgün, tıpkı modern zamanların yalıtık bireyi gibi, ondan ayrılması mümkün olmayan bir ürünüydü.</p>

  <p class="indentmetin">Aziz Max nasıl ki burada 177 <span class="ideitalik1">baillages</span> ve 431 <span class="ideitalik1">divisions des ordes</span>'i "bireyler"le karıştırıyorsa, sonra da aynı şekilde mutlak monarkta ve onun <span class="ideitalik1">car tel est notre plaisir</span>'inde<sup class="calibre5"><a href="../Text/alman_split_333.html#footnote-74279-258" id="footnote-74279-258-backlink">258</a></sup> meşruti monarka karşı "birey"in egemenliğini, "hayaletin egemenliğini" (sf. 141); aristokratta ve lonca üyesinde de yurttaşa karşı yine "birey"i (sf. 137) görmektedir.</p>

  <p class="indentmetin">"Devrim <span class="ideitalik1">gerçekliği</span> değil, bu gerçekliği, bu belirli varoluş biçimini hedef alıyordu." (sf. 145)</p>

  <p class="indentmetin">Demek ki her aşamada ticaretin gelişimini engelleyen mevcut toprak beyliği, vergiler, angaryalar sistemine karşı değil [...]</p>

  <p class="normal">[...]<sup class="calibre5"><a href="../Text/alman_split_334.html#footnote-74279-259" id="footnote-74279-259-backlink">259</a></sup> "Stirner", "'iyi yurttaşlar' açısından, [onları] ve onların ilkelerini [kimlerin savunduğunun, m]utlak ya da meşruti bir krallık mı yoksa bir cumhuriyet mi vb. önemli olmadığını düşünüyor. Bir Berlin meyhanesinde sakince biralarını yudumlayan "iyi yurttaşlar" açısından elbette bunun bir 'önemi' yoktur; fakat tarihsel burjuvalar açısından kesinlikle fark eder. "İyi yurttaş" "Stirner", burada da tüm bölüm boyunca yaptığı gibi Fransız, Amerikan ve İngiliz burjuvalarını Berlin'in iyi, dar kafalı birahane müdavimleriyle karıştırıyor. Yukarıdaki cümle, politik yanılsama dilinden günlük sade dile çevrilecek olursa şu anlama gelir: Burjuva açısından kendisinin sınırsız bir egemenlik mi sürdürdüğünün, yoksa ekonomik iktidarını diğer sınıflarla mı paylaştığının "bir önemi yoktur". Aziz Max, mutlak bir kralın ya da bir başkasının burjuvaları en az kendisi kadar başarılı bir biçimde savuna<span class="ideitalik1">bileceğini</span> düşünüyor; üstelik de, "onların", devlet iktidarını "<span class="ideitalik1">chacun pour soi, chacun chez soi</span>"ya<sup class="calibre5"><a href="../Text/alman_split_335.html#footnote-74279-260" id="footnote-74279-260-backlink">260</a></sup> tabi kılmaktan ve onu bu amaçla kullanmaktan ibaret olan "ilkelerini" savunabilecek bir "mutlak monark"ın! Aziz Max, burjuvazinin kendisini savunma işini "mutlak monark"a emanet ettiği, ticareti ve sanayisi gelişmiş, güçlü bir rekabetin hüküm sürdüğü tek bir ülke göstersin bize bakalım!</p>

  <p class="normal">Tarihsel burjuvaları, tarihten yoksun Alman dar kafalılara dönüştürdükten sonra, Stirner'in elbette "halinden memnun yurttaşlar ve sadık memurlar"ın (!!) –yalnızca "kutsal" Alman topraklarında kendilerini gösterme cesareti bulan iki hayalet– dışında bir burjuva tanımasına da gerek kalmıyor ve tüm bu sınıfı "uysal uşaklar" adı altında toplayabiliyor (sf. 138). Londra, Manchester, New York ve Paris borsalarındaki uysal uşaklara bir baksın bakalım. Aziz Max, hazır hızını almışken, <span class="ideitalik1">the whole hog</span> gidebilir<sup class="calibre5"><a href="../Text/alman_split_336.html#footnote-74279-261" id="footnote-74279-261-backlink">261</a></sup> ve <span class="ideitalik1">Yirmi Bir Forma</span>'nın, "liberalizm, bizim mevcut koşullarımıza uyarlanmış rasyonel kavrayıştır"<sup class="calibre5"><a href="../Text/alman_split_337.html#footnote-74279-262" id="footnote-74279-262-backlink">262</a></sup> diyen teorisyenlerinden birine inanarak, "liberallerin aklın savaşçıları olduğunu" ilan edebilir. Almanların liberalizm hakkındaki ilk yanılgılarından ne kadar az kurtulmuş oldukları bu cümlelerden anlaşılmaktadır. "İbrahim, umut edilecek bir şey olmadığından umuda inandı, ... ve imanı ona hakkaniyet olarak mahsup edildi." (<span class="ideitalik1">İncil</span>; Romalılar; 4:18 ve 22)</p>

  <p class="indentmetin">"Devlet, iyi yurttaşları riske girmeden düşük ödeme yapabilsin diye iyi ödeme yapıyor; iyi ücret verip kendine uşaklar temin ederek, onlardan, iyi yurttaşları için bir koruma gücü, yani polis teşkilatı oluşturuyor; iyi yurttaşlar da işçilerine daha da düşük ödemeler yapmak için devlete seve seve yüksek vergiler veriyor." (sf. 152)</p>

  <p class="normal">Bunun anlamı şudur: Burjuvalar devletlerine iyi ödeme yapar ve risk almadan düşük ödemeler yapabilsinler diye bunun bedelini ulusun ödemesini sağlarlar. İyi ödemeler yaparak devletin uşakları arasından kendilerini koruyacak bir güç, bir polis teşkilatı meydana getirirler. Kendileri vergilerini seve seve ödedikleri gibi ulusa yüksek vergiler ödetirler ki; kendi ödediklerini, riske girmeden işçilerinin sırtına vergi olarak (emek ücretinden kesinti olarak) yeniden yükleyebilsinler. "Stirner" burada, emek ücretinin burjuvanın proletere ödediği bir harç, bir vergi olduğu şeklinde yeni bir ekonomik keşif yapıyor; oysa diğerleri, dünyevi iktisatçılar, vergileri, proleterin burjuvaya ödediği bir harç olarak görür.</p>

  <p class="normal">Bizim kutsal kilise papazımız şimdi kutsal burjuvaziden, Stirnerci "biricik" proletaryaya geçiyor (sf. 148). Bu proletarya, "dolandırıcılardan, metreslerden, hırsızlardan, soygunculardan ve katillerden, kumarbazlardan, işi olmayan mülksüz kimselerden ve uçarı bireylerden" oluşuyor (agy). Bunlar, "tehlikeli proletarya"dır ve bir an için "tek tek yaygaracılar"la, nihayetinde ise "serseriler"le sınırlanırlar ki tamamlanmış ifadesini "ılımlı bir düşünce tarzının sınırları içinde" kalmayan "<span class="ideitalik1">tinsel</span> serseriler"de bulur... "Proletarya ya da" (per appos) "pauperizm<sup class="calibre5"><a href="../Text/alman_split_338.html#footnote-74279-263" id="footnote-74279-263-backlink">263</a></sup> denen şey işte <span class="ideitalik1">bu denli geniş bir anlama</span> sahip!" (sf. 149)</p>

  <p class="normal">["Buna karşılık proletarya] 151. sayfada "devlet tarafından pervasızca soğurulur." Yani, Aziz Max'ın İngiliz ve Fransız yasalarıyla edebiyatı ışığında kanaat getirdiği gibi, proletarya, tamamen yıkıma uğramış burjuvalardan ve yıkıma uğramış proleterlerden; her çağda varolmuş ve Ortaçağ sona erdiğinde <span class="ideitalik1">kitlesel</span> varlıkları, dünyevi proletaryanın <span class="ideitalik1">kitlesel</span> oluşumuna zemin hazırlayan bir <span class="ideitalik1">baldırı çıplaklar</span> koleksiyonundan oluşuyor. Azizimizin proletarya tasavvuru, "rahatı yerinde iyi yurttaşlar"ın, özellikle de "sadık memurlar"ın proletarya tasavvuruyla tıpa tıp aynıdır. Bunun mantıklı sonucu olarak da proletarya ile yoksulluğu özdeşleştirir. Oysa pauperizm, yalnızca yıkıma uğramış proletaryanın, burjuvazinin baskısına direnme gücü kalmayan proletaryanın düştüğü en geri düzeydir ve ancak tüm enerjisini yitiren proleter bir <span class="ideitalik1">pauper</span>dir<sup class="calibre5"><a href="../Text/alman_split_339.html#footnote-74279-264" id="footnote-74279-264-backlink">264</a></sup>. Sismondi'yle, Wade'le vb. karşılaştırınız. "Stirner" ve hempaları, örneğin, proleterlerin gözüne, duruma göre pekâlâ <span class="ideitalik1">pauper</span> olarak görünmeleri mümkün, ama proleter olarak asla.</p>

  <p class="normal">Aziz Max'ın burjuvazi ve proletarya hakkındaki "kendi" görüşleri bunlar. Fakat liberalizm, iyi yurttaşlar ve serseriler hakkındaki bu kuruntularla elbette hiçbir yere varamadığından, komünizme geçişi kıvırabilmek için, haklarında kulaktan dolma bilgi sahibi olduğu gerçek dünyevi burjuvaları ve proleterleri devreye sokmak zorunda hissediyor kendini. Bu, 151. ve 152. sayfalarda, lümpen proletaryanın "işçilere", dünyevi proleterlere dönüştüğü ve burjuvaların bir dizi "kimi dönüşümler"den ve "çeşitli kırılmalardan" "zamanla" "ara sıra" geçtiği yerde vuku buluyor. Bir satırda şunu okuyoruz: "<span class="ideitalik1">Mülk sahipleri egemendir</span>" – dünyevi burjuvalar; altı satır sonra şöyle deniyor: "Yurttaş ne ise, devletin inayeti sayesinde odur" – kutsal burjuvalar; yine altı satır sonra: "Devlet, burjuvazinin statüsüdür" – dünyevi burjuvalar. Buna şu açıklama getirilmiştir: "Devlet, mülk sahiplerine" "mülklerini ödünç" verir ve "kapitalistlerin" "para ve malı", devlet tarafından "ödünç" olarak aktarılan böylesi bir "devlet malı"dır – kutsal burjuvalar. En sonunda bu her şeye kadir devlet, yeniden "mülk sahiplerinin devletine", yani dünyevi burjuvaların devletine dönüşür. Daha sonraki bir cümle de buna denk düşer: "<span class="ideitalik1">Burjuvazi</span> devrim sayesinde <span class="ideitalik1">her şeye kadir</span> oldu." (sf. 156) Aziz Max bile, dilediğinde "citoyen" ya da "burjuva" veyahut da "iyi Alman yurttaşı" olarak yorumlayabileceği Almancadaki "Bürger<sup class="calibre5"><a href="../Text/alman_split_340.html#footnote-74279-265" id="footnote-74279-265-backlink">265</a></sup>" sözcüğü yardımına koşmasaydı, bu "yürek parçalayıcı" ve "dehşet verici" çelişkilere asla ulaşamazdı ya da en azından bunları ifşa etmeye asla cesaret edemezdi.</p>

  <p class="normal">Devam etmeden önce, bizim dar kafalı dostumuzun "iç dünyasının sessizliğinde" "gün yüzüne çıkardığı" ve sayfa 17'deki "gençlik coşkusu"yla "saf düşünce" olma özelliğini paylaşan iki büyük politik-ekonomik keşfi not etmek durumundayız.</p>

  <p class="normal">150. sayfada, mevcut toplumsal ilişkilerin tüm vahameti, "yurttaşların ve işçilerin para 'hakikati'ne inanmaları" olgusuna bağlanıyor. <span class="ideitalik1">Jacques le bonhomme</span>, bir sabah kalktıklarında aniden "paranın hakikati"ne "inanmadıklarını" ilan etmelerinin, dünyanın tüm uygar devletlerine dağılmış olan "yurttaşlar" ve "işçiler"in elinde olduğuna inanıyor. Hatta, bu saçmalık mümkün olsaydı, bununla bir şeylerin yapılmış olacağına inanıyor. Her Berlinli yazar Tanrı ya da Hegelci felsefe "hakikati"ni nasıl ki kafasında yok edebiliyorsa, aynı rahatlıkla "para gerçeğini" de yok edebileceğine inanıyor. Paranın belirli üretim ve ekonomik ilişkilerin zorunlu bir ürünü olduğu ve bu ilişkiler varlığını sürdürdükçe bir "hakikat" olmaya devam edeceği, gözlerini gökyüzüne çeviren, dünyevi dünyaya da dünyevi kıçını dönen Aziz Max gibi kutsal bir adamı hiç mi hiç ilgilendirmiyor elbette.</p>

  <p class="normal">İkinci keşif 152. sayfada yapılıyor ve "işçinin emeğini", "herhangi bir devlet malı" "ödünç" almış "olanların" "eline düştüğü" için "değerlendiremediği"ni söylüyor. Bu, daha önce aktardığımız 151. sayfadaki, işçinin devlet tarafından soğurulduğuna dair cümlenin yalnızca biraz daha açılmış hali. Bunun ardından herkes –"Stirner"in bunu yapmamış olmasında "şaşılacak" bir şey yok–, o halde "devlet"in nasıl olup da "işçilere" de herhangi bir "devlet malı" "ödünç" vermediğine yönelik "basit refleksiyonu işletirdi". Aziz Max kendisine bu soruyu sormuş olsaydı, muhtemelen o "kutsal" burjuvazi kurgulamasına ihtiyaç duymayacaktı, çünkü mülk sahiplerinin modern devlet ile nasıl bir ilişki içinde olduğunu görmesi kaçınılmaz olacaktı.</p>

  <p class="normal">Komünizme, burjuvazi ile proletarya arasındaki karşıtlık aracılığıyla –bunu "Stirner" bile biliyor–ulaşılır. Fakat buna <span class="ideitalik1">nasıl</span> ulaşıldığını <span class="ideitalik1">yalnızca</span> "Stirner" biliyor.</p>

  <p class="indentmetin">"İşçiler en muazzam gücü ellerinde tutarlar ... yapmaları gereken <span class="ideitalik1">yegâne şey,</span> işi durdurmak ve emekleriyle ürettiklerini kendilerine ait <span class="ideitalik1">kabul edip</span> keyfini çıkarmak. <span class="ideitalik1">Şurada burada</span> patlak veren işçi kargaşalıklarının anlamı budur." (sf. 153)</p>

  <p class="normal">Bizans imparatoru Zeno'yu bile bir yasa çıkarmak durumunda bırakan (Zeno, <span class="ideitalik1">de novis operibus constitutio</span><sup class="calibre5"><a href="../Text/alman_split_341.html#footnote-74279-266" id="footnote-74279-266-backlink">266</a></sup>); 14. yüzyılda Jacquerie ayaklanması ve Wat Tyler'ın isyanı biçiminde 1518'de Londra'da <span class="ideitalik1">evil may-day</span>'de ve 1549'da sepici Kett'in büyük ayaklanması<sup class="calibre5">[90]</sup> olarak patlak veren, daha sonra VI. Edward'ın hükümdarlığında 2 ve 3 nolu yasanın, 15 nolu yasanın ve buna benzer bir dizi parlamento yasasının çıkarılmasına neden olan; kısa bir süre sonra, Paris'te 1640 ve 1659 yıllarında (bir yıl içinde sekiz ayaklanma) yaşanan ve 14. yüzyıldan beri Fransa'da ve İngiltere'de aynı dönem çıkan yasalara bakıldığında sık sık görüldüğü anlaşılan işçi kargaşalıkları; 1770'ten beri İngiltere'de ve devrimden bu yana Fransa'da işçiler tarafından burjuvaziye karşı şiddetle ve ustalıkla yürütülen aralıksız savaş; tüm bunlar Aziz Max'a göre "şurada burada", "Alman gazetelerinin bildirdiğine göre", Silezya'da, Poznan'da, Magdeburg'da, Berlin'de görülmektedir yalnızca.</p>

  <p class="normal">Emeğin ürettikleri, <span class="ideitalik1">Jacques le bonhomme</span>'un sandığı gibi, üreticiler "işi durduracak" olsalar da, "kabul etmenin" ve "keyif çıkarmanın" nesnesi olarak var olmaya devam edecek ve kendini yeniden üretecekti.</p>

  <p class="normal">Bizim iyi yurttaşımız, tıpkı daha önce para konusunda yaptığı gibi, burada bir kez daha uygar dünyanın dört bir yanına dağılmış olan "işçiler"i, tüm sıkıntılarından kurtulmak için tek bir karar alması gereken kapalı bir topluluğa dönüştürüyor. Aziz Max, İngiltere'de yalnızca 1830'dan bu yana, sadece İngiltere'nin bütün işçilerini tek bir örgüt çatısı altında toplamak için en az elli girişimde bulunulduğunu ve şu anda da bir girişimin sürdürülmekte olduğunu ve son derece ampirik nedenlerin tüm bu projelerin başarıya ulaşmasını engellediğini bilmiyor elbette. Bir iş bırakmayı gerçekleştirmek üzere birleşen küçük bir işçi azınlığın bile kısa süre içinde kendini devrimci tutum almak zorunda hissettiğini bilmiyor. Bu olguyu, 1842 İngiliz ayaklanmasından ve daha öncesinde 1839 yılındaki Galler ayaklanmasından öğrenebilirdi; ki Galler'deki ayaklanmanın patlak verdiği yılda devrimci heyecan işçiler arasında ilk kez, halkın genel silahlanmasıyla eş zamanlı olarak ilan edilen "kutsal ayda" yaygın bir ifade bulmuştu.<sup class="calibre5">[91]</sup> Burada yine Aziz Max'ın nasıl sürekli olarak kendi saçmalıklarını, tarihsel olguların –"kendi kafasındaki anlamı dayattığı, dolayısıyla zorunlu olarak saçmalığa varan" (<span class="ideitalik1">Wigand</span>, sf. 194) tarihsel olguların– "Anlam'ı" olarak yutturmaya çalıştığını ve bunu ancak kendi "Kişi"sine yutturmaya başardığını görüyoruz. Kaldı ki, hiçbir proleter, proleter hareketin "Anlam'ı" üzerine ya da bugün burjuvaziye karşı ne yapılması gerektiği konusunda Aziz Max'ın tavsiyesine başvurmayı aklından bile geçirmez.</p>

  <p class="normal">Bu büyük seferin ardından Aziz Sanço'muz aşağıdaki fanfar eşliğinde çekilip Moritornes'ine geri dönüyor.</p>

  <p class="indentmetin">"Devlet <span class="ideitalik1">emeğin köleliğine</span> dayanır. Eğer <span class="ideitalik1">emek özgür</span> olursa, devlet yok olur." (sf. 153)</p>

  <p class="normal"><span class="ideitalik1">Modern</span> devlet –burjuvazinin egemenliği– <span class="ideitalik1">emeğin özgürlüğüne</span> dayanır. Aziz Max, elbette yeterince çarpıtarak! Pek çok kez! "Alman-Fransız Yıllıkları"ndan, dinin, devletin, düşünmenin vb. özgürlüğüyle birlikte, "bazen", "herhalde", "belki de" <span class="ideitalik1">emekten</span>, Ben'im değil, yalnızca beni köleleştirenlerden birinin özgür kalacağı çıkarımında bulundu. Emeğin özgürlüğü, işçilerin kendi aralarındaki serbest rekabettir. Aziz Max <span class="ideitalik1">tüm diğer</span> alanlarda olduğu gibi politik ekonomi alanında da çok talihsiz. Emek tüm uygar ülkelerde özgür<span class="ideitalik1">dür</span>; mesele, emeği özgürleştirmek değil, onu kaldırmaktır.</p>

  <p class="ortaitalik">B) Komünizm</p>

  <p class="normal">Aziz Max komünizmi "sosyal liberalizm" olarak adlandırıyor, çünkü liberalizm sözcüğünün 1842'nin radikalleri ve Berlin'in en ileri gitmiş "özgürler"i<sup class="calibre5">[92]</sup> arasında sahip olduğu kötü ünün pekâlâ farkında. Bu dönüştürme ona aynı zamanda "Stirner"den önce hiç telaffuz edilmemiş bin türlü şeyi "sosyal liberaller"e atfetme fırsatı ve cesareti veriyor. Bunların çürütülmesinin aynı zamanda <span class="ideitalik1">komünizmin</span> çürütülmesine de hizmet edeceği umuluyor.</p>

  <p class="normal">Komünizmin alt edilmesi, kısmen mantıksal kısmen de tarihsel bir dizi kurgu aracılığıyla gerçekleşmektedir.</p>

  <p class="normal"><span class="ideitalik1">Birinci mantıksal kurgu</span></p>

  <p class="indentmetin">"Egoistlerin uşakları haline getirildiğimizi gördüğümüz" için, "biz" kendimiz "egoist olmamalıyız... aksine, egoistleri önemsiz hale getirmemiz gerek... Biz onların hepsini baldırı çıplaklar haline getirmek istiyoruz. 'Herkes' sahip olsun diye hiç kimse hiçbir şeye sahip olmasın istiyoruz. – Böyle diyor sosyaller. – 'Herkes' dediğiniz bu kişi kim? Söz konusu kişi 'toplum'dur." (sf. 153)</p>

  <p class="normal">Sanço, birkaç tırnak işareti yardımıyla burada "herkes"i bir kişiye dönüştürüyor: Kişi olarak, özne olarak toplum = kutsal toplum. Artık azizimiz neyle uğraştığını biliyor ve şimdi ateşli azminin hışmıyla "Kutsal"a çullanabilir; böylelikle komünizm elbette yok edilmiş olur.</p>

  <p class="normal">Aziz Max'ın burada yine, <span class="ideitalik1">onların</span> Anlamı olarak <span class="ideitalik1">kendi</span> saçmalıklarını "sosyallere" atfetmesi hiç de "şaşırtıcı" değil. O, her şeyden önce, özel mülk sahibi olarak "sahip olmayı", genel olarak "sahip olmak" ile özdeşleştiriyor. Özel mülkiyetin üretimle belirli ilişkilerini incelemek yerine, toprak sahibi olarak, rantiyeci olarak, <span class="ideitalik1">commerçant</span><sup class="calibre5"><a href="../Text/alman_split_342.html#footnote-74279-267" id="footnote-74279-267-backlink">267</a></sup> olarak, fabrikatör olarak, işçi olarak "sahip olma"yı –ki burada söz konusu olan çok farklı türden, başkasının emeği üzerinde denetim kurmak anlamında bir "sahip olmak"tır– incelemek yerine bütün bu ilişkileri "Sahiplik"e dönüştürüyor.<sup class="calibre5"><a href="../Text/alman_split_343.html#footnote-74279-268" id="footnote-74279-268-backlink">268</a></sup></p>

  <p class="normal">[...] "ulusu" en yüksek mülk sahibi yapan politik liberalizm. Demek ki komünizm artık herhangi bir "kişisel mülkiyeti ortadan kaldırmak" değil, olsa olsa, "ödünç" [mülk –çev.] dağıtımını dengelemek, buraya <span class="ideitalik1">égalité</span><sup class="calibre5"><a href="../Text/alman_split_344.html#footnote-74279-269" id="footnote-74279-269-backlink">269</a></sup> getirmek zorunda. Aziz Max, "en yüksek mülk sahibi" olarak toplum ve "baldırı çıplaklar" hakkında ayrıca 1840'ın <span class="ideitalik1">"Egalitaire</span>"ine bakmalıdır:</p>

  <p class="indentmetin">"Toplumsal mülkiyet bir çelişkidir, fakat toplumsal zenginlik komünizmin bir sonucudur. Fourier, alçak gönüllü burjuva ahlakçılarının aksine, toplumsal melanetin, bazılarının fazla şeye sahip olmasında değil, herkesin pek az şeye sahip olmasında yattığını yüzlerce kez tekrar eder" ve bu nedenle "<span class="ideitalik1">La fausse Industrie</span>"de (Paris, 1835, sf. 410) "zenginlerin yoksulluğu"nu haber verir.</p>

  <p class="normal">Aynı şekilde, daha 1839'da, yani Weitling'in "<span class="ideitalik1">Garantiler</span>"inden<sup class="calibre5"><a href="../Text/alman_split_345.html#footnote-74279-270" id="footnote-74279-270-backlink">270</a></sup> önce, Paris'te yayınlanan Alman komünist dergisi <span class="ideitalik1">Die Stimme des Volks</span>'un<sup class="calibre5"><a href="../Text/alman_split_346.html#footnote-74279-271" id="footnote-74279-271-backlink">271</a></sup> ikinci sayısında (sf. 14) şöyle deniyordu:</p>

  <p class="indentmetin">"Özel mülkiyet; göklere çıkarılan üretken, huzur verici, masum 'özel kazanç' hayatın zenginliğine apaçık zarar vermektedir."<sup class="calibre5"><a href="../Text/alman_split_347.html#footnote-74279-272" id="footnote-74279-272-backlink">272</a></sup></p>

  <p class="normal">Aziz Sanço burada, komünizme eğilim gösteren birkaç liberalin görüşleri ile tamamen pratik nedenlerden dolayı politik bir ifade biçimi kullanan bazı komünistlerin üslubunu komünizm olarak kabul ediyor.</p>

  <p class="normal">"Stirner" mülkiyeti "toplum"a çevirdikten sonra, bu toplumun tüm üyeleri birdenbire gözüne çulsuzlar ve baldırı çıplaklar olarak görünüyor; oysa onun <span class="ideitalik1">kendi</span> komünist düzen anlayışına göre bile "en yüksek mülk sahibi" onlar. Onun komünistlere yaptığı iyi niyetli öneri, "'Lump'<sup class="calibre5"><a href="../Text/alman_split_348.html#footnote-74279-273" id="footnote-74279-273-backlink">273</a></sup> sözcüğünü, tıpkı devrimin "yurttaş" sözcüğüne yaptığı gibi saygın bir hitap sözü haline getirme" önerisi, onun, komünizmi çoktan olup bitmiş bir meseleyle nasıl karıştırdığını gösteren çarpıcı bir örnektir. Devrim, onun son derece yetersiz bir biçimde iyi yurttaşlar olarak çevirdiği "<span class="ideitalik1">honnêtes gens</span>"in<sup class="calibre5"><a href="../Text/alman_split_349.html#footnote-74279-274" id="footnote-74279-274-backlink">274</a></sup> aksine, <span class="ideitalik1">sans-culotte</span><sup class="calibre5">[74]</sup> sözcüğünü bile "saygın bir hitap sözü haline getirdi". Aziz Sanço, Merlin peygamberin söylediği, gelmesi beklenen adamın kendi kendisine vuracağı üç bin üç yüz şamar hakkındaki o tılsım gerçekleşsin diye yapıyor bunları:</p>

  <p class="indentmetin">Es menester, que Sancho tu escudero</p>

  <p class="indentmetin">Se dé tres mil azotes, y tre cientos</p>

  <p class="indentmetin">En <span class="ideitalik1">ambas sus valientes posaderas</span></p>

  <p class="indentmetin">Al aire descubiertas, y de modo</p>

  <p class="indentmetin">Que le escuezan, le amarguen y le enfaden.</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;(Don Quijote, tomo II, cap. 35.)<sup class="calibre5"><a href="../Text/alman_split_350.html#footnote-74279-275" id="footnote-74279-275-backlink">275</a></sup></p>

  <p class="normal">Aziz Sanço, "toplumun en yüksek mülk sahibi konumuna çıkarılmasını", insanlığın çıkarı adına kişisel olana yönelik ikinci <span class="ideitalik1">gasp</span> olarak saptarken, komünizm onun gözünde "kişisel olana yönelik gaspın" tamamlanmış halidir sadece. "Gaspı hiç şüphesiz aşağılık bir şey olarak saydığından örneğin" Aziz Sanço "daha" yukarıdaki "cümleyle" komünizmi "damgalamış olduğuna inanıyor". ("Kitap", sf. 102). "Stirner" komünizmdeki "gaspı bile" "sezdikten sonra, nasıl olur da ona karşı 'derin bir tiksinti' duymaz, nasıl olur da 'haklı' bir 'öfke' ye kapılmaz"! (<span class="ideitalik1">Wigand</span>, sf. 156) Burada "Stirner"i, komünizm (ya da Çartizm)<sup class="calibre5">[91]</sup> hakkında yazıp da aynı saçmalıkları büyük bir vurguyla dile getirmemiş bir burjuvayı göstermeye davet ediyoruz. Burjuvanın "özel" saydığını komünizm pek tabii ki "gasp" edecektir.</p>

  <p class="normal"><span class="ideitalik1">Birinci çıkarsama</span></p>

  <p class="indentmetin">Sayfa 349: "Liberalizm doğrudan insanın temel özelliğinin <span class="ideitalik1">mülk</span> değil <span class="ideitalik1">mülk sahibi</span> olmak olduğu açıklamasıyla ortaya çıktı. Burada tekil değil insan söz konusu olduğundan, tam da tekillerin özel çıkarını tayin eden 'Ne Kadar', onların takdirine bırakıldı. <span class="ideitalik1">Dolayısıyla</span>, tekillerin egoizmi bu 'Ne Kadar' içinde sınırsız bir hareket alanına ulaştı ve amansız bir rekabet yürüttü."</p>

  <p class="normal">Bunun anlamı şudur: Liberalizm, yani liberal özel mülkiyet sahipleri, Fransız Devrimi'nin başlangıcında, bir insan hakkı olduğunu açıklayarak özel mülkiyete liberal bir görünüş kazandırdılar. Devrim yapan parti olarak konumları gereği bile buna mecburdular. Hatta, kırdaki Fransız halk yığınlarına mülkiyet hakkı tanımanın yanı sıra onların <span class="ideitalik1">gerçek</span> mülke <span class="ideitalik1">el koymalarına</span> da izin vermek zorunda kaldılar. Tüm bunları yapabildiler, çünkü bu sayede, onları esas olarak ilgilendiren kendi "Ne Kadar"larına dokunulmadı, hatta güvence altına alındı. Burada ayrıca, Aziz Max'ın rekabeti liberalizme doğurttuğunu görüyoruz; yukarıda kendisine atmak zorunda kaldığı şamarların intikamıyla tarihe attığı bir şamar bu. Onun liberalizmin "<span class="ideitalik1">hemen</span> sahneye çıkmasını" sağladığı manifestonun "daha etraflı açıklamasını" Hegel'de buluyoruz. Hegel, 1820'de şöyle görüş bildiriyordu:</p>

  <p class="indentmetin">"Dışsal şeyler bağlamında mantıklı olan" (yani us olarak, insan olarak bana yakışan) "mülkiyet sahibi olmamdır ... dolayısıyla, neye ve <span class="ideitalik1">ne kadar</span> sahip olduğum meşru bir tesadüftür." (<span class="ideitalik1">Hukuk Felsefesi</span><sup class="calibre5"><a href="../Text/alman_split_351.html#footnote-74279-276" id="footnote-74279-276-backlink">276</a></sup>, § 49)</p>

  <p class="normal">Hegel'de karakteristik olan, burjuvanın söylemini kavramlaştırması, mülkiyetin özüne dönüştürmesidir ve "Stirner" sadakatle onu taklit etmektedir. Aziz Max, yukarıdaki açılıma dayanarak şimdi yeni bir açıklamada bulunuyor:</p>

  <p class="indentmetin">Komünizm "<span class="ideitalik1">Ne Kadar</span> sahip olmak sorusunu ortaya attı ve bu soruyu insanın ancak ihtiyacı kadarına sahip olması gerektiği şeklinde yanıtladı. Benim egoizmim bununla yetinebilecek mi? ... Daha çok, ne kadar edinebiliyorsam o kadarına sahip olmalıyım." (sf. 349)</p>

  <p class="normal">Burada her şeyden önce komünizmin hiçbir suretle Hegel'in "<span class="ideitalik1">Hukuk Felsefesi</span>"nin 49. paragrafından ve onun "Ne ve Ne Kadar"ından doğmadığını belirtmek gerekir. İkincisi, "İnsan'<span class="ideitalik1">a</span>" herhangi bir şey vermeyi istemek "Komünizm"in aklına gelmez, zira "Komünizm" "İnsan"ın kısa eleştirel bir izah olarak herhangi bir şeye "ihtiyaç" duyduğu görüşünde değildir. Üçüncüsü, Stirner, günümüz burjuvasının "ihtiyacını" komünizme yamamaktadır. Yani, sefilliği nedeniyle yalnızca bugünkü toplumda ve onun düşünsel sureti olan "tek tek çığırtkanlar"dan ve özgür terzi kadınlardan oluşan Stirner topluluğu için önem arz edebilecek bir ayrım getirmektedir. "Stirner" bir kez daha komünizme dair görkemli "ifşalar" ortaya koymayı başardı. Son olarak Aziz Sanço, edinmeye ne kadar yeteneği<sup class="calibre5"><a href="../Text/alman_split_352.html#footnote-74279-277" id="footnote-74279-277-backlink">277</a></sup> varsa o kadarına da sahip olması gerektiği talebiyle (eğer bu talep, bilindik burjuva söylemle, herkesin servetine göre sahip olması, özgür kazanç hakkına sahip olması gerektiği söylemiyle örtüşmüyorsa), "yeteneğini" özgürce geliştirebilmesi ve kullanabilmesi için komünizmi gerçekleşmiş olarak kabul etmektedir. Oysa onun bunu yapabilmesi asla tek başına ona ve de "yeteneği"ne değil, içinde yaşadığı, bağımlı olduğu üretim ve ekonomik ilişkilere de bağlıdır. (Bkz. ileride "Birlik" bölümü.) Kaldı ki Aziz Max'ın kendisi bile öğretisi doğrultusunda hareket etmiyor, zira yazdığı "Kitap" boyunca, "edinecek" "yetenekte" olmadığı şeylere "ihtiyaç" duyuyor ve kullanıyor.</p>

  <p class="normal"><span class="ideitalik1">İkinci çıkarsama</span></p>

  <p class="indentmetin">"Fakat sosyal reformcular Bize toplumsal bir hukuk vaaz ediyorlar. Burada tekil, toplumun kölesi haline geliyor." (sf. 246) "Komünistlerin düşüncesine göre, herkesin ölümsüz insan haklarına sahip olması gerek." (sf. 238)</p>

  <p class="normal">"Hukuk", "emek" vb. kavramlara, proleter yazarların bu kavramları nasıl kullandıklarına ve eleştirinin bunlara nasıl yaklaşması gerektiğine "Hakiki Sosyalizm"i ele alırken değineceğiz. (II. cilde bakınız.) Hukuka gelince, başka birçok kimsenin yaptığı gibi komünizmin, hem politik hukuka, hem özel hukuka, hem de en genel biçimiyle insan hakları olarak hukuka karşıtlığını vurguladık. İmtiyazın, ayrıcalığın, sınıfsal belirlenimlere sahip özel mülkiyete karşılık gelen, hukukun da rekabet koşulları, özgür özel mülkiyet koşullarına karşılık gelen şeyler olarak ele alındığı "<span class="ideitalik1">Alman-Fransız Yıllıkları</span>"na bakınız (sf. 206 ve başka yerlerde). Aynı şekilde, insan haklarının kendisi imtiyaz olarak, özel mülkiyet de tekel olarak ele alınmaktadır. Ayrıca, hukuk eleştirisi, Alman felsefesiyle ilişkisi bağlamında ele alınmakta ve din eleştirisinin bir sonucu olarak ifade edilmektedir (sf. 72). Yine, özellikle komünizme isnat edilmek istenen hukuksal aksiyomlar, özel mülkiyetin aksiyomları olarak kavranırken; ortak mülkiyet hakkı, özel mülkiyetin hayali önkoşulu olarak ele alınmaktadır. (sf. 98, 99)<sup class="calibre5"><a href="../Text/alman_split_353.html#footnote-74279-279" id="footnote-74279-279-backlink">279</a></sup></p>

  <p class="normal">Kaldı ki, yukarıdaki ifade tarzıyla Babeuf'e itiraz etmek, onu komünizmin teorik temsilcisi olarak görmek, ancak Berlinli bir muallimin aklına gelebilirdi. Bu arada, "Stirner" 247. sayfada şunu iddia etmekten çekinmiyor:</p>

  <p class="indentmetin">"İnsanların doğaları gereği eşit haklara sahip olduklarını" kabul eden komünizm "kendi önermesini, insanların doğası itibarıyla hiçbir hakka sahip olmadıklarını öne sürerek çürütmektedir. Çünkü o, örneğin, ebeveynlerin çocukları üzerinde hak sahibi olduklarını kabul etmek istememekte, aileyi ortadan kaldırmaktadır. Genel olarak bu devrimci ya da Babeufçü (bkz. "İsviçre'de Komünistler, Komisyon raporu, sf. 3.) ilke tamamen dini, yani yanlış bir görüşe dayanmaktadır."</p>

  <p class="normal">Bir Yankee İngiltere'ye gelir, buradaki sulh yargıcının kendisini kölesini kırbaçlamasına izin vermemesi üzerine öfkeyle bağırır: "Do you call this a land of liberty, where a man can't larrup his nigger?"<sup class="calibre5"><a href="../Text/alman_split_354.html#footnote-74279-280" id="footnote-74279-280-backlink">280</a></sup></p>

  <p class="normal">Aziz Sanço, kendisini burada iki kez kepaze ediyor. Birincisi, çocukların ebeveynleriyle "doğası gereği eşit haklar"a sahip olduklarının geçerli kılınmasını, çocuklara ve ebeveynlerine <span class="ideitalik1">eşit</span> insan hakları tanınmasını "insanın eşit hakları"nın ortadan kaldırılması olarak görüyor. İkincisi, <span class="ideitalik1">Jacques le bonhomme</span>, iki sayfa önce bize devlet aile hukukunu kabul ettiği için babanın oğlunu dövmesine karışmadığını anlatıyor. Böylece, bir yerde tikel bir hak olarak (aile hukuku) sunduğu şeyi, bir başka yerde "doğası gereği insanların eşit hakları" arasına dâhil ediyor. Sonunda, Babeuf'ü yalnızca Bluntschli raporundan tanıdığını itiraf ediyor, oysa bu rapor (sf. 3) bize, bilgi kaynağının, saygıdeğer hukuk doktoru L. Stein<sup class="calibre5"><a href="../Text/alman_split_355.html#footnote-74279-281" id="footnote-74279-281-backlink">281</a></sup> olduğunu itiraf ediyor<sup class="calibre5">[93]</sup>. Aziz Sanço'nun komünizm hakkında ne kadar esaslı bir bilgiye sahip olduğu bu alıntıdan anlaşılıyor. Aziz Bruno devrim konusunda ona nasıl simsarlık ettiyse, komünizm konusundaki simsarı da Aziz Bluntschli'dir. Bu durumda, birkaç satır aşağıda, bizim taşralı Tanrı Kelamı<sup class="calibre5"><a href="../Text/alman_split_356.html#footnote-74279-282" id="footnote-74279-282-backlink">282</a></sup>, devrimin <span class="ideitalik1">fraternité</span>'sini<sup class="calibre5"><a href="../Text/alman_split_357.html#footnote-74279-283" id="footnote-74279-283-backlink">283</a></sup>, "Tanrının çocuklarının eşitliğine" (hangi Hıristiyan dogmasında <span class="ideitalik1">égalité</span>'den söz ediliyor acaba?) indirgemesine şaşmamak gerek.</p>

  <p class="normal"><span class="ideitalik1">Üçüncü çıkarsama</span></p>

  <p class="indentmetin">Sayfa 414: Topluluk ilkesi komünizmde doruğa ulaştığı için, komünizm = "sevgi devletinin ihtişamı."</p>

  <p class="normal">Aziz Max, komünizmi, kendi icadı olan sevgi devletinden türetiyor; haliyle ortaya tamamen Stirnerci bir komünizm çıkıyor. Aziz Sanço yalnızca bir tarafta egoizmi, diğer tarafta da insanların sevgi, merhamet ve sadaka talebini görüyor. Onun açısından bu ikilemin dışında ve ötesinde hiçbir şey yok.</p>

  <p class="normal"><span class="ideitalik1">Üçüncü mantıksal kurgu</span></p>

  <p class="indentmetin">"Toplumda en ağır kötülükleri gözlemlemek mümkün olduğundan, suçun toplumda aranması gerektiğini düşünenler ve uygun<sup class="calibre5"><a href="../Text/alman_split_358.html#footnote-74279-284" id="footnote-74279-284-backlink">284</a></sup> toplumu keşfetmeyi kendilerine görev edinenler özellikle"(!) "ezilenlerdir(!)" (sf. 155)</p>

  <p class="normal">Aksine "Stirner", <span class="ideitalik1">kendisine</span> "uygun toplumu", kutsal toplumu, toplumu Kutsal olarak keşfetmeyi "kendine görev edinmiştir." Günümüz "toplumunda" "ezilenler", <span class="ideitalik1">kendilerine uygun</span> topluma ulaşmayı "düşünüyorlar" sadece; ve bu da öncelikle mevcut toplumu mevcut üretici güçler temelinde ortadan kaldırmaktan geçiyor. Eğer, e.g.<sup class="calibre5"><a href="../Text/alman_split_359.html#footnote-74279-285" id="footnote-74279-285-backlink">285</a></sup>, bir makinede "ağır kötülükler gözlemlendiği" için –örneğin bir türlü çalışmak istemiyorsa– ve makineye ihtiyacı olanlar –örneğin para kazanmak için– kötülüğün kaynağını makinede gördüklerinden makinenin değiştirilmesini amaçlıyorlarsa vb., Aziz Sanço'nun gözünde bu kimselerin kendilerine edindikleri görev, makinenin <span class="ideitalik1">düzeltilmesi</span> değil, <span class="ideitalik1">uygun</span> makineyi, kutsal makineyi, Kutsal olarak makineyi, makine olarak Kutsal'ı, cennetteki makineyi keşfetmektir. "Stirner" onlara suçu "<span class="ideitalik1">kendilerinde</span>" bulmayı tavsiye ediyor. Örneğin çapa ve sabana ihtiyaçları olması onların kendi suçu değil mi? Patatesleri çıplak elle ekip yine çıplak elle topraktan çıkaramazlar mı? Azizimiz 156. sayfada onlara bu konuda vaaz veriyor:</p>

  <p class="indentmetin">"Suçu, kendinden ziyade diğer her yerde aramak çok eski bir fenomendir sadece; yani tam da bizim suçumuz olan devlette, zenginlerin bencilliğinde."</p>

  <p class="normal">Pauperizmden dolayı "suçu" devlette arayan "ezilen", yukarıda görmüş olduğumuz gibi, <span class="ideitalik1">Jacques le bonhomme</span>'un ta kendisidir. İkincisi, "suç"u "zenginlerin bencilliği"ne yükleyerek avunan "ezilen" de yine <span class="ideitalik1">Jacques le bonhomme</span>'dan başkası değildir. Oysa aynı zamanda felsefe doktoru da olan terzi John Watts'ın "<span class="ideitalik1">Facts and Fictions</span>"ından<sup class="calibre5"><a href="../Text/alman_split_360.html#footnote-74279-286" id="footnote-74279-286-backlink">286</a></sup> ve Hobson'un "<span class="ideitalik1">Pons Man's Companion</span>"ından<sup class="calibre5"><a href="../Text/alman_split_361.html#footnote-74279-287" id="footnote-74279-287-backlink">287</a></sup> vb., diğer ezilenler hakkında daha doğru bilgiler edinebilirdi. Ve üçüncü olarak, "Bizim Suçumuz"la kastedilen şahıs kim? Dünyaya sıraca illetine tutulmuş olarak gözlerini açan, afyonla büyütülüp, yedisinde fabrikaya gönderilen proleter çocuk mu? Burada kendi başına dünya pazarına "isyan etmesi" beklenen tekil işçi mi? Yoksa açlıktan ölmek ya da fahişelik yapmak dışında seçeneği olmayan genç kız mı? Hayır, bunların hiçbiri değil. Aksine yalnızca ve yalnızca "tüm suçu", yani dünyanın bugün içinde bulunduğu tüm durumun "suçu"nu "<span class="ideitalik1">kendinde</span>" arayan Kişi'dir; anlayacağımız yine <span class="ideitalik1">Jacques le bonhomme</span>'un ta kendisidir: Bu Hıristiyanlıktaki kendi içine dönmenin ve tövbe etmenin o "çok eski fenomeni"nin Alman-spekülatif tarzda idealist söylemidir sadece. Buna göre Ben, yani Gerçek olan, gerçeği değiştirmem gerekmez; zira bunu ancak başkalarıyla birlikte yapabilirim, fakat kendimi kendi içimde değiştirmem gerekir. "Bu, yazarın kendisiyle olan iç mücadelesidir." (<span class="ideitalik1">Kutsal Aile</span>, sf. 122. ayrıca 73., 121. ve 306. sayfalara da bakınız.)</p>

  <p class="normal">Demek ki, Aziz Sanço'ya göre toplum tarafından ezilenler uygun toplumu arıyorlar. Buna göre, "suçu devlette arayanlar"a da –ki ona göre her ikisi de <span class="ideitalik1">aynı</span> kişilerdir– <span class="ideitalik1">uygun devleti</span> aratması gerekirdi. Ama bunu yapamaz; çünkü komünistlerin devleti ortadan kaldırmak istediklerini işitmiştir. Şimdi, devletin bu ortadan kaldırılması işini kurgulaması gerek. Ve Aziz Sanço, yine "karakaçan"ın yardımıyla, yani apozisyon aracılığıyla, "son derece basit görünen" bir yolla bunu başarıyor:</p>

  <p class="indentmetin">"İşçiler <span class="ideitalik1">vahim durumda</span> olduklarından <span class="ideitalik1">mevcut durum</span>, yani <span class="ideitalik1">devlet</span> (<span class="ideitalik1">statü = durum</span>) ortadan kaldırılmak zorundadır." (age.)</p>

  <p class="normal">Yani:</p>

  <table class="calibre8" width="100%">
    <tr class="calibre9">
      <td class="calibre11">&nbsp;</td>

      <td class="calibre13">vahim durum</td>

      <td class="calibre10">&nbsp;=&nbsp;</td>

      <td class="calibre11">mevcut durum</td>
    </tr>

    <tr class="calibre9">
      <td class="calibre11">&nbsp;</td>

      <td class="calibre13">mevcut durum</td>

      <td class="calibre10">=</td>

      <td class="calibre11">durum</td>
    </tr>

    <tr class="calibre9">
      <td class="calibre11">&nbsp;</td>

      <td class="calibre13">durum</td>

      <td class="calibre10">=</td>

      <td class="calibre11">statü</td>
    </tr>

    <tr class="calibre9">
      <td class="calibre11">&nbsp;</td>

      <td class="calibre13">statü</td>

      <td class="calibre10">=</td>

      <td class="calibre11">devlet</td>
    </tr>

    <tr class="calibre9">
      <td class="calibre13">Sonuç:</td>

      <td class="calibre13">vahim durum</td>

      <td class="calibre10">=</td>

      <td class="calibre11">devlet</td>
    </tr>
  </table>

  <p class="normal">Bundan "daha basit görünen" ne olabilir? Yalnız İngiliz burjuvazisinin 1688'de, Fransız burjuvazisinin de 1789'da aynı "basit refleksiyonları" ve denklemleri kurmamış olmaları "şaşırtıcı"dır; zira o zamanlar durum çok daha fazla = statü = devletti. Buradan çıkaracağımız sonuç, nerede bir "vahim durum" varsa orada, ve elbette Prusya'da da Kuzey Amerika'da da tıpatıp aynı olan "devlet"in ortadan kaldırılması gerektiğidir.</p>

  <p class="normal">Aziz Sanço, bize şimdi, alışkanlığı olduğu üzere Süleyman'dan birkaç özdeyiş aktarıyor.</p>

  <p class="normal"><span class="ideitalik1">Süleyman'ın Özdeyişi, No: 1</span></p>

  <p class="indentmetin">Sayfa 163: "Toplumun, bir şey verebilecek bir Ben vb. değil, aksine bizim faydalar sağlayabileceğimiz bir araç olduğu; toplumsal yükümlülüklere değil, yalnızca çıkarlara sahip olduğumuz, topluma fedakârlıklar yapmaya borçlu olmadığımız, aksine bir fedakârlıkta bulunuyorsak eğer, bunu kendimiz için yapıyor olduğumuz, sosyallerin hiç akıllarına gelmiyor; çünkü onlar dinsel ilkenin esiri olup canhıraş kutsal bir toplum peşinde koşmaktalar."</p>

  <p class="normal">Buradan, komünizmin aşağıdaki "ifşaatı" çıkar:</p>

  <p class="normal">1. Aziz Sanço, "Toplum'u" bir "Ben"e dönüştürenin ta kendisi olduğunu ve bu nedenle sadece kendi "toplum"unda bulunduğunu tamamen unutmuştur.</p>

  <p class="normal">2. O, komünistlerin "Toplum"un kendilerine herhangi bir şey "vermesini" beklediklerini sanmaktadır; oysa onlar olsa olsa kendi kendilerine bir toplum vermek isterler.</p>

  <p class="normal">3. O, toplumu, daha var olmadan önce, henüz kendisi ve başka insanlar karşılıklı toplumsal bir davranış aracılığıyla bir toplum, yani bu "Araç"ı üretmemişken, fayda sağlamak istediği bir araca dönüştürüyor.</p>

  <p class="normal">4. O, komünist toplumda, "yükümlülükler"in ve "çıkarlar"ın –yalnızca burjuva toplumuna özgü olan bir karşıtlığın birbirini tamamlayan iki yönünün– söz konusu olabileceğine inanıyor. (Çıkarı için burjuva her daim kendisi ile kendi eylem tarzı arasına üçüncü bir şey koyar; bu, koklamaya karar vermek için mutlaka bir çıkarı olması gereken bir burna sahip olan Bentham'da hakikaten klasik biçimiyle gördüğümüz bir tutumdur.)</p>

  <p class="normal">5. Aziz Max, komünistlerin "toplum" için "fedakârlık yapmak" istediklerine inanıyor; oysa onlar, olsa olsa mevcut toplumu feda etmek istiyorlar. Bu durumda, komünistlerin, kendi mücadelelerinin burjuva sistemi aşan tüm insanların ortak davası olduğuna dair bilinçlerini, onların kendilerine yaptıkları bir fedakârlık olarak tanımlaması gerekirdi.</p>

  <p class="normal">6. Sosyallerin dinsel ilkenin esiri oldukları, ve</p>

  <p class="normal">7. Kutsal bir toplum peşinde koştukları meselesini yukarıda çözmüştük zaten. Aziz Sanço'nun komünizmi çürütebilmek için "kutsal toplum" peşinde nasıl "canhıraş" "koştuğunu" görmüştük.</p>

  <p class="normal">&nbsp;</p>

  <p class="normal"><span class="ideitalik1">Süleyman'ın Özdeyişi, No: 2</span></p>

  <p class="indentmetin">Sayfa 227: "Eğer, toplumsal soruna olan ilgi, daha az ihtiraslı ve daha az kör olsaydı, ... bu durumda <span class="ideitalik1">kişi</span>... bir toplumun, onu meydana getiren ve onun ürünü olan insanlar eskisi gibi kaldığı sürece yeni bir topluma dönüştürülemeyeceğini anlardı."</p>

  <p class="normal">"Stirner", toplumu kökünden değiştiren ve üretim ilişkileri ile ekonomik ilişki biçimini yeni bir temel üzerine; yani yeni insanlar olarak, yeni yaşam biçimlerinin üzerine oturtan komünist proleterlerin "eskisi gibi" kaldıklarına inanıyor. Bu proleterlerin yılmadan yürüttükleri propaganda, aralarında yaptıkları günlük tartışmalar, onların kendilerinin "eskisi gibi" kalmayı hiç istemedikleri gibi, genel olarak insanların da "eskisi gibi" kalmalarını da hiç istemediklerini yeterince kanıtlamaktadır. Onlar ancak eğer Aziz Sanço'yla birlikte "suçu kendilerinde arasalardı" "eskisi gibi" kalırlardı. Ne var ki onlar, ancak ve ancak değişen koşullar altında "eskisi gibi" kalmayacaklarını çok iyi biliyorlar, bu yüzden de ilk fırsatta bu koşulları değiştirmeye kararlılar. Devrimci faaliyet içinde insanın kendisini değiştirmesiyle koşulların değiştirilmesi el ele yürür. –Bu büyük söz, kuşkusuz yine "Kutsal"ın dünyasından alınan aynı ölçüde büyük bir örnekle açıklanıyor.</p>

  <p class="indentmetin">"Eğer, örneğin, Yahudi halkı, tüm dünyada yeni bir inancı yayan bir <span class="ideitalik1">toplum</span> kuracak olsaydı, o zaman <span class="ideitalik1">bu havariler</span> Ferisiler<sup class="calibre5"><a href="../Text/alman_split_362.html#footnote-74279-288" id="footnote-74279-288-backlink">288</a></sup><sup class="calibre5"><a href="../Text/alman_split_363.html#footnote-74279-289" id="footnote-74279-289-backlink">289</a></sup> olarak kalamazlardı."</p>

  <table class="calibre8" width="100%">
    <tr class="calibre9">
      <td class="calibre13">İlk Hıristiyanlar</td>

      <td class="calibre11">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11">inancı yaymak için (Yıl 1'de kurulmuş) bir toplum</td>
    </tr>

    <tr class="calibre9">
      <td class="calibre13">&nbsp;</td>

      <td class="calibre11">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11">Congregatio de propaganda fide<sup class="calibre5">2</sup><br class="chapter"/>
      &nbsp;(kuruluş 1640)<sup class="calibre5">[94]</sup></td>
    </tr>

    <tr class="calibre9">
      <td class="calibre13">yıl 1</td>

      <td class="calibre11">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11">yıl 1640</td>
    </tr>

    <tr class="calibre9">
      <td class="calibre13">Ortaya çıkması gereken toplum</td>

      <td class="calibre11">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11">Bu havariler</td>
    </tr>

    <tr class="calibre9">
      <td class="calibre13">Bu havariler</td>

      <td class="calibre11">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11">Yahudi olmayanlar</td>
    </tr>

    <tr class="calibre9">
      <td class="calibre13">Yahudi halkı</td>

      <td class="calibre11">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11">Ferisiler</td>
    </tr>

    <tr class="calibre9">
      <td class="calibre13">Hıristiyanlar</td>

      <td class="calibre11">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11">Ferisi olmayanlar</td>
    </tr>

    <tr class="calibre9">
      <td class="calibre13">&nbsp;</td>

      <td class="calibre11">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11">Yahudi halkı değil</td>
    </tr>
  </table>

  <p class="normal">Bundan daha basit ne olabilir?</p>

  <p class="normal">Bu denklemlerle güçlenen Aziz Max, büyük tarihsel sözleri<sup class="calibre5"><a href="../Text/alman_split_364.html#footnote-74279-290" id="footnote-74279-290-backlink">290</a></sup> sakin bir şekilde söylüyor:</p>

  <p class="indentmetin">"İnsanlar, kendi gelişimlerini sağlamaktan hep uzak durmuş, <span class="ideitalik1">daima</span> bir toplum kurmak <span class="ideitalik1">istemişlerdir</span>."</p>

  <p class="normal">İnsanlar, hep bir toplum kurmayı istemekten uzak durmuş, yine de yalnızca toplumu geliştirmişlerdir, zira durmadan sadece tek tek bireyler olarak gelişmek istemişlerdir ve bu yüzden de sadece toplum içinde ve sayesinde kendi gelişimlerine ulaşabilmişlerdir. Kaldı ki "İnsanlar'ın" gelişimini, içinde yaşadıkları "Toplum'un" gelişiminden ayırmak ve kurgulamalarını bu kurgusal temelden hareketle sürdürmek yalnızca bizim Sanço türünden bir azizin aklına gelebilir. Ayrıca, hemen öncesinde Aziz Bruno'dan aldığı ve insanlardan, kendilerini değiştirmelerini, dolayısıyla da toplumlarını değiştirmelerini talep ettiği cümlesini; yani insanların gelişimini onların toplumlarının gelişimiyle özdeşleştirdiği cümleyi unutuverdi.</p>

  <p class="normal"><span class="ideitalik1">Dördüncü mantıksal kurgu</span></p>

  <p class="normal">Komünizme, yurttaşlara karşıt olarak, şunları söyletiyor 156. sayfada:</p>

  <p class="indentmetin">"Özümüzü"(!) "hepimizin devletin"(!) "eşit çocukları olmamız değil, hepimizin birbirimiz için var olmamız oluşturuyor. Eşitliğimiz hepimizin birimiz için var olmamızdan, birbirimiz için çalışmamızdan, her birimizin işçi olmamızdan ileri geliyor" Sonra, "bir işçi olarak var olma"yı "her birimizin <span class="ideitalik1">ancak</span> diğerinin sayesinde var olması"yla eşitliyor. Öyle ki diğeri "örneğin, beni giydirmek için çalışıyor ve ben onun eğlence ihtiyacını karşılıyorum; o bana yiyecek sağlıyor, ben ona eğitim veriyorum. Yani işçilik bizim saygınlığımız ve eşitliğimizdir ... Yurttaşlık bize nasıl bir menfaat sağlıyor? Yük. Peki emeğimize nasıl bir değer biçiliyor? Olabildiğince asgari ... Siz, bizim karşımıza ne koyabilirsiniz? Yine yalnızca emek!" "Yalnızca emek karşılığında size bir telafi borçluyuz"; "yalnızca bize sağladığınız faydalar nedeniyle", "üzerimizde hak sahibisiniz". "Sizler için değerimiz, sizler için yerine getirdiklerimiz kadar olsun istiyoruz; ama siz de bizim için aynı şeyle yükümlü olmalısınız." "Bizim için değer taşıyan edimler, yani topluma yararı olan işler, değeri belirler. ... Yararlı işler yapanlar, kimsenin gerisinde olmamalıdır, ya da ... bütün (topluma yararı olan) işçiler eşittir. Ama işçi ücretinin değerinde olduğundan ücretler de eşit olmalıdır." (sf. 157, 158)</p>

  <p class="normal">"Stirner"de komünizm "öz" arayışıyla başlıyor; yine, dürüst "Genç" olarak yalnızca "şeylerin ardında yatanı bulmak" istiyor. Komünizmin pratik araçlarla pratik amaçlar güden son derece pratik ve olsa olsa Almanya'da Alman filozofları nezdinde bir an için "öz"le uğraşabilecek bir hareket olması, elbette azizimizi hiç ilgilendirmiyor. "Öz"e böylesine hasret duyan bu Stirnerci "komünizm", tam da bu yüzden ancak felsefi bir kategoriye, "birbiri için var olma"ya ulaşıyor ve ardından, aşağıdaki birkaç keyfi denklem aracılığıyla:</p>

  <table class="calibre8" width="100%">
    <tr class="calibre9">
      <td class="calibre13">Birbiri için var olmak</td>

      <td class="calibre10">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11"><span class="ideitalik1">ancak</span> diğerinin sayesinde var olmak</td>
    </tr>

    <tr class="calibre9">
      <td class="calibre13">&nbsp;</td>

      <td class="calibre10">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11">işçi olarak var olmak</td>
    </tr>

    <tr class="calibre9">
      <td class="calibre13">&nbsp;</td>

      <td class="calibre10">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11">tümel işçilik</td>
    </tr>
  </table>

  <p class="normal"><br class="chapter"/>
  ampirik dünyaya biraz daha yaklaştırılıyor. Bu arada Aziz Sanço'yu, örneğin <span class="ideitalik1">Owen</span>'da (zira İngiliz komünizminin temsilcisi olarak onu, en az örneğin komünist olmayan Proudhon<sup class="calibre5"><a href="../Text/alman_split_365.html#footnote-500-47" id="footnote-500-47-backlink">*47</a></sup> kadar –ki yukarıdaki cümlelerde söylenen şeylerin çoğu ondan alınıp yeniden düzenlenmiştir– "Komünizm"e örnek göstermek mümkün pekâlâ) yukarıdaki cümlelerde "öz", tümel işçilik vb. hakkında söylenenlerin geçtiği tek bir yer göstermeye davet ediyoruz. Kaldı ki o kadar geriye gitmeye bile lüzum yok. Daha önce bahsi geçen Alman komünist dergisi <span class="ideitalik1">Halkın Sesi</span>'nin üçüncü sayısında şunlar ifade ediliyor:</p>

  <p class="indentmetin">"Bugün emek denilen şey, uçsuz bucaksız muazzam üretim sürecinin, sefil bir parçacığıdır yalnızca. Yani, d<span class="ideitalik1">in</span> ve <span class="ideitalik1">ahlak,</span> yalnızca iğrenç ve tehlikeli olan kısmını <span class="ideitalik1">emek</span> adına layık görmektedir. Üstüne üstlük bunları bir de türlü sözlerle, âdeta methiyelerle (ya da tılsımlı sözlerle) süsleyip püslemeye cüret eder: Tanrının sınaması olarak 'alınteriyle çalışmak'; teşvik olarak 'zahmetsiz rahmet olmaz'. İçinde yaşadığımız dünyanın ahlakı, insan ilişkilerinin eğlenceli ve serbest yönlerini de emek olarak adlandırmaktan özenle imtina eder. Bu yönler üretimin bir parçası olsa da bunları ayıplar. Ahlak, bunları kibirlilik, boş heves, nefsine düşkünlük olarak mahkûm etmeyi pek sever. Komünizm işte bu ikiyüzlü vaazı, bu sefil ahlakı teşhir etmiştir."</p>

  <p class="normal">Artık Aziz Max, tümel işçilik olarak tüm komünizmi eşit ücretlere indirgemiş bulunuyor. Bu keşif aşağıdaki üç "kırılma" halinde tekrar ediliyor: 351. sayfada: "Baldırı çıplaklar toplumunun ilkesi, rekabete baş kaldırır; <span class="ideitalik1">bölüşüm</span>. Bu durumda çok yetenekli<sup class="calibre5"><a href="../Text/alman_split_366.html#footnote-74279-292" id="footnote-74279-292-backlink">292</a></sup> olan Ben, yeteneksiz olana karşılık hiçbir avantaja sahip olmayacak mı?" İleride, 363. sayfada "komünist toplumda insan faaliyeti üzerindeki genel bir vergi"den söz ediyor. Nihayetinde de, komünistlerin "Emek"i, insanların "biricik yeteneği" olarak gördüklerini söylediği 350. sayfa. Böylece Aziz Max, özel mülkiyeti ikili biçimiyle, bölüşüm ve ücretli emek olarak yeniden komünizme geri taşıyor. Daha önce de "gasp" meselesinde olduğu gibi burada da Aziz Max yine en bayağı, en dar kafalı burjuva tasavvurları, komünizme dair "kendi" "ifşaatı" olarak ilan ediyor. Bluntschli'nin öğrencisi olma onurunu layıkıyla taşıdığını ispatlıyor. Halis mulis bir küçük burjuva olarak, haliyle, "çok yetenekli" olan kendisinin "yeteneksiz olana karşılık hiçbir avantaja sahip olmamasından" korkuyor. Halbuki en fazla, kendi "yeteneği"yle baş başa kalmaktan korkması gerekirdi.</p>

  <p class="normal">Ayrıca, bu "çok yetenekli" kişi, proleterlerin, önce <span class="ideitalik1">sahip olduklarını</span> varsaydığı yurttaşlıkla ilgilenmediklerini zannediyor. Tıpkı yukarıda burjuvanın iktidar biçimiyle ilgilenmediğini zannetmesi gibi. İşçiler, yurttaşlıkla, yani <span class="ideitalik1">aktif</span> yurttaşlıkla o kadar çok ilgileniyorlar ki, ona <span class="ideitalik1">sahip oldukları</span> yerde, örneğin Amerika'da ondan "yararlanıyorlar" ve sahip olmadıkları yerde de onu elde etmeyi istiyorlar. Bu konuda, Kuzey Amerikalı işçilerin sayısız toplantıda yürüttükleri görüşmelere; İngiliz Çartizminin ve Fransız komünizminin ve reformizminin<sup class="calibre5">[95]</sup> tüm tarihine bakınız.</p>

  <p class="normal">&nbsp;</p>

  <p class="normal"><span class="ideitalik1">Birinci çıkarsama</span></p>

  <p class="indentmetin">"İşçi, varlığının esasını oluşturanın işçi olması olduğunun bilinciyle egoizmden uzak durur ve kendini bir işçi toplumu egemenliğine tabi kılar; tıpkı yurttaşın rekabete dayalı devlete sadakatle"(!) "bağlı olması gibi."</p>

  <p class="normal">İşçi olsa olsa, burjuva açısından kendisiyle ilgili esas şeyin onun işçi olması olduğunun, dolayısıyla da burjuvaya karşı kendisini ancak işçi olarak dayatabileceğinin bilincindedir. Aziz Sanço'nun "yurttaşın sadakati" ve "rekabete dayalı devlet"e ilişkin iki keşfini ise ancak "çok yetenekli" kişinin "yeteneği"ne dair kanıtlar olarak kayda geçmek mümkün.</p>

  <p class="normal">&nbsp;</p>

  <p class="normal"><span class="ideitalik1">İkinci çıkarsama</span></p>

  <p class="indentmetin">"Komünizmin 'herkesin refahı'nı amaçladığı <span class="ideitalik1">söylenir. Bu gerçekten de</span>, sanki kimse bundan geri kalmayacakmış <span class="ideitalik1">gibi görünüyor</span>. Peki nasıl bir refah olacaktır bu? Herkesin refahı bir ve aynı olabilir mi? Herkes bir ve aynı şey karşısında eşit mutluluk hisseder mi? ... Böyleyse eğer, söz konusu olan 'hakiki refah'tır. Tam da bu noktada dinin diktasının başladığı yere varmış olmuyor muyuz? ... Toplum, belli bir refahı 'hakiki refah' olarak belirlemiştir; ve bu refahın adı örneğin <span class="ideitalik1">dürüstçe elde edilmiş haz</span> olursa eğer, ama sen haz dolu tembelliği tercih ediyorsan, o halde toplum ... kendini mutlu hissettiğin şeyi sağlamaktan bilgece imtina edecektir. Komünizm, herkesin refahını ilan ederek, tam da şimdiye dek geçimlerini rantiyeden sağlayanların vb. refahını ortadan kaldırır." (sf. 411, 412)</p>

  <p class="normal">"Böyleyse eğer" bundan şu denklemler çıkar<sup class="calibre5"><a href="../Text/alman_split_367.html#footnote-74279-293" id="footnote-74279-293-backlink">293</a></sup>:</p>

  <table class="calibre8" width="100%">
    <tr class="calibre9">
      <td class="calibre13">Herkesin refahı</td>

      <td class="calibre10">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11">Komünizm</td>
    </tr>

    <tr class="calibre9">
      <td class="calibre13">&nbsp;</td>

      <td class="calibre10">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11">Böyleyse eğer</td>
    </tr>

    <tr class="calibre9">
      <td class="calibre13">&nbsp;</td>

      <td class="calibre10">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11">Herkes için bir ve aynı refah</td>
    </tr>

    <tr class="calibre9">
      <td class="calibre13">&nbsp;</td>

      <td class="calibre10">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11">Bir ve aynı koşullarda herkesin eşit refahı</td>
    </tr>

    <tr class="calibre9">
      <td class="calibre13">&nbsp;</td>

      <td class="calibre10">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11">Hakiki refah</td>
    </tr>

    <tr class="calibre9">
      <td class="calibre13">&nbsp;</td>

      <td class="calibre10">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11">[Kutsal refah, Kutsal, Kutsal'ın egemenliği, hiyerarşi]<sup class="calibre5">1</sup></td>
    </tr>

    <tr class="calibre9">
      <td class="calibre13">&nbsp;</td>

      <td class="calibre10">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11">Dinin tiranlığı</td>
    </tr>

    <tr class="calibre9">
      <td class="calibre13">Komünizm</td>

      <td class="calibre10">&nbsp;&nbsp;&nbsp;=&nbsp;&nbsp;&nbsp;</td>

      <td class="calibre11">Dinin tiranlığı</td>
    </tr>
  </table>

  <p class="normal">"Gerçekten de" sanki "Stirner" şimdiye kadar diğer her şey hakkında söylediklerinin aynısını söylüyormuş "gibi görünmektedir".</p>

  <p class="normal">Azizimizin komünizmin iç yüzünü ne denli "ifşa ettiği", komünizme "hakiki refah"ı "dürüstçe elde edilmiş haz"ı hayata geçirerek sağlamak gibi bir niyet atfetmesinden anlaşılmaktadır bir kez daha. "Stirner" ile Berlinli birkaç ayakkabı ve terzi ustası dışında kim "dürüstçe elde edilen haz"ı düşünür ki!<sup class="calibre5"><a href="../Text/alman_split_368.html#footnote-500-48" id="footnote-500-48-backlink">*48</a></sup> Üstüne üstlük, komünistler açısından bu emek-haz karşıtlığının temeli ortadan kalkıyorken, bunu onlara kim söyletmeye kalkar? Yüksek ahlaklı azizimizin bu konuda içi rahat olabilir. "Dürüstçe elde etme" işi ona ve farkında olmadan temsil ettiği, onun o küçük, sınai özgürlük tarafından yıkıma uğramış, manen "öfke" içindeki zanaatkârlarına bırakılacaktır. "Haz dolu tembellik" de tümüyle en abes burjuva dünya görüşüne aittir. Ancak, açıklamanın doruk noktası, komünistlerin karşısına çıkardığı kurnaz burjuva vesvesedir: Onlar, rantiyecinin "refahını" ortadan kaldırmaya niyetliler, ama yine de "herkesin refahı"ndan söz ediyorlar. Demek ki Sanço, komünist toplumda hâlâ, "refahları" ortadan kaldırılması gereken rantiyecilere rastlanacağını sanıyor. <span class="ideitalik1">Rantiyeci olarak</span> "refah" içinde oluşun, bugün rantiyeci olan kişilere içkin, onların kişiliklerinden ayrılamayacak bir şey olduğunu iddia ediyor ve bu bireyler açısından, rantiyeci-varoluşlarının belirlediği refah dışında bir "refah"ın var olamayacağını farz ediyor. Ayrıca, hâlâ rantiyecilere ve benzerlerine karşı mücadele etmek zorundayken toplumun şimdiden komünist bir örgütlenmeye sahip olabileceğini sanıyor.<sup class="calibre5"><a href="../Text/alman_split_369.html#footnote-500-49" id="footnote-500-49-backlink">*49</a></sup> Ne var ki komünistler yeterli güce ulaştıklarında burjuva egemenliğini yıkmak ve onun "refah"ına son vermek konusunda kuşkusuz vicdan yapmayacaklar.<sup class="calibre5"><a href="../Text/alman_split_370.html#footnote-500-50" id="footnote-500-50-backlink">*50</a></sup> Düşmanlarının bu ortak sınıf ilişkileri tarafından belirlenen "refah"larının, aynı zamanda kişisel "refah" olarak da dar kafalı bir zihniyetle varsayılan bir duygusallığa hitap edip etmediğinin onlar açısından hiçbir önemi yoktur.</p>

  <p class="normal">&nbsp;</p>

  <p class="normal"><span class="ideitalik1">Üçüncü çıkarsama</span></p>

  <p class="indentmetin">190. sayfada, komünist toplumda "kaygı, yine emek biçiminde ortaya çıkıyor."</p>

  <p class="normal">Komünizmde, o sevgili "kaygı"sına yeniden kavuşacağına şimdiden sevinen iyi yurttaş "Stirner", bu kez yaş tahtaya bastı. "Kaygı", ezik ve endişeli bir maneviyattan başka bir şey değildir ve burjuva düzende emeğin, dar kazançlı sefil çalışmanın zorunlu mesai arkadaşıdır.</p>

  <p class="normal">"Kaygı", en saf haliyle iyi Alman yurttaşları arasında serpilip gelişir; orada kronik ve "hep birbirine benzer", sefil ve aşağılık bir durumdadır. Oysa proleterin yoksunluğu, şiddetli ve keskin bir biçim alır; onu bir ölüm-kalım mücadelesine iter ve devrimcileştirir. Dolayısıyla da "kaygı"ya değil tutkuya yol açar. Eğer komünizm hem yurttaşların "kaygı"sını hem de proletaryanın yoksunluğunu ortadan kaldırmak istiyorsa, bunu, her ikisinin de nedeni olan şeyi, "emeği" ortadan kaldırmadan yapamayacağı kendiliğinden anlaşılır.</p>

  <p class="normal">Şimdi sıra komünizmin <span class="ideitalik1">tarihsel kurgularına</span> geldi.</p>

  <p class="normal">&nbsp;</p>

  <p class="normal"><span class="ideitalik1">Birinci tarihsel kurgu</span></p>

  <p class="indentmetin">"İnanç, insanların onur ve haysiyeti için yeterli olduğu sürece, en zahmetli çalışmaya dahi itirazda bulunmak mümkün değildi." ... "Ezilen sınıflar, tüm sefaletlerine, yalnızca Hıristiyan oldukları sürece katlanabildiler," (olsa olsa sefaletlerine katlandıkları sürece Hıristiyan idiler) "çünkü" (arkalarında sopayla bekleyen) "Hıristiyanlık onların homurdanmalarını ve öfkelerini dışa vurmalarına izin vermez." (sf. 158)</p>

  <p class="normal">"Stirner"in ezilen sınıfların ne yapabileceğine dair "bütün bunları nasıl olup da bildiğini" <span class="ideitalik1">Allgemeine Literatur Zeitung</span>'un birinci sayısından öğreniyoruz. Burada, "Mücellit ustası kılığındaki eleştiri"<sup class="calibre5">[96]</sup>, önemsiz bir kitaptan aşağıdaki pasajı aktarıyor:</p>

  <p class="indentmetin">"Modern pauperizm politik bir karakter kazandı. Eskiden dilenci yazgısına <span class="ideitalik1">uysallıkla</span> katlanıp bunu <span class="ideitalik1">takdiriilahi</span> olarak görürken, modern <span class="ideitalik1">baldırı çıplak</span>, tesadüfen paçavralar içinde doğdu diye bir ömür boyu yoksulluk çekmek zorunda olup olmadığını sorguluyor."</p>

  <p class="normal">Hıristiyanlığın bu gücü nedeniyle, serflerin özgürlük mücadelesinin tam da en kanlı ve şiddetli çatışmaları, <span class="ideitalik1">ruhban</span> feodal beylere karşı verildi (bkz. Eden, <span class="ideitalik1">History of the Poor</span>, Book I; Guizot, <span class="ideitalik1">Histoire de la civislisation en France</span>; Monteil, <span class="ideitalik1">Histoire des Français des divers états</span><sup class="calibre5">[97]</sup> vs.). Ama papazlarda vücut bulan Hıristiyanlığın tüm homurdanması ve öfkesine rağmen bu mücadele kazanıldı. Öte yandan, küçük papazlar, özellikle Ortaçağ'ın başlarında, serfleri dünyevi feodal beylere karşı "homurdanmaya" ve "öfkelenmeye" kışkırttı. (Şarlman'ın meşhur <span class="ideitalik1">Kapitular</span>'ı<sup class="calibre5"><a href="../Text/alman_split_371.html#footnote-74279-297" id="footnote-74279-297-backlink">297</a></sup> ile de karşılaştırınız.) Ayrıca, yukarıda "sağda solda patlak veren işçi eylemleri" vesilesiyle "ezilen sınıflar" ve onların 14. yüzyıldaki isyanları hakkında söylenenlerle de karşılaştırınız.</p>

  <p class="normal">İşçi ayaklanmalarının aldığı ilk biçimler, her bir durumda emeğin gelişim düzeyiyle ve bu düzeyin belirlediği mülkiyet biçimiyle bağlantılıydı; doğrudan ya da dolaylı komünist ayaklanmalar da büyük ölçekli sanayiyle. Aziz Max bu kapsamlı tarihi incelemek yerine, <span class="ideitalik1">tahammüllü</span> ezilen sınıflardan <span class="ideitalik1">tahammülsüz</span> ezilen sınıflara doğru kutsal bir geçiş yapıyor:</p>

  <p class="indentmetin">"Şimdi, herkesin kendini <span class="ideitalik1">İnsan</span> olarak yetiştirmesi <span class="ideitalik1">gerektiği</span> günümüzde" (Katalan işçiler, örneğin, "herkesin kendini insan olarak yetiştirmesi gerektiği"ni "nereden" "biliyor" ki?), "insanın makine işine mahkûm edilmesi, köleliğe karşılık gelir." (sf. 158)</p>

  <p class="normal">Demek ki Spartaküs'ten ve köle savaşlarından önce, "insanın makine işine mahkûm edilmesi"nin "köleliğe karşılık gelmesi"ni önleyen Hıristiyanlıktı. Spartaküs zamanında bu durumu ortadan kaldırıp köleliğin daha yeni doğmasına neden olansa İnsan kavramıydı. "Yoksa", Stirner günümüz işçi kargaşaları ile makineli üretim arasındaki ilişki hakkında "bile" bir şeyler duydu da burada bunu mu ima etmek istiyor? Bu durumda makinelerin kullanıma sokulması işçileri isyancılara dönüştürmedi, "İnsan" kavramının kullanıma sokulması makineli çalışmayı köleliğe dönüştürmüş oldu. "Böyleyse eğer", o halde "gerçekten de" "biricik" bir işçi hareketi tarihi ile karşı karşıyayız "gibi görünüyor".</p>

  <p class="normal">&nbsp;</p>

  <p class="normal"><span class="ideitalik1">İkinci tarihsel kurgu</span></p>

  <p class="indentmetin">"Burjuvazi maddi haz düsturunu ilan etti ve şimdi, bu öğretinin biz proleterler arasında taraftar bulmasına şaşırıyor." (sf. 159)</p>

  <p class="normal">Az önce işçiler "İnsan" kavramını, Kutsal'ı gerçekleştirmek niyetindeydiler; şimdiyse "maddi haz"ı, yani Dünyevi'yi; yukarıda emeğin "angaryası"nı, şimdi ise sadece haz alma işini. Aziz Sanço, <span class="ideitalik1">amas sus valientes posaderas</span><sup class="calibre5"><a href="../Text/alman_split_372.html#footnote-74279-299" id="footnote-74279-299-backlink">299</a></sup> şamarlıyor; önce maddi tarihi, ardından da Stirnerci Kutsal'ı. Maddi tarihe göre, düsturun hazzı yerine dünyevi haz düsturunu ilk kez koyan aristokrasi idi. Buna karşılık soğukkanlı burjuvazi, önceleri kendini çalışmaya verdi ve büyük bir kurnazlıkla, kendi eliyle çıkardığı yasalarca kendine men ettiği hazzı aristokrasiye bıraktı (bu vesileyle aristokrasinin iktidarı para kılığında burjuvazinin ceplerine aktı).</p>

  <p class="normal">Stirner'in tarihine göre, burjuvazi kendini "Kutsal"ı aramakla, devlet kültünü yürütmekle ve "var olan tüm nesneleri hayali nesnelere dönüştürmekle" yetindi. "Duyusallığı tümden yok oluştan kurtarmak" için de Cizvitlere gerek duyuldu. Aynı Stirnerci tarihe göre burjuvazi devrim yoluyla tüm iktidarı, dolayısıyla onun düsturu olan dünyevi hazzı da ele geçirdi. Buna rağmen yine aynı Stirnerci tarihe göre şimdi öyle bir noktaya gelmiş oluyoruz ki "dünyaya yalnızca düşünceler egemen". Yani, Stirner'in hiyerarşisi şu durumda "<span class="ideitalik1">entre ambas posaderas</span>"ta<sup class="calibre5"><a href="../Text/alman_split_373.html#footnote-74279-300" id="footnote-74279-300-backlink">300</a></sup> bulunuyor.</p>

  <p class="normal">&nbsp;</p>

  <p class="normal"><span class="ideitalik1">Üçüncü tarihsel kurgu</span></p>

  <p class="indentmetin">Sayfa 159: "Burjuvazi tekillerin buyruklarından ve keyfiliğinden kurtulunca, geriye koşulların konjonktüründen doğan ve koşulların rastlantısallığı denebilecek keyfilik kaldı. Geriye, şans ve şansı yaver gidenler kaldı."</p>

  <p class="normal">Ardından Aziz Sanço komünistlere, "bu yalpalamalara" (şu zamazingoya) "son veren bir yasa ve yeni bir düzen" keşfettiriyor. Ve bu düzen hakkında, komünistlerin şimdi şunu ilan etmeleri gerektiğini söyleyecek kadar bilgisi var: "Bundan böyle bu düzen kutsal olsun!" (oysa, daha çok şöyle demesi gerekirdi: Kuruntularımın dağınıklığı komünistlerin kutsal düzeni olsun). "Hikmet buradadır." (<span class="ideitalik1">İncil</span>; Vahiy, 13:18) "Aklı olan", başka yerlerde o kadar teferruata girmekten hoşlanan, sürekli kendini tekrarlayıp duran Stirner'in burada birkaç satıra sıkıştırıverdiği saçmalığın "varsın sayısını hesaplasın".</p>

  <p class="normal">Birinci cümlenin en genel anlamı şudur: Burjuvazi feodalizmi ortadan kaldırdıktan sonra geriye burjuvazi kaldı. Ya da bireylerin egemenliği "Stirner"in hayalinde ortadan kaldırıldıktan sonra, geriye, bunun tam tersini yapmak kaldı. "Bu gerçekten de" birbirine en uzak iki tarihsel dönem, bir ilişki içine, kutsal ilişki olan, Kutsal olarak ilişki olan, cennetteki ilişki olan bir ilişki içine sokulabilirmiş "gibi görünüyor".</p>

  <p class="normal">Kaldı ki Aziz Sanço'nun bu cümlesi, saçmalığın yukarıdaki <span class="ideitalik1">mode simple</span>'si<sup class="calibre5"><a href="../Text/alman_split_374.html#footnote-74279-301" id="footnote-74279-301-backlink">301</a></sup> ile yetinmiyor; saçmalığın <span class="ideitalik1">mode composé</span> ve <span class="ideitalik1">mode bicomposé</span>'sine<sup class="calibre5"><a href="../Text/alman_split_375.html#footnote-74279-302" id="footnote-74279-302-backlink">302</a></sup> vardırmak "zorunda. Çünkü her şeyden önce Aziz Max <span class="ideitalik1">kendilerini</span> kurtaran burjuvalar, <span class="ideitalik1">kendilerini</span> bireylerin buyruklarından ve keyfiyetinden kurtarmakla tüm bir insan toplumunu bireylerin buyruklarından ve keyfiyetinden kurtardığına inanıyor. İkincisi, onlar kendilerini "bireylerin buyruklarından ve keyfiyetinden" değil, korporasyon, lonca ve zümrelerin egemenliğinden kurtardı ve bu sayede şimdi, <span class="ideitalik1">gerçek</span> birer burjuva olarak, ilk kez işçilere kendi "buyruklarını ve keyfiyetlerini" dayatacak bir konuma ulaştılar. Üçüncüsü, yalnızca, bireylerin buyruklarının ve keyfiyetinin şimdiye kadarki <span class="ideitalik1">plus ou moins</span><sup class="calibre5"><a href="../Text/alman_split_376.html#footnote-74279-303" id="footnote-74279-303-backlink">303</a></sup> idealist görünüşünü ortadan kaldırdılar ve yerine bu buyrukların ve keyfiyetin en kaba maddi halini ikame ettiler. O, yani burjuva, kendi "buyruklarının ve keyfiyetinin", monarkın, soyluların ve korporasyonların elinde toplanan politik iktidarın o güne kadar hüküm süren "buyrukları ve keyfiyetiyle" sınırlanmasını istemedi. Bunlar, olsa olsa burjuvaların yasalarında ifadesini bulan tüm burjuvalar sınıfının genel çıkarları tarafından sağlanabilirdi. O, tek tek burjuvaların buyruğu ve keyfiyeti <span class="ideitalik1">üzerindeki</span> buyruğu ve keyfiyeti ortadan kaldırmaktan öte bir şey yapmadı. (Bakınız: "Politik liberalizm").</p>

  <p class="normal">Aziz Sanço, burjuvazinin egemenliğiyle birlikte bambaşka koşulların bambaşka bir konjonktürü haline gelen koşulların konjonktürünü gerçekten analiz etmek yerine, genel "Konjonktür vs." kategorisine bırakıyor ve sanki "tekillerin buyruğu ve keyfiyeti"nin başlı başına bir "koşulların konjonktürü" değilmiş gibi ona, çok daha belirsiz olan "koşulların rastlantısallığı" ismini takıyor. Demek ki komünizmin gerçek temelini, yani burjuva rejimi altındaki belirli koşulların konjonktürünü ortadan kaldırmak suretiyle, bu şekilde içi boşaltılan komünizmi kendi kutsal komünizmine dönüştürebilir. "Gerçekten de" sanki "Stirner" "yalnızca fikri", hayali tarihsel "servete" "sahip bir insan"mış "gibi görünüyor"; <span class="ideitalik1">"kusursuz baldırı çıplak"</span>. Bkz. "Kitap", sayfa 362.</p>

  <p class="normal">Bu yüce kurgu, ya da daha çok onun temel önermesi, bizim için 189. sayfada bir kez daha ve son derece tumturaklı bir biçimde yineleniyor:</p>

  <p class="indentmetin">"Politik liberalizm, efendi ile uşak arasındaki eşitsizliği ortadan kaldırdı; insanları <span class="ideitalik1">efendisiz</span> ve anarşik"(!) "kıldı; ardından efendi, bireyden, egoistten bir <span class="ideitalik1">hayalet</span>, yasa ya da devlet haline gelmek üzere ortadan kaldırıldı."</p>

  <p class="normal">Hayaletlerin egemenliği = (hiyerarşi) = efendisizlik; bu da eşittir burjuvaların "kadir-i mutlak" egemenliği. Gördüğümüz gibi, hayaletlerin bu egemenliği, aksine, <span class="ideitalik1">çok sayıdaki</span> gerçek efendinin egemenliğidir. O halde aynı hakla komünizm, bu çok olanların egemenliğinden kurtuluş olarak görülebilirdi. Ne var ki Aziz Sanço bunu yapamazdı; çünkü bu durumda yalnızca komünizme dair öne sürdüğü mantıksal kurgular değil, "Özgürler"e dair tüm kurgusu yerle bir olurdu. Ancak, kitap boyunca olup biten tam da budur. Azizimizin kendi varsayımlarından elde edilen bir tek çıkarım, bir tek tarihsel olgu, koca koca ifşalar ve sonuç silsilelerini yerle bir ediyor.</p>

  <p class="normal"><span class="ideitalik1">Dördüncü tarihsel kurgu</span></p>

  <p class="normal">Aziz Sanço 350. sayfada komünizmi doğrudan doğruya serfliğin ortadan kaldırılmasından elde ediyor.</p>

  <p class="normal">I. <span class="ideitalik1">Temel önerme:</span></p>

  <p class="indentmetin">"İnsanlar mülk sahibi olarak <span class="ideitalik1">görülmeyi</span>"(!) "başardıklarında, pek çok şey kazanılmış oldu. Bu sayede serflik ortadan kaldırıldı ve o güne kadar kendisi <span class="ideitalik1">mülk</span> olan her insan <span class="ideitalik1">efendi</span> oldu."</p>

  <p class="normal">(Saçmalığın <span class="ideitalik1">mode simple</span>'sinde bu şu demektir: Serflik kaldırılır kaldırılmaz serflik kaldırıldı). Bu saçmalığın <span class="ideitalik1">mode composé</span>'si ise Aziz Sanço'nun, kişinin, kutsal tefekkür yoluyla, öyle "görme" ve öyle "görülme" yoluyla "mülk sahibi" haline geldiğine inanmasıdır. Oysa zor olan "mülk sahibi" haline gelmektir; öyle görülmek bunun ardından kendiliğinden gelir. Saçmalığın <span class="ideitalik1">mode bicomposé</span>'si ise, başlangıçta henüz kısmi olan serfliğin kaldırılması, sonuçlarını doğurmaya başlayıp tümel haline geldikten sonra, mülk sahibi olmaya <span class="ideitalik1">değer</span> "görülmeyi" artık başaramamasıdır (mülk sahibi için, sahip olduğu her şey fazla masraflı hale gelmişti). Dolayısıyla da "o güne kadar kendisi mülk olan" geniş yığınlar, yani özgür olmayan işçiler, böylelikle "efendi" değil, özgür işçiler haline geldiler.</p>

  <p class="normal">II. Yaklaşık sekiz yüzyılı kapsayan ve "ne kadar önemli bir içeriğe sahip olduğu kuşkusuz dışarıdan görülemeyecek" <span class="ideitalik1">tarihsel alt önerme</span> (bkz: <span class="ideitalik1">Wigand</span>, sf. 194):</p>

  <p class="indentmetin">"Senin sahip olman ve Senin sahip oldukların <span class="ideitalik1">bundan böyle</span> tek başına <span class="ideitalik1">yeterli değil</span> ve <span class="ideitalik1">artık</span> kabul görmemekte; <span class="ideitalik1">buna karşılık</span> Senin çalışman ve Senin işin değer kazanmakta. <span class="ideitalik1">Önceden</span>"(!) "nasıl ki Senin şeylere sahip oluşunu önemsediysek, <span class="ideitalik1">artık</span> Senin şeylerin <span class="ideitalik1">üstesinden gelebilme becerini</span> önemsiyoruz. Sen şimdi, miras alınanların değil çalışarak elde edilenlerin efendisi ya da sahibisin." (age.)</p>

  <p class="normal">"Bundan böyle" – "değil" – "buna karşılık" – "önceden" – "şimdi" – "artık" – "değil" – "ya da"; bu önermenin içeriği işte bunlardır.</p>

  <p class="normal">Her ne kadar "Stirner" "artık" Senin, (yani Szeliga'nın) miras alınanların değil, çalışarak elde edilenlerin efendisi olduğun sonucuna ulaşmış olsa da, "şimdi" aklına, şu anki durumun bunun tam tersi olduğu geliyor. Ve böylece, komünizmin bu iki hilkat garibesi önermeden bir ucube olarak doğmasına sebep oluyor.</p>

  <p class="normal">III. <span class="ideitalik1">Komünist sonuç</span></p>

  <p class="indentmetin">"<span class="ideitalik1">Ne var ki</span>, ŞİMDİ her şey miras olarak edinildiğinden ve sahip olduğun her metelik, çalışmanın değil mirasın damgasını taşıdığından," (saçmalığın zirvesi) "O HALDE her şey yeniden eritilip kalıba dökülmelidir."</p>

  <p class="normal">Buradan hareketle Szeliga artık, hem Ortaçağ komünlerinin doğuşu ve çöküşüne, hem de 19. yüzyıl komünizmine vardığını sanabilir. Bu sayede Aziz Max, tüm "miras alınanlara" ve "çalışarak elde edilenlere" rağmen "şeylerin üstünden gelme becerisi"ne değil, olsa olsa saçmalığın "sahipliği"ne ulaşmış oluyor.</p>

  <p class="normal">Kurgulardan hoşlananlar ayrıca 142. sayfaya göz atabilir ve burada Aziz Max'ın, komünizmi serflikten hareketle nasıl kurguladığına, üstelik onu bir de bir derebeyinin, yani toplumun egemenliği altında kurguladığına bakabilir. Bu sırada, tıpkı yukarıda bir şeyi elde etmemizi sağlayan aracı, "lütfu" sayesinde bize bir şeyler bahşeden "Kutsal"a dönüştürürken başvurduğu yöntemin aynısını uyguladığını görebilir.</p>

  <p class="normal">"Stirner" önce, aşağıda söylenenlerden ibaret olan yeni bir <span class="ideitalik1">sömürü teorisi</span> ortaya koyuyor:</p>

  <p class="indentmetin">"Bir topluiğne fabrikasında çalışan işçi, işin yalnızca bir parçasını yerine getiriyor, yalnızca bir başkasının eline çalışıyor ve bu başkası tarafından kullanılıp sömürülüyor." (sf. 158)</p>

  <p class="normal">Böylece "Stirner" burada, bir fabrikada çalışan işçilerin birbirlerinin "eline çalıştıkları" için birbirlerini sömürdüklerini; fabrika sahibinin ise, elleri hiç çalışmadığından, işçileri de sömüremediğini keşfediyor. "Stirner" burada komünizmin Alman teorisyenleri soktuğu acıklı durumun çarpıcı bir örneğini veriyor. Şimdi onlar da, topluiğne fabrikaları vb. gibi dünyevi şeylerle ilgilenmek zorunda kalıyor ve bu konuda hakiki barbarlar gibi, Ojibbeway-yerlileri ve Yeni Zelandalılar gibi davranıyorlar.</p>

  <p class="normal">"Buna karşılık" Stirnerci komünizmin 1. bölümünde "deniyor ki":</p>

  <p class="indentmetin">"Her işin amacı 'İnsan'ı tatmin etmek olmalıdır. Dolayısıyla o" ("İnsan") "işinde <span class="ideitalik1">usta</span> olmalı, yani onu bir bütün olarak yapa<span class="ideitalik1">bilmelidir</span>."</p>

  <p class="normal">"İnsan" usta olmak zorundadır! – "İnsan", topluiğne başı yapımcısı olarak kalır, ama iğne başlarının iğnenin bir parçası olduğu ve topluiğnenin tamamını yapa<span class="ideitalik1">bileceğinin</span> bilinciyle teselli bulur. Biteviye topluiğne başı yapmanın yol açtığı usanç ve tiksinti, bu bilinç sayesinde "insanın tatmini"ne dönüşüyor. [Ah P]roudhon ah!</p>

  <p class="normal">Bir başka ifşa:</p>

  <p class="indentmetin">"Komünistler ancak <span class="ideitalik1">özgür faaliyetin</span> insanın özü olduğunu" (<span class="ideitalik1">iterum Crispinus</span><sup class="calibre5"><a href="../Text/alman_split_377.html#footnote-74279-304" id="footnote-74279-304-backlink">304</a></sup>) "ilan ettikleri için, <span class="ideitalik1">her gündelik zihniyet</span> gibi onların da bir Pazar gününe, <span class="ideitalik1">sıkıcı çalışmalarına</span> ara verip ruhlarını yüceltmeye ve maneviyatlarını geliştirmeye ihtiyaçları var."</p>

  <p class="normal">Burada, araya sokuşturulan "insanın özü" bir yana bırakılırsa, talihsiz Sanço, "Stirner" için anlaşılır olabilmek için "tam tekmil er kişi"nin "özgür faaliyeti"ni, yani komünistler açısından, tüm yeteneklerin özgür gelişiminden doğan yaratıcı dışavurumu, "sıkıcı çalışmaya" dönüştürmesi gerekiyor; zira Berlinli, burada artık söz konusu olanın "düşüncenin zahmetli çalışması" olmadığını farkına varıyor. Bu basit dönüşümle birlikte komünistleri de artık "gündelik zihniyete" tahvil etmek mümkün. Bu durumda, yurttaşın iş günü ile birlikte elbette onun Pazar günü de komünizmde yerini bulacak.</p>

  <p class="indentmetin">Sayfa 161: "Komünizmin Pazar günleri, komünistin Sen'deki insanı, kardeşi görmesidir."</p>

  <p class="normal">Demek ki komünist burada "insan" ve "işçi" olarak zuhur ediyor. Aziz Sanço bunu şöyle tarif ediyor: "İnsanın komünistler tarafından çifte <span class="ideitalik1">istihdamı</span>; bir maddi kazanç bir de manevi kazanç dairesi." (Böl.1)</p>

  <p class="normal">Yani burada, "kazancı" ve bürokrasiyi tekrar komünizme geri getiriyor ve böylece, hiç kuşkusuz, "nihai amacına ulaşıyor" ve onu komünizm olmaktan çıkarıyor. Kaldı ki bunu yapmak zorunda; zira daha sonra inşa edeceği "Birlik"inde herkes, İnsan olarak ve "Biricik" olarak, bir "çifte istihdam"a kavuşacak. Bu ikiliği şimdilik komünizme yamayarak meşrulaştırıyor. Bu, onun ödünç ve değerlendirme teorisinde yeniden rastlayacağımız bir yöntem.</p>

  <p class="normal">334. sayfada "Stirner", "Komünistler"in "mülkiyet sorununu dostane bir biçimde çözmek" istediklerine inanıyor; hatta 413. sayfada onlara, insanlara fedakârlık, kapitalistlere de kendilerini inkâr etme çağrısı yaptırıyor!<sup class="calibre5"><a href="../Text/alman_split_378.html#footnote-500-51" id="footnote-500-51-backlink">*51</a></sup> Babeuf döneminden beri ortaya çıkan devrimci olmayan komünist <span class="ideitalik1">burjuvaların</span> sayısı pek azdır; bütün ülkelerde komünistlerin ezici bir çoğunluğu devrimcidir. Komünistlerin "zenginlerin kendini inkâr zihniyeti" ve "insanların fedakârlığı" hakkındaki görüşlerinin ne olduğunu Aziz Max, Cabet'nin yazdığı birkaç pasajdan öğrenebilir; Cabet, tam da, <span class="ideitalik1">dévoûment</span>, fedakârlık çağrısı yaptığı izlenimini verme olasılığı en fazla olan komünisttir.<sup class="calibre5"><a href="../Text/alman_split_379.html#footnote-500-52" id="footnote-500-52-backlink">*52</a></sup> Bu pasajlar cumhuriyetçileri ve özellikle de Paris'te hâlâ az sayıda işçiyi sultası altında tutan Bay Buchez'nin komünizme yönelik saldırılarını hedef alıyordu:</p>

  <p class="indentmetin">"Aynı şey fedakârlık (<span class="ideitalik1">dévoûment</span>) için de geçerlidir; bu, Bay Buchez'e ait, ama bu kez Katoliklikten sıyrılmış bir doktrindir; çünkü Bay Buchez kuşkusuz kendi Katolikliğinin işçi yığınlarına itici geleceğinden ve onları uzaklaştıracağından korkmaktadır. 'Görevini (<span class="ideitalik1">devoir</span>) hakkıyla yerine getirmek için (diyor Buchez) <span class="ideitalik1">fedakârlığa</span> (<span class="ideitalik1">dévoûment</span>) ihtiyaç vardır.' –<span class="ideitalik1">Devoir</span> ile <span class="ideitalik1">dévoûment</span> arasındaki farkı anlayabilen beri gelsin– 'Biz herkesten fedakârlık talep ediyoruz; hem büyük ulusal birlik için hem de işçi birliği için ... Birlik olmaya, daima birbirimize bağlı (<span class="ideitalik1">dévoués</span>) olmaya ihtiyaç var.' –İhtiyaç var, ihtiyaç var– bunu söylemek kolay. Bu sözler uzun zamandır söyleniyor ve başka araçlara başvurulmadığı sürece, başarı kaydetmeksizin daha uzun süre söylenmeye de devam edecek! Buchez, zenginlerin bencilliklerinden yakınıyor; peki ama bu tür yakınmalar neye yarıyor? Buchez kendini feda etmek istemeyen herkesi düşman ilan ediyor.</p>

  <p class="indentmetin">'Eğer' diyor 'bir insan egoizmin esiri olup başkaları için fedakârlıkta bulunmayı reddederse, ne yapmak gerek? ... Buna hiç duraksamadan vereceğimiz yanıtımız var: <span class="ideitalik1">Toplum</span>un daima, görevimiz gereği yapmamız gereken fedakârlığı bizden alma <span class="ideitalik1">hakkı</span> var... Bir insanın görevini yerine getirmesinin yegâne yolu fedakârlıktır. Her birimiz, her yerde ve her daim kendini feda etmek zorundadır. Egoizm yüzünden fedakârlık görevini yerine getirmeyi reddedenler buna <span class="ideitalik1">zorlanmalıdır</span>.'</p>

  <p class="indentmetin">Böylece Buchez tüm insanlara seslenip haykırıyor: Kendinizi feda edin, kendinizi feda edin! Yalnızca kendinizi feda etmeyi düşünün! Bu, insan doğasını yanlış anlamak ve onu ayaklar altına almak anlamına gelmiyor mu? Bu yanlış bir görüş değil midir? Hatta şöyle söylemek istiyoruz: <span class="ideitalik1">Çocuksu, aptalca</span> bir görüş." (Cabet, <span class="ideitalik1">Rèfutation des doctrines de l'Atelier</span>, sf. 19, 20.)</p>

  <p class="normal">Cabet, ayrıca, 22. sayfada, cumhuriyetçi Buchez'e onun kaçınılmaz olarak bir "fedakârlık aristokrasisi"ne ulaştığını kanıtlıyor ve ironik biçimde şöyle soruyor:</p>

  <p class="indentmetin">"Peki, <span class="ideitalik1">dévoûment</span>'e ne oldu? Eğer insan yalnızca <span class="ideitalik1">hiyerarşinin</span> en yüksek mertebelerine ulaşmak için fedakârlıkta bulunursa, <span class="ideitalik1">dévoûment</span>'ten geriye ne kalır? ... Böyle bir sistem, Papa ya da Kardinal olmak isteyen birinin kafasından çıkabilir –ama işçilerin kafasından değil!!!" – "M. Buchez ne emeğin <span class="ideitalik1">hoş bir eğlence</span> haline gelmesini ne de insanların kendi refahı için çalışıp kendisine yeni hazlar yaratmasını istiyor. O, ... 'insanın yalnızca <span class="ideitalik1">bir işlevi, bir görevi, (une fonction, un devoir)</span> yerine getirmek üzere yeryüzüne getirildiğini' iddia ediyor. 'Hayır', diye vaaz veriyor komünistlere, 'insan, bu büyük güç, kendisi için yaratılmadı (<span class="ideitalik1">n'a point été fait pour lui-même</span>)... Bu çok ham bir düşüncedir. İnsan, dünyadaki bir çalışandır (<span class="ideitalik1">ouvrier</span>), faaliyetinin ahlakının gerektirdiği işi (<span class="ideitalik1">œuvre</span>) yerine getirmek zorundadır, bu onun görevidir... <span class="ideitalik1">Yüce bir işlevi</span> (<span class="ideitalik1">une haute fonction</span>) –insanın var olduğu ilk günden başlayan ve ancak insanlıkla eş zamanlı olarak ortadan kalkacak olan bir işlevi– yerine getirmek zorunda olduğumuz gerçeğini asla gözden kaçırmamalıyız.' – Peki ama tüm bu güzel şeyleri [Bay] Buchez'e kim bildirdi? (<span class="ideitalik1">Mais qui a révélé toutes ces belles choses à M. Buchez lui-même"</span> – (Stirner bu cümleyi şöyle çevirirdi: Buchez, insanın ne yapması gerektiğini nasıl oluyor da bu kadar iyi biliyor?) "<span class="ideitalik1">Du reste, comprenne qui pourra</span>.<sup class="calibre5"><a href="../Text/alman_split_380.html#footnote-74279-307" id="footnote-74279-307-backlink">307</a></sup> – Buchez devam ediyor: 'Ne! İnsanın kendi kendisi için yaratıldığını ve mümkün olan tüm hazları yaşamaktan başka amacı olmadığını siz komünistlerden öğrenmesi için binlerce yüzyıl beklemesi gerekti, öyle mi? ... Fakat, insan böylesine yanılmamalı; <span class="ideitalik1">çalışmak için yaratıldığımızı</span> (faits pour travailler), <span class="ideitalik1">daima</span> çalışmak için ve yalnızca <span class="ideitalik1">yaşamak için zorunlu olanı</span> (<span class="ideitalik1">la suffisante vie</span>), yani, görevimizi hakkıyla yerine getirmemize yetecek kadarını talep edebileceğimiz unutulmamalıdır. Bu sınırın ötesine geçen her şey <span class="ideitalik1">abes</span> ve <span class="ideitalik1">tehlikelidir.</span>' – Güzel de, kanıtlayın o halde bunu, kanıtlayın! Bir peygamber gibi kehanetlerde bulunmakla yetinmeyin! Daha başından lafa, <span class="ideitalik1">binlerce yüzyıldan</span> söz ederek giriyorsunuz! Peki, insanların bütün yüzyıllarda bizi beklediğini kim iddia ediyor? Ama anlaşılan, <span class="ideitalik1">dévoûment, devoir, nationalité française, association ouvrière</span>'e<sup class="calibre5"><a href="../Text/alman_split_381.html#footnote-74279-308" id="footnote-74279-308-backlink">308</a></sup> dair bütün o teorilerinizle birlikte beklenen sizler değil miydiniz? ... 'Son olarak' diyor Buchez, 'söylediklerimizden dolayı rencide olmamanızı rica ediyoruz.' – Biz de sizin kadar nazik Fransızlarız, biz de sizden aynı şekilde rencide olmamanızı rica ediyoruz." (sf. 31) "'İnanın bize' diyor Buchez, 'uzun zaman önce yaratılan ve sizin de üyeleri olduğunuz bir <span class="ideitalik1">communautê</span><sup class="calibre5"><a href="../Text/alman_split_382.html#footnote-74279-309" id="footnote-74279-309-backlink">309</a></sup> var.' – İnan bize Buchez," diye tamamlıyor sözlerini Cabet, "Gel, komünist ol!"</p>

  <p class="normal">"Fedakârlık", "görev", "toplumsal yükümlülük", "toplumun hakkı", "işlev; insanın yazgısı", "işçi; insanın işlevi", "ahlaki iş", "işçi birliği", "yaşam için zorunlu olanı yaratmak"; bütün bunlar Aziz Sanço'nun komünistleri kınamasına gerekçe yaptığı, Bay Buchez'nin ise <span class="ideitalik1">yokluğu</span> nedeniyle komünistleri kınadığı şeylerin aynısı değil mi? Ve onun bu vakur kınamalarını Cabet alaya almıyor mu? Burada, Stirner'in "hiyerarşi"sini bile hazır bulmuyor muyuz?</p>

  <p class="normal">Sonunda Aziz Sanço 169. sayfada, aşağıdaki cümleyi savurarak komünizme öldürücü darbeyi vuruyor:</p>

  <p class="indentmetin">"Sosyalistler mülkiyeti de kaldırmakla"(!) "mülkiyetin, hususilik üzerinden kendisine bir süreklik sağladığını dikkate almıyorlar. Mülkiyet sadece para ve mal mıdır, yoksa bütün düşünceler de, benim olan, hususi olan bir şey midir? <span class="ideitalik1">Demek ki</span> bütün düşüncelerin kaldırılması ya da kişisel olmaktan çıkarılması gerekiyor."</p>

  <p class="normal">Yoksa, Aziz Sanço'nun düşüncesi, başkalarının da düşüncesi haline gelmediği sürece, ona herhangi bir şey üzerindeki, hatta bir başkasının düşüncesi üzerindeki bir tahakküm müdür? Aziz Max, düşüncesinin ana bölümünü komünizme karşı kullanmakla, ona karşı en eski ve en değersiz burjuva itirazları yöneltmekten öte bir şey yapmıyor yine. Fakat yeni şeyler söylediğini sanıyor; çünkü bu basmakalıp görüşler, onun için, yani "eğitimli" Berlinli için yenidir.</p>

  <p class="normal">Pek çok kişinin ardından Destutt de Tracy de aynı şeyi yaklaşık 30 yıl önce ve daha sonraları burada alıntılanan kitapta, çok daha güçlü bir şekilde dile getirmiştir. Örneğin:</p>

  <p class="indentmetin">"Mülkiyet süreci, âdeta, bu dünyada mülkiyetin var olup olmayacağına karar vermek bizim elimizdeymiş gibi açıklandı ve hakkında olumlu olumsuz gerekçeler öne sürüldü. Oysa bu, kesinlikle doğamızı yanlış kavramak anlamına gelir.." ("<span class="ideitalik1">Traité de la volonté</span>", Paris, 1826, sf. 18)</p>

  <p class="normal">Sonra da M. Destutt de Tracy, <span class="ideitalik1">propriété, individualité</span> ve <span class="ideitalik1">personnalité</span>'nin<sup class="calibre5"><a href="../Text/alman_split_383.html#footnote-74279-310" id="footnote-74279-310-backlink">310</a></sup> özdeş olduğunu ve "moi"nın "mien"i<sup class="calibre5"><a href="../Text/alman_split_384.html#footnote-74279-311" id="footnote-74279-311-backlink">311</a></sup> de içerdiğini kanıtlama görevini üstleniyor ve özel mülkiyet için doğal bir temel buluyor:</p>

  <p class="indentmetin">"Doğa insana, kaçınılmaz ve devredilemez bir mülkiyet, onun kendi bireyliği biçiminde bir mülkiyet bahşetti." (sf. 17) – Birey "bu <span class="ideitalik1">Ben</span>'in, can verdiği bedenin, harekete geçirdiği organların, onların tüm yeteneklerinin, tüm güçlerinin, ürettikleri tüm sonuçların, tüm tutkularının ve eylemlerinin tek sahibi olduğunu açıkça görür. Çünkü tüm bunlar bu Ben ile başlayıp yine bu Ben ile biter; ancak onun aracılığıyla varolur, onun eylemi sayesinde harekete geçer ve başka hiçbir kimse bu aynı enstrümanları kullanamaz ya da onlardan aynı şekilde etkilenemez." (sf. 16) – "Mülkiyet, her yerde değilse bile, duyumsayan bir bireyin varolduğu yerde vardır; en azından isteyen bir bireyin varolduğu her yerde vardır." (sf. 19)</p>

  <p class="normal">Özel mülkiyet ve kişilik sözcüklerini bu şekilde özdeşleştirdikten sonra –Stirner'in <span class="ideitalik1">Mein</span><sup class="calibre5"><a href="../Text/alman_split_385.html#footnote-74279-312" id="footnote-74279-312-backlink">312</a></sup> ve <span class="ideitalik1">Meinung</span><sup class="calibre5"><a href="../Text/alman_split_386.html#footnote-74279-313" id="footnote-74279-313-backlink">313</a></sup><span class="ideitalik1">, Eigenthum</span><sup class="calibre5"><a href="../Text/alman_split_387.html#footnote-74279-314" id="footnote-74279-314-backlink">314</a></sup> ve <span class="ideitalik1">Eigenheit</span><sup class="calibre5"><a href="../Text/alman_split_388.html#footnote-74279-315" id="footnote-74279-315-backlink">315</a></sup> sözcükleriyle oynaması gibi–, Destutt de Tracy <span class="ideitalik1">propriéte</span> ve <span class="ideitalik1">propre</span><sup class="calibre5"><a href="../Text/alman_split_389.html#footnote-74279-316" id="footnote-74279-316-backlink">316</a></sup> sözcükleriyle oynayarak şu sonuca varıyor:</p>

  <p class="indentmetin">"Dolayısıyla, her birimizin kendine ait hiçbir şeyinin olmamasının daha iyi olup olmayacağı üzerine tartışmak yararsızdır (de discuter s'il ne vaudrait pas mieux que rien ne fût <span class="ideitalik1">propre</span> à chacun de nous) ... her halükârda bu, olduğumuzdan çok farklı olmamızın arzu edilir bir şey olup olmadığını sormak, hatta hiç var olmamanın bizim için daha iyi olup olmadığını araştırmak anlamına gelir." (sf. 22)</p>

  <p class="normal">Bunlar, komünizme karşı öne sürülen "son derece popüler", şimdiden gelenekselleşmiş olan itirazlardır; tam da bu yüzden Stirner'in bunları tekrarlaması "şaşırtıcı" değildir.</p>

  <p class="normal">Dar kafalı burjuva, komünistlere; mülkiyeti, yani bir kapitalist, bir toprak sahibi, bir fabrikatör olarak benim varlığımı ve işçi olarak kendi varlığınızı ortadan kaldırmakla, siz benim ve kendinizin bireyselliğini ortadan kaldırmış olursunuz; siz işçileri sömürmemi, kârımı, faizimi ya da rantımı cebe indirmemi imkânsız kılmakla bir birey olarak varlığımı da imkânsız hale getirirsiniz diyorsa; yani burjuva komüniste; <span class="ideitalik1">burjuva olarak</span> varlığımı ortadan kaldırmakla, <span class="ideitalik1">birey olarak</span> varlığımı ortadan kaldırmış olursunuz açıklamasında bulunuyor ve burjuva olarak kendisini bireyle özdeşleştiriyorsa; en azından bu söylediklerindeki açık sözlülüğü ve utanmazlığı takdir etmek gerekir. Burjuva açısından durum gerçekten de budur; o, ancak burjuva olduğu ölçüde birey olduğuna inanır.</p>

  <p class="normal">Ne var ki burjuvazinin teorisyenleri çıkıp da bu iddiaya genel bir anlam verdiklerinde, burjuvanın mülkiyetini bireysellikle teorik bakımdan da özdeşleştirdiklerinde ve buna mantıksal bir açıklama getirmeye kalkıştıklarında, bu saçmalık ciddi ve kutsal bir hal almaya başlar.</p>

  <p class="normal">"Stirner" yukarıda önce özel mülkiyeti "sahip olma"ya dönüştürüp ardından "sahip olmak" fiilinin vazgeçilmez bir sözcük, ebedi bir hakikat olduğunu ilan ederek komünistlerin özel mülkiyetin ortadan kaldırılması anlayışını çürütmüştü; zira komünist toplumda da Stirner'in karın ağrısına "sahip olması" pekâlâ mümkün. Aynı şekilde burada da, özel mülkiyetin ortadan kaldırılamazlığını, onu mülkiyet kavramına dönüştürüp, "<span class="ideitalik1">Eigentum</span>" ve "<span class="ideitalik1">eigen</span>"<sup class="calibre5"><a href="../Text/alman_split_390.html#footnote-74279-317" id="footnote-74279-317-backlink">317</a></sup> sözcükleri arasındaki etimolojik ilişkiyi istismar etmesi ve "<span class="ideitalik1">eigen</span>" sözcüğünü ebedi bir hakikat olarak ilan etmesi üzerine kurar; zira komünist rejimde de "kendine ait" karın ağrısı olması mümkündür. Etimolojiye sığınmaya çalışan bütün bu teorik saçmalık, komünistlerin ortadan kaldırmak istediği gerçek özel mülkiyet, soyut "mülkiyet" kavramına dönüştürülmeden mümkün olmaz. Bunu yaparak, bir yandan gerçek özel mülkiyet hakkında bir şey söylemek, hatta onun hakkında bir şey bilmek zahmetinden kurtulmuş olunur ve diğer yandan komünizmde bir çelişki keşfetmek kolaylaşır. Zira (<span class="ideitalik1">gerçek</span>) mülkiyet ortadan kaldırıldıktan sonra pekâlâ hâlâ "mülkiyet"e dâhil edilebilecek birçok şey keşfetmek mümkün olur. Gerçekte ise, kuşkusuz durum bunun tam tersidir.<sup class="calibre5"><a href="../Text/alman_split_391.html#footnote-500-53" id="footnote-500-53-backlink">*53</a></sup> Gerçekte, ancak satılabilir bir şeyim varsa özel mülkiyet sahibiyim demektir; oysa kendime ait olan satılabilir olmayabilir. Benim ceketim, ancak, ben onu takas edebilir, rehine verebilir ya da satabilirsem, yani pazara sürülebilir olduğu sürece özel mülkiyettir. Eğer bu özelliğini yitirirse, paçavraya dönüşürse, hâlâ onu <span class="ideitalik1">benim için</span> değerli kılan bazı özellikleri bulunabilir; hatta benim özelliğim olup beni hırpani bir birey haline getirebilir. Fakat hiçbir iktisatçı onu benim özel mülkiyetim olarak nitelemeyi düşünmeyecektir; çünkü o bana başkasının emeğinin zerresine bile hükmetme olanağı tanımamaktadır. Bir avukat, özel mülkiyetin ideoloğu, belki böylesi bir saçmalığa prim verebilirdi hâlâ.</p>

  <p class="normal">Özel mülkiyet yalnızca insanların değil aynı zamanda şeylerin bireyselliğini de yabancılaştırır. Toprağın toprak rantıyla, makinenin kârla bir alakası yoktur. Toprak sahibi açısından toprağın ancak toprak rantı olarak bir anlamı vardır; toprağını kiralar ve karşılığında rant elde eder. Bu, toprağın, kendine has özelliklerinden herhangi birini, mesela verimliliğin bir kısmını yitirmese de kaybedebileceği bir özelliktir. Ölçüsü, hatta varlığı, tek tek toprak sahiplerinin bir müdahalesi olmaksızın oluşan ya da yok olan toplumsal ilişkilere bağlı olan bir özelliktir bu. Makineler açısından da aynı şey geçerlidir. Mülkiyetin en genel biçimi olan paranın, kişisel kendine özgülükle ne kadar az alakalı olduğunu, birbirine ne kadar karşıt olduğunu Shakespeare, bizim teori yapan küçük burjuvamızdan daha iyi biliyordu:</p>

  <p class="indentmetin">Bunun şu kadarı, karayı ak, çirkini güzel,</p>

  <p class="indentmetin">Eğriyi doğru, namussuzu soylu, yaşlıyı genç,</p>

  <p class="indentmetin">Korkağı cesur yapar.</p>

  <p class="indentmetin">Bu sarı köle...</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Hayran eder herkesi kocamış cüzamlıya...</p>

  <p class="indentmetin">&nbsp;</p>

  <p class="indentmetin">Odur geçkin dullara yeniden koca bulan</p>

  <p class="indentmetin">Hastaneden kovulan, çıbanlarından</p>

  <p class="indentmetin">zehirli irin akan kadını allar pullar da,</p>

  <p class="indentmetin">ilkyazına kavuşturur.</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Olmayacakları birbirine yaklaştıran</p>

  <p class="indentmetin">&nbsp;</p>

  <p class="indentmetin">Zorla öpüştüren sen</p>

  <p class="indentmetin">...göze görünen tanrı!<sup class="calibre5">[98]</sup></p>

  <p class="normal">Kısacası, toprak rantı, kâr vb. özel mülkiyetin fiili varoluş biçimleri, belirli bir üretim aşamasına karşılık gelen <span class="ideitalik1">toplumsal ilişkilerdir</span>; ve bunlar, ancak mevcut üretici güçlerin önünde köstek olmadıkları sürece "<span class="ideitalik1">bireysel</span>"dirler.</p>

  <p class="normal">Destutt de Tracy'e göre insanların büyük çoğunluğu, proleterler bireyselliklerini uzun zaman önce yitirmiş olmalı; oysa günümüzde bireysellik hâlâ en çok onların arasında gelişiyor gibi görünüyor. Burjuva için, kendi dilinden hareketle ticari ve bireysel, hatta evrensel insan ilişkilerinin özdeşliğini kanıtlaması son derece kolaydır; zira bu dilin kendisi de burjuvazinin bir ürünüdür, dolayısıyla gerçekte de olduğu gibi, dilde de pazarlık ilişkileri tüm diğer ilişkilerin temeli haline getirilmiştir. Örneğin, propriété, mülkiyet ve özellik; property, mülkiyet ve kendine özgülük, ticari ve bireysel anlamda "kendine ait"<sup class="calibre5"><a href="../Text/alman_split_392.html#footnote-74279-319" id="footnote-74279-319-backlink">319</a></sup>; valeur, value, değer –commerce, ticaret– échange, exchange, değiş-tokuş vb. hem ticari ilişkiler hem de bireylerin özellikleri ve karşılıklı ilişkilerini nitelemek üzere kullanılmaktadır. Diğer modern dillerde de aynı durum söz konusudur. Eğer Aziz Max bu çift anlamlılığı istismar etmeye ciddi ciddi soyunursa, ekonomi hakkında hiçbir şey bilmeksizin bir dizi yeni ve parlak ekonomik keşifte bulunabilir kolaylıkla. Zira, onun ileride ele alacağımız yeni iktisadi olguları da, tamamen bu eş-anlamlılık alanının sınırları içindedir.</p>

  <p class="normal">Bizim iyi niyetli, safdil <span class="ideitalik1">Jacques</span>'ımız, burjuvanın mülkiyet ve özellik sözcükleriyle yaptığı kelime oyununu öyle kutsal bir ciddiyetle, öyle birebir alıyor ki, ileride göreceğimiz gibi, kendi özelliklerine bile özel mülkiyet sahibi kimliğiyle yaklaşmaya gayret ediyor.</p>

  <p class="normal">Sonunda, 421. sayfada "Stirner", komünizmi, "kişi"nin (yani komünizmin) "<span class="ideitalik1">gerçekte</span> mülkiyeti değil, mülkiyetin yabancılaşmasını eleştirdiği" konusunda aydınlatıyor.</p>

  <p class="normal">Aziz Max bu yeni açıklamasıyla, örneğin, Saint Simoncular tarafından defalarca kullanılmış olan eski bir nükteyi tekrarlamaktan başka bir şey yapmıyor. Karşılaştırma yapmak için, örneğin, <span class="ideitalik1">Leçons sur l'industrie et les finances</span>'e (Paris, 1832)<sup class="calibre5">[99]</sup> bakınız. Orada, diğer şeyler arasında şunlar söyleniyor:</p>

  <p class="indentmetin">"Mülkiyet ortadan kaldırılmayacak, ama biçimi değiştirilecektir... Mülkiyet ilk kez <span class="ideitalik1">gerçek</span> anlamda <span class="ideitalik1">kişileşecektir</span>... ilk kez kendi gerçek, bireysel karakterini kazanacaktır." (sf. 42, 43)</p>

  <p class="normal">Fransızların ortaya attığı ve özellikle Pierre Leroux'un şişirdiği bu söylem, Alman spekülatif sosyalistleri tarafından büyük bir beğeniyle havada kapıldı ve bu söylem üzerinden spekülasyonları o denli ifrada vardırdılar ki, sonunda gerici entrikalara ve pratikte yağmalamalara zemin hazırladılar. Dolayısıyla bu konuyu, burada bir anlam ifade etmediği için şimdi değil, ileride hakiki sosyalizm bağlamında ele alacağız.</p>

  <p class="normal">Aziz Sanço, Reichardt'ın [kullandığı] Wöniger'in izinden giderek, büyük bir memnuniyetle proleterleri ve [dolayısıyla da] komünistleri "<span class="ideitalik1">baldırı çıplak</span>[<span class="ideitalik1">lar</span>"a dö]nüştürüyor. 362. sayfada kendi "baldırı çıplak"ını, "yalnızca ideal servet sahibi bir insan" olarak tanımlıyor. Eğer Stirner'in "baldırı çıplaklar"ı Parisli dilencilerin 15. yüzyılda yaptığı gibi, bir baldırı çıplaklar krallığı kuracak olursa, o zaman Aziz Sanço da baldırı çıplaklar kralı olacaktır; çünkü o, "kusursuz" baldırı çıplak, ideal servete bile sahip olmayan, dolayısıyla düşüncesinin sermayesinin faizini de yiyerek geçinen bir insandır.</p>

  <p class="ortaitalik">C) İnsani Liberalizm</p>

  <p class="normal">Aziz Max, liberalizmi ve komünizmi, felsefi "İnsan"ın tamamlanmamış varoluş tarzları olarak yorumladıktan ve böylelikle genel olarak Alman felsefesine göre kendine çekidüzen verdikten sonra (ve buna, Almanya'da yalnızca liberalizmin değil, komünizmin de küçük burjuva ve aynı zamanda tumturaklı, ideolojik bir şekle bürünmüş olması bakımından hakkı da vardı), artık onun için Alman felsefesinin aldığı en son biçimleri, kendi adlandırmasıyla "insani liberalizmi", tamamlanmış liberalizm ve komünizm olarak ve aynı zamanda bu ikisinin eleştirisi olarak tanımlamak bir o kadar kolaydır.</p>

  <p class="normal">Bu kutsal kurgu sayesinde şimdi aşağıdaki üç eğlenceli dönüşüm elde ediliyor (ayrıca "Eski Ahit'in Ekonomisi"ne bakınız.):</p>

  <p class="normal">1. Birey, insan değil<span class="ideitalik1">dir</span>; dolayısıyla bir hükmü yoktur – kişisel irade yokluğu, emir eri – "şu isim altında anılacak": "efendisiz" – yukarıda ele almış olduğumuz politik liberalizm.</p>

  <p class="normal">2. Birey insani hiçbir şeye <span class="ideitalik1">sahip</span> değildir, dolayısıyla senin ve benim ya da mülkiyetin bir geçerliliği yoktur: "mülksüz" – yine daha önce ele almış olduğumuz komünizm.</p>

  <p class="normal">3. Birey, yerini ancak şimdi keşfedilmiş insana bırakmak durumundadır: "Tanrısız" = "efendisiz" ve "mülksüz"ün özdeşliği – insani liberalizm (sf. 180-181) – Bu son negatif birliğin daha ayrıntılı bir açıklamasında <span class="ideitalik1">Jacques</span>'ın sarsılmaz ortodoksluğu, aşağıda gördüğümüz gibi zirve yapıyor (sf. 189):</p>

  <p class="indentmetin">"Mülkiyetin egoizmi, "Benim Tanrım" sözü anlamsız hale geldiğinde son dayanağını da yitirecek, <span class="ideitalik1">zira</span>" (en yücesinden bir Zira!) "Tanrı ancak tekilin selametini dert ediniyorsa vardır; tıpkı tekilin, selametini Tanrıda araması gibi."</p>

  <p class="normal">Buna göre, Fransız burjuvası, ancak <span class="ideitalik1">adieu</span> sözcüğü dilden çıkarılırsa "son" "mülkiyetini kaybedecektir". Bir önceki kurguyla tam bir uyum içinde, Tanrıdaki mülkiyet, cennetteki mülkiyet, hayalin mülkiyeti, mülkiyet hayali, en yüce mülkiyet ve mülkiyetin son ve tek dayanağı olduğu ilan ediliyor.</p>

  <p class="normal">Liberalizm, komünizm ve Alman felsefesi hakkındaki bu üç yanılsamanın karışımından şimdi kendisine, "<span class="ideitalik1">Ben</span>"e yeni bir geçiş –bu defaki "Kutsal"a şükürler olsun ki son– hazırlıyor. Buraya geçmeden önce, gelin, onun "insani liberalizm"le yaşadığı son "meşakkatli yaşam mücadelesi"ne daha yakından bakalım:</p>

  <p class="normal">Dar kafalı Sanço'muz <span class="ideitalik1">caballero andante</span><sup class="calibre5"><a href="../Text/alman_split_393.html#footnote-74279-321" id="footnote-74279-321-backlink">321</a></sup> olarak yeni rolünde, hem de <span class="ideitalik1">caballero de la tristissimo figura</span><sup class="calibre5"><a href="../Text/alman_split_394.html#footnote-74279-322" id="footnote-74279-322-backlink">322</a></sup> olarak, tüm tarihi baştan sona katedip geçtiği her yerde ruhları ve hayaletleri, "ejderhalar ve deve kuşlarıyla, satirler ve cinlerle, sansarlar ve akbabalarla, balaban kuşları ve kirpilerle" (bkz: Yeşaya; 34: 11-14) dövüşüp onları "üfleyerek devirdikten" sonra; tüm bu ülkeleri gezip en sonunda "insan"ın <span class="ideitalik1">puris naturalibus</span><sup class="calibre5"><a href="../Text/alman_split_395.html#footnote-74279-323" id="footnote-74279-323-backlink">323</a></sup> dolaştığı adası Barataria'ya<sup class="calibre5">[100]</sup>, kendinde "ülke"ye ulaşınca nasıl da mutlu olmuştur! Gelin onun büyük tezini, ona zorla dayatılan ve üzerine tüm tarih kurgusunu inşa ettiği dogmayı yeniden hatırlayalım:</p>

  <p class="indentmetin">"...<span class="ideitalik1">İnsan</span> kavramından doğan hakikatlere, bu kavramın esinlemeleri olarak saygı gösterildi ve kutsal kabul edildi."; "bu kutsal kavramın esinlemeleri, bu kavram sayesinde ortaya konan pek çok hakikat ortadan kaldırıldıktan sonra bile kutsallıklarını yitirmezler." (sf. 51)</p>

  <p class="normal">Kutsal yazarımıza, verdiği bütün örnekler nezdinde, sonraları "İnsan" kavramının esinlemeleri olarak kurgulanan, gösterilen, tasavvur edilen, pekiştirilen ve meşrulaştırılanların kesinlikle kutsal İn[san] tarafından yaratılmamış olan ampirik, gerçek insanların kurdukları gerçek ilişkiler olduğunu kanıtlamış olduğumuzu bir kez daha tekrarlamaya gerek yok sanırız. Ayrıca, hiyerarşisini de anımsa[makta] fayda var. Şimdi, insani [liber]alizme geçelim.</p>

  <p class="normal">Aziz Max'ın "hızla" "Feuerbach'ın [teo]lojik yaklaşım[ıyla] bizim yaklaşımımızı karşılaştırdığı" 4[4. sayfada], başlangıçta Feuerbach'ın karşısına boş bir söylemden başka bir şey öne sürülmemekte. Tıpkı daha önce –"Stirner", kendisi ve midesi "tamamen farklı şeylere verilmiş farklı isimler" olduğu için (sf. 42) midesini yıldızların arasına yerleştirdiği (üçüncü Dioskur<sup class="calibre5">[101]</sup>, deniz tutmasına karşı koruyucu) hayalet imalâtında– görmüş olduğumuz gibi; burada da öz<sup class="calibre5"><a href="../Text/alman_split_396.html#footnote-74279-324" id="footnote-74279-324-backlink">324</a></sup> önceleri varolan bir şey olarak görünür ve "dolayısıyla" 44. sayfada "şöyle deniyor":</p>

  <p class="indentmetin">"En üstün varlık, kuşkusuz insanın özü<span class="ideitalik1">dür</span>; fakat tam da kendisi değil <span class="ideitalik1">özü</span> olduğundan; bu özü insanın dışında mı görüyoruz ya da 'Tanrı' olarak mı kabul ediyoruz veyahut onda Tanrıyı mı görüyoruz ve ona 'insanın özü' ya da 'insan' mı diyoruz <span class="ideitalik1">hiç fark etmez</span>. <span class="ideitalik1">Ben,</span> ne Tanrı ne de insan, ne en üstün varlık ne de benim özüm olduğum için, özü içimde mi dışımda mı <span class="ideitalik1">düşünmemin</span> esasta bir önemi yoktur."</p>

  <p class="normal">Yani, insanın "özü" burada var olan bir şey olarak varsayılıyor, o "en yüce varlık"<span class="ideitalik1">tır</span>, o "Ben" değil<span class="ideitalik1">dir</span>, ve Aziz Max "Öz" hakkında bir şeyler söylemek yerine, "onu içimde mi yoksa dışımda mı", şurada mı yoksa burada mı "<span class="ideitalik1">düşünmem</span>"in önemsiz<sup class="calibre5"><a href="../Text/alman_split_397.html#footnote-74279-325" id="footnote-74279-325-backlink">325</a></sup> olduğunu belirtmekle yetiniyor. Öz konusundaki bu kayıtsızlığın salt üslupsal bir savsaklık olmadığı, önemli ve önemsiz arasında bizzat ayrım yapmasından, hatta yazdıklarında "Egoizm'in <span class="ideitalik1">soylu Öz</span>'ü"nün (sf. 71) bile sahne alabilmesinden anlaşılıyor. Kaldı ki Alman teorisyenlerinin şimdiye dek öz ve öz-olmayan hakkında söylediklerinin hepsinin çok daha iyisini Hegel'in "<span class="ideitalik1">Mantık</span>"ında bulmak mümkün.</p>

  <p class="normal">"Stirner"in Alman felsefesinin yanılsamalarına sınırsız katı bağlılığının en yoğun hali, eylem yapan yegâne şahıs olarak "İnsan"ı sürekli olarak tarihe yamaması ve tarihi "İnsan"ın yaptığına inanmasında ifade bulmuştu. Şimdi aynı şeyin Feuerbach konusunda da tekerrür ettiğini göreceğiz. Stirner, onları kurgularının temeli yapmak üzere, onun yanılgılarını sadakatle aynen kabul ediyor:</p>

  <p class="indentmetin">Sayfa 77: "Genel olarak Feuerbach'ın yaptığı, <span class="ideitalik1">özne ile yükleme yalnızca yer değiştirtip</span> ikinciyi üstün tutmaktan ibaret. Fakat kendisi, 'sevgi, Tanrı'nın bir yüklemi olduğu için kutsal değildir (ve insan onu asla bu yüzden kutsal saymamıştır), tersine o, tanrının bir yüklemidir çünkü kendi başına ve kendisi için ilahidir' demiştir. Bu sayede, yüklemlerin kendisine karşı, sevgiye ve kutsal olan her şeye karşı savaş açılması gerektiği sonucuna varabilmiştir. <span class="ideitalik1">İlahi olanı</span> insanlara bırakarak onların Tanrı'ya sırt çevirmesini sağlayabileceğini nasıl bekleyebildi? Ve, Feuerbach'ın dediği gibi, insanlar için asıl önemli olan asla Tanrı'nın kendisi değil, yalnızca onun yüklemleri idiyse, bu durumda, onlara daha fazla yaldız bırakabilirdi, zira esas çekirdek, pupa kalacaktı geriye ne de olsa."</p>

  <p class="normal">Bunu, Feuerbach'ın "<span class="ideitalik1">kendisi</span>"nin söylemiş olması, <span class="ideitalik1">Jacques le bonhomme</span>'un insanların sevgiyi, "kendi başına ve kendisi için ilahi" olduğu için değerli saydıklarına <span class="ideitalik1">inanması</span> için yeterli bir nedendir. Ne var ki Feuerbach'ın söylediğinin <span class="ideitalik1">tam tersi</span> gerçekleşmişse –ki biz "bunu söyleme cüretini gösteriyoruz" (Wigand, sf. 157)– insanlar için hiçbir zaman asıl önemli olan, ne tanrı ne de yüklemleri idiyse, bunların hepsi sadece Alman teorisinin dinsel yanılsaması ise; bu durumda bizim Sanço'muzun başına gelen, daha önce Cervantes'te kendisi uykudayken eyerinin altına dört kütük yerleştirilip karakaçanı çalındığında başına gelenle aynı şeydir.</p>

  <p class="normal">Feuerbach'ın bu söylediklerini dayanak alan Sanço, yine Cervantes'in on dokuzuncu bölümde daha önce anlatmış olduğu bir savaş başlatıyor. Burada, <span class="ideitalik1">ingenioso hidalgo</span><sup class="calibre5"><a href="../Text/alman_split_398.html#footnote-74279-326" id="footnote-74279-326-backlink">326</a></sup>, kılık değiştirmiş bir halde dünyanın cesedini mezarlığa götüren yüklemlere karşı savaşıyor. Onlar, cübbeleri ve pelerinleri birbirine dolandığından hareket edemiyorlar. Haliyle <span class="ideitalik1">hidalgo</span>'muz kargısıyla onları kolayca yere seriyor ve onları bir güzel pataklıyor. Takati kalmayana dek kırbaçlanmış olan din eleştirisini kendi başına bir alan olarak istismar etmeye devam etmek, Alman teorisinin öncüllerinin sınırları içinde kalınmasına rağmen yine de kendine bu sınırların dışına çıkıyormuş görüntüsü vermek ve üzerindeki so[n] kırıntılara dek kemirilmiş bu kemiklerden "Kita[p" için] hâlâ [Ru]mford usulü koyu [bir] dilenci çorbası<sup class="calibre5">[102]</sup> pişirmek üzere yapılan son girişim, maddi ilişkilere –gerçek biçimleriyle değil, hatta günümüz dünyasına pratikte kapılanların dünyevi illüzyonları biçimiyle bile değil, dünyevi biçimlerinin semavi özütü biçimiyle yüklemler olarak, tanrının ışınımları olarak, melekler olarak maddi ilişkilere– karşı savaşmaktan ibaretti. Böylece, semavi krallığın artık yeniden nüfusu kalabalıklaşmış ve bu semavi krallığının istismar edilmesinin eski geleneği için bolca yeni malzeme yaratılmış oldu. Böylece, dini yanılsama, tanrı ile mücadele, tekrar gerçek mücadeleye yamanmış oldu. Ekmeğini teolojiden kazanan Aziz Bruno, töze karşı verdiği "meşakkatli yaşam mücadelesi" içerisinde aynı girişimi <span class="ideitalik1">pro aris et facis</span><sup class="calibre5"><a href="../Text/alman_split_399.html#footnote-74279-327" id="footnote-74279-327-backlink">327</a></sup>, bir teolog olarak teolojinin dışına çıkmak için yapıyor. Onun "Töz"ü Tanrı'nın, tek bir isim altında toplanmış yüklemlerinden başka bir şey değildir; kişilik hariç, onu kendisine saklıyor. Tanrının bu yüklemleri de yine, insanların, daha sonraları pratik nedenlerle ikiyüzlüce korumaya devam ettikleri belirli ampirik ilişkilerine, tasavvurlarına verilen semavileştirilmiş isimlerden başka bir şey değil. Kuşkusuz Hegel'den miras alınan teorik donanımla bu insanların ampirik, maddi tutumlarını anlamak bile mümkün değil. Feuerbach yazılarında dinsel dünyayı, artık yalnızca bir <span class="ideitalik1">söylem</span> olarak mevcut olan dünyevi dünyanın bir illüzyonu olarak sunduğundan, Alman teorisi de ister istemez, onun yanıtsız bıraktığı soruyla yüz yüze kaldı: Nasıl oldu da insanlar bu yanılsamaları "kafalarına koydular"? Bu soru, Alman teorisyeni için bile materyalist, <span class="ideitalik1">öncüllerden yoksun olmayan,</span> tersine gerçek maddi öncülleri oldukları gibi ampirik olarak inceleyen ve dolayısıyla ilk kez <span class="ideitalik1">gerçekten</span> eleştirel olan bir dünya görüşüne giden yolu açtı. Bu yolun emareleri, "<span class="ideitalik1">Alman-Fransız Yıllıkları</span>"nda, "<span class="ideitalik1">Hegel'in Hukuk Felsefesinin Eleştirisine Giriş</span>"te ve "<span class="ideitalik1">Yahudi Sorunu Üzerine</span>"de bile mevcuttu. Fakat bu, o zamanlar henüz felsefi söylem tarzıyla gerçekleştiğinden, burada geleneksel olarak kullanılan, "insani varlık", "tür" vb. gibi terimler, Alman teorisyenlerine, gerçek gelişimi yanlış anlamak için ve burada söz konusu olanın yine sadece giye giye yıpranmış teorik ceketlerinin yeni bir ters yüz edilmesi olduğuna inanmak için arzuladıkları gerekçeyi sağlamıştı. Tıpkı Alman felsefesinin Dottore Graziano'su, Doktor Arnold Ruge'nin, burada hâlâ, sakar uzuvlarını savurmaya ve müşkülpesent-soytarı maskesini teşhir etmeye devam edebileceğini sanması gibi. "Felsefeyi bir kenara atmak" gerek (<span class="ideitalik1">Wigand</span>, sf. 187; karşılaştırınız: Hess, "<span class="ideitalik1">Son Filozoflar</span>", sf. 8), onun dışına çıkmalı ve sıradan bir insan olarak kendini gerçekliği incelemeye adamalı. Bunu yapmaya olanak tanıyan devasa, elbette filozofların bilmediği bir materyal yığını da mevcut. Sonra, günün birinde <span class="ideitalik1">Krummacher</span> ya da "<span class="ideitalik1">Stirner</span>" gibileriyle karşılaştığı zaman, bunları çoktan "geride" ve altta bırakmış olduğunu keşfedilir. Felsefe ile gerçek dünyanın incelenmesi arasındaki ilişki, mastürbasyon ile cinsel aşk arasındaki ilişki gibidir. Bizim tarafımızdan sabırla, kendisi tarafındansa tumturakla saptanan düşüncesizliğine rağmen, saf düşünce dünyasının sınırları içinde kalan Aziz Sanço, haliyle yalnızca ahlaki bir postulat aracılığıyla, "Düşüncesizlik" postulatı sayesinde kendini bundan koruyabiliyor ("Kitap"ın 196. sayfası). O, kendini <span class="ideitalik1">banqueroute cochonne</span><sup class="calibre5">[103]</sup> sayesinde ticaretten kurtaran yurttaştır. Bu sayede elbette bir proleter değil ama iflasa uğramış meteliksiz bir burjuva haline gelir. O dünya adamı haline gelmez, aksine düşüncesi olmayan iflas etmiş bir filozof olur.</p>

  <p class="normal">Feuerbach'tan, insanların üzerindeki gerçek güçler, hiyerarklar<sup class="calibre5"><a href="../Text/alman_split_400.html#footnote-74279-328" id="footnote-74279-328-backlink">328</a></sup> olarak devralınan tanrının yüklemleri, ampirik dünyaya yamanan ve "Stirner"in mevcut halde bulduğu ucubedir<sup class="calibre5"><a href="../Text/alman_split_401.html#footnote-74279-329" id="footnote-74279-329-backlink">329</a></sup>. Stirner'in tüm "özgünlüğü" yalnızca ve yalnızca "zerk edilenler"den ibarettir. "Stirner" (sayfa 63'e de bakınız), Feuerbach'ı, yüklemi özneye çevirdiği ve de tersini yaptığı için bir sonuca ulaşamamakla suçluyorsa, o halde kendisi çok daha azına ulaşabilir, [zira] Feuerbach'ın bu özn[elere çevril]miş yüklemlerini gerçek, [dünyaya hük]meden kişilikler olarak; ilişkiler hakkındaki bu söylemleri gerçek ilişkiler olarak aynen kabul ediyor. Bu ilişkilere kutsal yüklemini atfediyor, bu yüklemi bir özneye "Kutsal"a dönüştürüyor; yani, Feuerbach'ı ne ile suçlamışsa, tıpatıp aynısını yapıyor. Ardından da, söz konusu olan meselenin belirli içeriğinden tümden kurtulunca, elbette hep aynı kalan "Kutsal"a karşı kendi savaş bayrağını, kendi "nefret" bayrağını açıyor. Feuerbach'ta, Aziz Max'ın kendisini suçladığı gibi, "meselesinin 'yalnızca bir yanılsamayı ortadan kaldırmak' olduğu" ("Kitap", sf. 77) bilinci vardır hâlâ; her ne kadar Feuerbach bu yanılsamaya karşı mücadeleye hâlâ fazlasıyla önem atfetse de. "Stirner"de bu bilinç de "tükenmiştir"<sup class="calibre5"><a href="../Text/alman_split_402.html#footnote-74279-330" id="footnote-74279-330-backlink">330</a></sup>. O, ideolojinin soyut düşüncelerin günümüz dünyasındaki egemenliğine gerçekten inanıyor. "Yüklemlere" karşı, kavramlara karşı mücadelesinde, artık bir yanılsamaya değil dünyanın gerçek egemen güçlerine saldırdığına inanıyor. Her şeyi baş aşağı çevirmesinin, burjuvazinin tüm ikiyüzlü yanılsamalarını, tüm riyakâr iddialarını olağanüstü bir safdillikle öylece kabul etmesinin nedeni budur. Bu arada "pupa"nın, yani "yaldız"ın "esas çekirdek"i olmaktan ne denli uzak olduğu ve bu güzel teşbihin ne kadar kötürüm olduğunu, en iyi "Stirner"in kendi "pupa"sı –"Kitap"– nezdinde görmek mümkün. Burada ne "esas", ne de "esas" olmayan bir çekirdek bulunmakta; hatta 491. sayfada bulunabilen onca az şey arasında bile "yaldız" adını hak eden bir şey var mı, o da şüpheli. Ama illa ki bir "çekirdek" bulmamız gerekiyorsa, bu çekirdek <span class="ideitalik1">Alman küçük burjuvasıdır</span>.</p>

  <p class="normal">Aziz Max'ın "yüklemler"e olan nefretinin nereden kaynaklandığı hakkında, bizzat kendisi "<span class="ideitalik1">Savunmalı Yorum</span>"da son derece naif bir açıklamada bulunuyor. "<span class="ideitalik1">Hıristiyanlığın Özü</span>"nden (sf. 31) şu pasajı aktarıyor: "Gerçek ateist, ilahi varlığın sevgi, bilgelik, adalet gibi <span class="ideitalik1">yüklemlerinin</span> kendisi için hiçbir şey ifade etmeyen kişidir yalnızca; yoksa bu yüklemlerin sadece öznesinin kendisi için hiçbir şey ifade etmeyen kişi değil." – Ardından da muzaffer bir edayla haykırıyor: "Bu Stirner için de geçerli değil mi?" – "İşte bilgelik." Yukarıdaki pasajda Aziz Max, "<span class="ideitalik1">en ileri</span>" gidebilmek için işe nereden başlaması gerektiğine dair bir ipucu buldu. Feuerbach'a, yukarıda söylenenlerin "hakiki ateist"in "özü" olduğuna inanıyor ve şimdi de Feuerbach aracılığıyla kendisine "hakiki ateist" olma "görevi"ni veriyor. "Biricik" "<span class="ideitalik1">hakiki ateist</span>"tir.</p>

  <p class="normal">Aziz Bruno'ya ya da "Eleştiri"ye karşı "entrikalarını", Feuerbach'a karşı olanlardan çok daha büyük bir safdillikle "çeviriyor". "Eleştiri"nin kendisine neler yutturmasına izin verdiğini, kendisini onun polis gözetimine nasıl tabi kıldığını; eleştirinin ona yaşam biçimini, "vazifesini" nasıl dayattığını; bütün bunları peyderpey göreceğiz. Şimdilik, onun eleştiriye olan inancına örnek olarak, 186. sayfada "Eleştiri" ile "kitle"yi, birbiriyle dövüşen ve "egoizmden kurtulmaya çalışan" iki kişi gibi ele aldığını ve 187. sayfada her ikisini de "<span class="ideitalik1">kendilerini nasıl tanıtıyorlarsa</span> öyle kabul ettiğini" aktarmak yeterli.</p>

  <p class="normal">İnsani liberalizme karşı mücadeleyle birlikte, insanın Biricik'in yetiştiricisi olduğu Eski Ahit'in uzun soluklu mücadelesi de sona ermiş oluyor; vakit tamamdır, günahkâr insanlık için ihsan ve sevinç düsturu başlar.</p>

  <p class="resim"><img alt="" class="calibre7" src="../Images/99.jpg"/></p>

  <p class="normal">"İnsan" uğruna mücadele, Cervantes'in "Büyük serüvene, müthiş ganimet Mambrino'nun miğferine dair" yirmi birinci bölümünde yazılanların, kehanetin gerçekleşmesidir. Eski efendisini ve şimdiki uşağını her konuda taklit eden Sanço'muz, "Mambrino'nun miğferini" –İnsan'<span class="ideitalik1">ı</span>– kendisi için "ele geçirmeye yemin etti". Yaptığı çeşitli "alıntılarda"<sup class="calibre5"><a href="../Text/alman_split_403.html#footnote-74279-331" id="footnote-74279-331-backlink">331</a></sup> özlenen miğferi Antiklerde ve Modernlerde, liberallerde ve komünistlerde boş yere aradıktan sonra, "at üstünde bir adam gördü. Başının üzerinde altın gibi parlayan bir şey vardı," ve Don Kişot-Szeliga'ya dedi ki: "Yanılmıyorsam, bize doğru gelen adamın kafasında, bildiğin gibi üzerine yemin ettiğim, Mambrino'nun miğferi var." "Efendim, söylediklerinize dikkat edin, daha da çok yaptıklarınıza", diye yanıtladı onu bu arada aklı yerine gelen Don Kişot. "Söyle bana, şu baklakırı at üzerinde bize doğru gelen şövalyeyi görmüyor musun? Başında altın bir miğfer var." – "Benim görüp görebildiğim" diye yanıtladı Don Kişot, "sizinki gibi boz bir eşeğe binmiş, kafasında parıltılı bir şey olan bir adam." – "İşte o Mambrino'nun miğferi", diyor Sanço.</p>

  <p class="normal">Bu arada, uzun kulaklısına, eleştiriye binmiş kutsal berber <span class="ideitalik1">Bruno</span>, kafasında berber tasıyla, telaşsız onlara doğru yaklaşmakta. Aziz Sanço kargısını kaldırmış üzerine çullanır, Aziz Bruno eşeğinden atlar, tası oracıkta bırakır (ki onu burada Konsil'de gördüğümüzde de tassızdı) ve tarlalara dalarak kaçar; "zira o, eleştirmenin kendisidir". Aziz Sanço, büyük bir sevinçle Mambrino'nun miğferini yerden alır ve Don Kişot'un bunun tıpkı bir berber tasına benzediği yorumuna Sanço şöyle yanıt verir: "Bu sihirli, 'hayaletimsi' bir hal almış enfes miğfer parçası kuşku yok ki değerini bilemeyen bir adamın eline geçmiş olmalı. Bir yarısını eritmiş, diğer yarısından da dediğin gibi berber tasına benzeyen bu nesneyi yapmış olmalı. Ayrıca dünyevi gözler için nasıl görünürse görünsün, ben onun değerini bildiğimden, bunun benim için bir önemi yok."</p>

  <p class="normal">"İkinci olağanüstü güzellik, ikinci mülkiyet böylelikle kazanılmış oldu!"</p>

  <p class="normal">Şimdi, "İnsan"ı, miğferini ele geçirdikten sonra, onun karşısına geçip ona "en uzlaşılmaz düşmanı" imiş gibi davranıyor ve ona uluorta (bunun nedenini ileride göreceğiz) kendisinin (Aziz Sanço) "İnsan" değil, "İnsan-Olmayan, İnsanlık Dışı" olduğunu ilan ediyor. "İnsanlık Dışı" olarak Morena dağlarına çıkıp, kendini türlü kefaretler yoluyla Yeni Ahit'in olağanüstü güzelliklerine hazırlamak için inzivaya çekiliyor. Burada kendi özgünlüğüne ulaşmak için "anadan doğma" soyunuyor (sf. 184) ve selefinin, Cervantes'in yirmi beşinci bölümde yaptığı şu şeyleri aşmaya çalışır: "Alelacele pantolonunu çıkartıp iç gömleğiyle kaldı, sonra birdenbire bacaklarını iki kere havaya savurup başı yerde, ayakları havada, öyle şeyler fora ederek iki garip sıçrama yaptı ki, sadık silahtarı, bunları görmemesi için Rozinante'ye arkasını döndürttü." "İnsanlık Dışı", dünyevi prototipini hayli aşıyor. O, "<span class="ideitalik1">kararlı bir cesaretle kendi kendisine sırt çeviriyor</span> ve bu sayede huzursuz edici eleştirmenden de uzaklaşıyor" ve "onu terk ediyor." Ardından "<span class="ideitalik1">İnsanlık Dışı</span>", "terk edilen" eleştiriyle tartışmaya girişiyor. "Kendini hor görüyor", "başkalarıyla karşılaştırarak kendisini düşünüyor", "Tanrıya emrediyor", "daha iyi olan benliğini kendi dışında arıyor", henüz Biricik olmamış olmasının kefaretini ödüyor. Kendisini Biricik, "Egoist ve <span class="ideitalik1">Biricik</span>" ilan ediyor. Oysa, kararlı bir cesaretle <span class="ideitalik1">kendi kendisine</span> sırt çevirdikten sonra bunu ilan etmesine pek gerek kalmamıştı. Bütün bunları, "İnsanlık Dışı", kendi kendisiyle yerine getirmeyi başardı (bakınız: Pfister, "<span class="ideitalik1">Almanların Tarihi</span>"), ve şimdi karakaçanına binmiş, arınmış ve muzaffer bir halde Biricik'in krallığına doğru yol alıyor.</p>

  <p class="sagnormal">Eski Ahit'in sonu</p>

  <div class="calibre1" id="calibre_pb_25"/>
</body>
</html>
