<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1 class="part">Üçüncü bölüm</h1>
		<div class="epigraph html5_section epub-type_epigraph">
			<p>Bu bölüm Baltık Denizi’ndeki koyumuzun anısı olarak <br/>kız kardeşim Julia’ya ithaf edilmiştir.</p>
		</div>
		<div class="html5_section">
			<h1>1</h1>
			<p>Bir haziran günü, akşamüzeri saat beşten biraz sonra, evin bahçesinde “büyük kapının” önünde oturmuş, hep birlikte kahve içiyorlardı. Yüzeyi kanat çırpan kuş resimleriyle süslenmiş yüksek duvar aynalı ve üstünde yalnızca bir açma kapama mandalı bulunan beyaz lake kanatlı kapının açıldığı salonda –aslında buna kapı denmez– hava sıcak ve boğucu olduğu için, dallı budaklı ağaçlardan yapılmış kaba saba sandalyeler ve masalar dışarıya, kapının önüne çıkarılmıştı. </p>
			<p>Konsül, eşi, Tony, Tom ve Klothilde, üstünde kahve takımlarının pırıl pırıl parladığı yuvarlak masanın çevresinde, yarım daire şeklinde oturuyorlardı; onların biraz uzağında oturan Christian, asık bir suratla Cicero’nun Catilina’ya karşı yaptığı ikinci konuşmasının üzerinde çalışıyordu. Bu arada Konsül purosunu içiyor ve önündeki <em>Anzeigan</em> gazetesine göz atıyordu. Konsül Elisabeth, nakışını kucağına bıraktı ve gülümseyerek Ida Jungmann’la birlikte çayırlıkta menekşe toplayan küçük Clara’sını seyretmeye başladı; zira çimlerin arasında zaman zaman menekşelere rastlandığı da oluyordu. Tony başını ellerinin arasına koymuş, kendinden geçmiş bir halde, Hoffmann’ın <em>Die Serapionsbrüder </em>(Serapion’un Kardeşleri) adlı yapıtını okurken kardeşi Tom da elindeki bir ot sapıyla çok dikkatli bir şekilde onun ensesini gıdıklıyordu, ama Tony akıllı davranıp bunu hiç fark etmiyormuş gibi yapıyordu. Üstündeki çiçekli basma elbiseyle zayıf ve yaşlı bir kızı anımsatan Klothilde ise, “Kör, Sağır, Dilsiz ve Yine de Mutlu” adında bir öykü okuyor ve ara sıra masanın üstündeki bisküvi kırıntılarını, beş parmağını da kullanarak topluyor ve sakına sakına yiyordu.</p>
			<p>Birkaç beyaz bulut parçasının kapladığı gökyüzü yavaş yavaş solmaya başladı. Bahçe simetrik olarak düzenlenmiş yolları ve çiçek yataklarıyla öğle sonunun renkli güneşiyle pırıl pırıl parıldıyordu. Çiçek yataklarını çevreleyen muhabbetçiçeklerinin kokusu tüm çevreye yayılıyordu.</p>
			<p>“Ha, Tom,” dedi Konsül neşeli bir şekilde ve ağzından purosunu çıkardı, “sana sözünü ettiğim o çavdar işi konusunda van Henkdom ve Ortağı Şirketi’yle anlaşmak üzereyiz.” </p>
			<p>Thomas merakla, “Ne kadar veriyor?” diye sordu ve Tony’ye eziyet etmeyi bıraktı.</p>
			<p>“Bin kilo için altmış taler... Hiç fena değil.”</p>
			<p>“İyi bir teklif!” dedi Tom, bunun çok iyi bir alışveriş olduğunun farkındaydı.</p>
			<p>Konsül Elisabeth, “Tony, oturuşun hiç kibar değil,” diye kızını uyardı. Bunun üzerine Tony, gözlerini önündeki kitaptan ayırmadan bir dirseğini masadan çekti.</p>
			<p>“Bunun kimseye bir zararı yok,” dedi Tom. “Nasıl isterse öyle otursun, o hep Tony Buddenbrook olarak kalacaktır. Thilda ve o, ailemizin tartışmasız en güzel kızları.”</p>
			<p>Klothilde çok şaşırmıştı. “Tanrım! Toom...” dedi, onun bu kısa heceleri uzatarak söylemesinin nedenini anlamak zordu. Tony hiç ses çıkarmadı, çünkü Tom her zaman üstün çıkardı. Onunla başa çıkılmazdı. Hemen bir yanıt bulur ve tartışmalarını kahkahalarla dinleyenleri kendi tarafına çekmesini bilirdi. Tony burnundan soluyarak omuzlarını silkti. Ama Konsül Buddenbrook, Huneus’ların yakında verecekleri balodan söz açıp lafı yeni rugan iskarpinlere getirince, masadan öteki dirseğini de çekti ve hemen konuyla ilgilendi.</p>
			<p>“Siz de hep konuşup duruyorsunuz!” diye bağırdı Christian yakınarak. “Şu parçayı öğrenmek ne kadar da zormuş! Keşke ben de tüccar olabilseydim!”</p>
			<p>“Ama Christian, sen de her gün başka bir şey olmak istiyorsun,” dedi Tom. Bu sırada Anton yaklaştı, içinde kartvizit bulunan tepsiyle avludan yanlarına doğru geliyordu, herkes merakla bakışlarını ona çevirdi.</p>
			<p>Konsül, kartviziti aldı ve okudu. “Grünlich, bir temsilci,” dedi. “Hamburg’dan geliyor. Çok kibar ve değerli bir insan, bir rahibin oğlu. Birlikte iş yapıyoruz. Görüşmemiz gereken bir konu var da... Anton, beyefendiye içeri gelmesini söyle, bir sakıncası var mı Bethsy’ciğim?..” Elinde şapkası ve bastonu, yeşil sarı renkli uzun bir yün ceket giyinmiş, gri eldivenli, otuz iki yaşlarında orta boylu bir adam başını öne eğmiş, oldukça hızlı adımlarla bahçeden kendilerine doğru geliyordu. Seyrek ve açık sarı saçlarının altındaki pembe yüzü gülüyordu; burun kanatlarından birinin üstünde büyükçe bir beni vardı. Bıyığı olmadığı gibi çenesinde sakalı da yoktu, ama İngiliz modasına uygun uzun altın sarısı favorileri her iki yanağını da ta aşağıya kadar kaplamıştı. Daha uzaktan büyük ve açık renkli şapkasını çıkararak ev halkına saygılarını sundu.</p>
			<p>Sonunda uzun bir adım atıp içeriye girdi ve vücudunu yarıya kadar eğerek herkesi yeniden yeniden selamladı.</p>
			<p>Yumuşak bir ses tonuyla ve biraz da çekinerek, “Böyle birdenbire aile çevrenize girerek sizleri rahatsız ediyorum,” dedi. “Ellerinizde değerli kitaplar görüyorum, aranızda tatlı tatlı sohbet ediyorsunuz... Beni bağışlayacağınızı umarım!”</p>
			<p>İki oğluyla birlikte ayağa kalkan ve konuğunun elini sıkan Konsül, “Hoş geldiniz, sevgili dostum Grünlich!” dedi. “Sizi işyerimin dışında ve aile çevremde selamlayabilmekten dolayı çok mutluyum. Tanıştırayım; Bethsy, bu benim çalışkan iş arkadaşım Grünlich... kızım Antonie... yeğenim Klothilde... Thomas’ı zaten tanıyorsunuz... Bu da ikinci oğlum Christian, liseye gidiyor.”</p>
			<p>Herr Grünlich, kendisine takdim edilen herkes için yerlere kadar eğilerek teşekkür etti.</p>
			<p>“Dediğim gibi,” diye devam etti Grünlich, “sizleri burada rahatsız etmek gibi bir niyetim yok... Bir iş görüşmesi için buradayım. Saygıdeğer Konsül’den benimle biraz bahçede dolaşmasını rica etsem...”</p>
			<p>Frau Konsül yanıt verdi: </p>
			<p>“Eğer eşimle hemen iş görüşmesine başlamayıp biraz da bizimle birlikte olmayı lütfederseniz, bizi çok sevindirirsiniz! Oturmaz mısınız?”</p>
			<p>Herr Grünlich heyecanla, “Binlerce teşekkürler!” dedi ve Tom’un çektiği bir sandalyenin kenarına ilişti, şapkasını ve bastonunu dizlerinin üstüne koyarken “Heh-eh-hm!” diye öksürüğe benzer bir ses çıkararak favorilerini sıvazlıyordu. “Bu giriş bölümüydü, ya bundan sonrası?” demek istiyormuş gibi bir hali vardı.</p>
			<p>Frau Konsül sohbetin asıl bölümünü başlattı.</p>
			<p>Başını yana çevirip elindeki nakış işini kucağına bırakarak, “Hamburg’da mı oturuyorsunuz?” diye sordu.</p>
			<p>Herr Grünlich yeniden bir reverans yaparak, “Elbette, Frau Konsül!” diye yanıt verdi. “Evim Hamburg’da, ama ben zamanımın çoğunu neredeyse yollarda geçiriyorum, çok işim oluyor, işlerim hızla ilerliyor...” Heh-eh-hm, diye öksürdü. “Evet, hızla ilerliyor, diyebiliyorum.”</p>
			<p>Frau Konsül Buddenbrook kaşlarını yukarıya kaldırdı ve büyük bir hayranlıkla, “Ya, öyle mi?” demek istiyormuş gibi bir ağız hareketi yaptı.</p>
			<p>Herr Grünlich yüzünü Konsül’e doğru çevirerek, “Durup dinlenmeden çalışmak benim için başlıca yaşam koşuludur,” diye karşılık verdi ve Fräulein Antonie’nin soğuk ve biraz da küçümser bir bakışla –genç kızların yabancı gençleri incelediği gibi– kendisini incelediğini fark edince yeniden öksürdü. </p>
			<p>Tony bir şey söylemiş olmak için, “Hamburg’da bizim de akrabalarımız var,” dedi.</p>
			<p>“Duchamps Ailesi,” dedi Konsül, “rahmetli annemin ailesi.”</p>
			<p>Herr Grünlich, “Oo, çok iyi tanıyorum!” diye yanıt verdi hemen. “Bu aileyi tanımak onuruna sahip oldum. Hepsi de eşsiz insanlar, iyi yürekli ve çok akıllı bir aile. Bütün insanlar bu aile bireyleri gibi akıllı olsalardı, o zaman dünyadaki her şey daha iyi olurdu. Tanrı inancı, temiz yüreklilik, içten bir dindarlık, kısacası benim idealim olan gerçek bir Hıristiyanlık örneği aile; göz kamaştırıcı şıklıklarıyla beni her zaman büyüleyen çok kibar ve soylu bir aile, Frau Konsül!”</p>
			<p>Tony, “Bizimkileri nereden tanıyor acaba?” diye düşündü. “Tam da onların duymak istedikleri şeyleri söylüyor...”</p>
			<p>Konsül laf olsun diye söze karıştı:</p>
			<p>“Bu çifte zevk örneği onlara ne kadar da yakışıyor ya...”</p>
			<p>Frau Konsül konuğuna bileziklerini şıngırdatarak elini uzatmadan edemedi.</p>
			<p>“Gönlümden geçenleri söylüyorsunuz, Herr Grünlich!” dedi.</p>
			<p>Herr Grünlich yeniden bir reverans yaptı ve oturdu, favorilerini sıvazladı ve, “Devam edelim,” demek istiyormuş gibi öksürdü.</p>
			<p>Frau Konsül Buddenbrook, Herr Grünlich’in doğup büyüdüğü kentin 1842 Mayısı’nda yaşadığı o korkunç olay üzerine birkaç söz söyledi. “O yangın gerçekten de kara bir gündü, tam bir felaketti,” dedi Herr Grünlich. “Yüz otuz beş milyonluk bir zarara neden olmuştu, evet, gerçeğe oldukça yakın bir hesapla bu kadarlık bir zarar. Tanrı’ya şükürler olsun ki, ben hiç zarar görmedim. Yangın daha çok Sankt Petri ve Nikolai kiliselerinin bahçelerini harap etmişti... Nasıl da güzel bir bahçeydi,” diye kendi kendisinin sözünü kesti ve Konsül’ün purolarından birini teşekkür ederek aldı. “Ama şehir parkı olarak oldukça büyük! Tanrım, nasıl da güzel ve rengârenk bir çiçek deryası... Çiçeklere ve doğaya karşı duyduğum hayranlığımı itiraf ediyorum! Şu karşıdaki sarmaşık gülleri de oraya gerçekten felaket yakışıyor...”</p>
			<p>Herr Grünlich, evin bakımlı ve güzel bahçesini övdü, tüm kenti övdü, Konsül’ün purosunu da övdü ve herkese söyleyecek güzel sözleri vardı.</p>
			<p>“Matmazel Antonie’nin ne okuduğunu öğrenebilir miyim?” diye sordu gülümseyerek.</p>
			<p>Tony anlaşılamayan bir nedenden hemen kaşlarını çattı ve Herr Grünlich’in yüzüne bakmadan yanıt verdi: </p>
			<p>“Hoffmann’ın <em>Die Seraplonsbrüder</em>’ini okuyorum.”</p>
			<p>“Gerçekten mi? Bu yazar çok değerli eserler yarattı,” dedi. “Ama Frau Buddenbrook beni bağışlasınlar... ikinci oğlunuzun adını unuttum.”</p>
			<p>“Christian.”</p>
			<p>“Güzel bir isim! Söylememe izin verirseniz,” Herr Grünlich yeniden ev sahibine döndü, “Hıristiyanlığı çağrıştıran isimlere sahip olanları çok seviyorum. Bildiğim kadarıyla ailenizde Johann adı babadan oğula devam edip gidiyor... İnsan bu adı duyunca Yüce Efendimiz’in en çok sevdiği havarisi Yuhanna’yı anımsamadan edemiyor! Örneğin benim adım, eğer açıklamama izin verirseniz,” diye heyecanla devam etti, “benim adım atalarımın birçoğu gibi Bendix’tir; bu Benedikt adının halk dilindeki kısaltılmış biçimidir. Bakıyorum, okuyorsunuz, Herr Buddenbrook? Oo, hem de Cicero’yu okuyorsunuz! Anlaşılması zor bir yapıt, bu büyük Romalı hatibin yapıtlarını anlamak gerçekten çok zor... <em>Quo usque tandem, Catilina...</em><a class="si-noteref epub-type_noteref" href="#f25" id="ref_f25">25</a> heh-eh-hm, demek Latincemi henüz unutmamışım!”</p>
			<p>Konsül şöyle dedi: </p>
			<p>“Merhum babamın aksine ben genç beyinlerin Yunanca ve Latinceyle doldurulmasına hep karşı çıktım. İnsanın günlük yaşama hazırlanması için gerekli olan o kadar çok önemli ve ciddi şeyler var ki...”</p>
			<p>“Herr Konsül, tam da düşündüğüm şeyleri dillendiriyorsunuz!” diye atıldı Herr Grünlich. “Evet, oldukça zor bir yapıt, ancak söylemeyi unuttum, üzerinde tartışılmayacak bir yapıt da değil. Anımsadığım kadarıyla bu konuşmaların içinde hoş olmayan bazı bölümler vardı...”</p>
			<p>Bir an için herkes susunca, “Şimdi sıra bana geldi,” diye düşündü Tony. Çünkü Herr Grünlich bakışlarını ona yöneltmişti. Doğru düşünmüştü, sıra gerçekten kendisine gelmişti. Herr Grünlich oturduğu yerden biraz kasılarak doğruldu, Konsül Buddenbrode’a zarif bir el hareketi yaptı ve ciddi ciddi şunları fısıldadı:</p>
			<p>“Frau Konsül’den şuna bir bakmasını rica edeceğim,” dedi Tony’yi işaret ederek, “rica ediyorum Fräulein, bir an öyle kalın!.. Bir bakın, güneş, kızınız hanımefendinin saçlarında nasıl oynaşıyor,” diye fısıldayarak konuşmasına devam etti. Sonra birden ciddileşerek başını yukarıya kaldırdı ve Tanrı’ya ya da kalbine sesleniyormuş gibi coşkuyla, “Hayatımda böyle güzel saç görmedim,” dedi.</p>
			<p>Frau Konsül Buddenbrook gülümseyerek sevincini belli ederken eşi konsül, “Küçük beyinlerin aklına böyle saçmalıklar sokmayın!” dedi; Tony hiçbir şey söylemeden yine kaşlarını çattı. Birkaç dakika sonra Herr Grünlich ayağa kalktı.</p>
			<p>“Frau Konsül Buddenbrook, sizi daha fazla rahatsız etmek istemem, buna hakkım yok! Bir iş görüşmesi için geldim buraya... ama sizin nazik davetinize kim karşı çıkabilirdi ki... fakat şimdi işim beni çağırıyor! Artık gitmeliyim. Herr Konsül’den benimle gelmesini rica etsem...”</p>
			<p>Frau Konsül Buddenbrook, “Burada kaldığınız sürece evimizde, bizimle birlikte kalmayı tercih etmekle beni ne kadar mutlu edeceğinizi söylememe gerek yok sanırım,” dedi.</p>
			<p>Herr Grünlich, derin bir şükran duygusuyla bir an için susup kaldı. Daha sonra duygu yüklü bir ifadeyle, “Size gerçekten çok müteşekkirim, Frau Konsül!” dedi. “Ama sizin gösterdiğiniz bu konukseverliği kötüye kullanmak istemem. Stadt Hamburg Konukevi’nde birkaç oda tuttum kendime...”</p>
			<p>“‘Birkaç’ oda,” diye düşündü Frau Konsül Buddenbrook, tam da Herr Grünlich’in aklından geçirdiği şeyi düşünmüştü.</p>
			<p>Frau Konsül Buddenbrook, elini ona bir kere daha dostça uzatarak, “Umarım son kez görüşüyor değiliz, tekrar karşılaşacağız,” dedi.</p>
			<p>Herr Grünlich, Frau Konsül Buddenbrook’ün elinin üstüne bir öpücük kondurdu, Antonie de elini uzatır diye biraz bekledikten sonra –ancak o bunu yapmadı– bir adım geriye çekilerek yine yerlere kadar eğildi ve sonra başını geriye atarak gri şapkasını giyip Konsül’le birlikte hızla uzaklaştı...</p>
			<p>Frau Konsül bir süre sonra geri dönüp yerine oturduktan sonra, “Kibar bir adam!” dedi yeniden.</p>
			<p>“Bana kalırsa aptalın biri,” dedi Tony kelimelerin üstüne basarak.</p>
			<p>Frau Konsül Buddenbrook biraz öfkelenerek, “Aman Tanrım! Tony, ne biçim bir konuşma bu!” diye sesini yükseltti. “Hıristiyanlığa böylesine bağlı bir adam için!”</p>
			<p>Konsül, “İyi yetişmiş kültürlü bir adam!” diye ekledi. “Tony, kızım, sen ne söylediğini bilmiyorsun.” Karıkoca birbirlerine duydukları saygıdan genelde aynı görüşü paylaşır ve birbirlerine çok güvenirlerdi.</p>
			<p>Christian koca burnunu kırıştırdı ve lafa karıştı:</p>
			<p>“Konuşurken kendisini ne kadar da önemsiyor!.. Birlikte ne güzel sohbet ediyormuşuz! Biz aramızda hiç böyle güzel sohbetler yapmadık. Sarmaşık gülleri bahçemizi nasıl da felaket yakışıyormuş meğer! Zaman zaman kendi kendine konuşuyormuş gibi bir hali var adamın. Çok rahatsız ediyorum efendim, bağışlamanızı dilerim!.. Şimdiye kadar hiç böyle güzel saç görmedim!..” Christian, Herr Grünlich’in taklidini öyle güzel yapıyordu ki, Konsül bile gülmekten kendini alamadı.</p>
			<p>“Evet, kendisine çok önem veriyor,” diye başladı Tony yeniden. “Sürekli kendisinden söz ediyor! İşi çok yoğunmuş, doğayı çok severmiş, şöyle şöyle isimleri tercih edermiş! Adı Bendix’miş... Bunlardan bize ne, doğrusu çok merak ediyorum... O bütün bunları kendisini övmek için söylüyor!” diye sesini yükseltti sinirlenerek. “Anne, sana da, babama da yaltaklanmak için ‘yalnızca’ duymak istediğiniz şeyleri söylüyor!”</p>
			<p>“Bunda bir kötülük yok, Tony,” dedi Konsül ciddi bir yüz ifadesiyle. “Yabancı bir ortamda insan kendisini en iyi yanıyla gösterir, güzel cümleler kurar ve hoşa gidecek sözcükler bulur. Bundan daha doğal bir şey olamaz...”</p>
			<p>“Bence iyi bir insan,” dedi Klothilde yumuşak bir ses tonuyla ve sözcükleri uzatarak; oysa Herr Grünlich’in hiç ilgilenmediği tek kişiydi o. Thomas herhangi bir yargıda bulunmadı.</p>
			<p>Konsül, “Kesin artık!” diye susturdu onları. “O iyi bir Hıristiyan, çok yetenekli, çalışkan ve iyi yetişmiş biri. Sana gelince Tony, on sekizine gelmiş, hatta yakında on dokuzuna basacak kocaman bir kızsın ve Herr Grünlich sana karşı son derece kibar ve saygılı davrandı. Artık onu bunu azarlama huyundan vazgeçmelisin. Hepimizin zayıf yanları vardır; beni bağışla kızım, ama başkalarına çamur atacak en son kişi sensin içimizde... Tom, hadi işinin başına!”</p>
			<p>Tony kendi kendine mırıldanarak, “Sarı favorili herif!” dedi ve birçok kez yaptığı gibi yeniden kaşlarını çattı. </p>
		</div>
	</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f25"><a class="si-backref" href="#ref_f25">25</a>. (Lat.) Daha ne kadar, Catilina? (Y.N.)</div>
  </div>
  </body>
</html>