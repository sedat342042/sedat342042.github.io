<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>4</h1>
		<p>Kalın çizgili elbisesi, başında küçük beyaz kepi ve çıplak pembe kollarıyla hizmetçi kız, Matmazel Jungmann ve Konsül’ün eşinin hizmetçisinin de yardımıyla sebze çorbasını ve kızarmış ekmek dilimlerini dağıtıp herkes kaşıklamaya başlayınca, şarap tüccarı Herr Köppen’ in heybetli sesi diğerlerin konuşmasını bastırdı: </p>
		<p>“Duyduğum hayranlığı ifade etmek isterim, Herr Buddenbrook! Evet, hayranlığımı ifade etmek isterim! Bu bolluk, bu ihtişam... demek istiyorum ki, yaşamasını biliyorsunuz, üstelik böyle bir evde yaşanır...” Herr Köppen evin eski sahipleriyle hiç görüşmemişti; ileri gelen bir ailenin çocuğu değildi ve sonradan zengin olmuştu. Taşra ağzıyla konuşuyordu ve sohbet sırasında “demek istiyorum ki” ifadesini sıkça kullanmaktan ne yazık ki bir türlü vazgeçememişti. Ayrıca, “saygı” sözcüğünü de hep yanlış söylüyordu. </p>
		<p>Bu işlerden anlayan komisyoncu Grätjens, “Umarım çok fazla para harcamamışsınızdır,” dedi kuru bir sesle ve elini dürbün gibi yaparak duvardaki körfez tablosunu inceden inceye gözden geçirdi.</p>
		<p>Mümkün olduğunca canlı bir hava yaratmak için akrabalar ile aile dostları karışık oturtulmuştu. Ama bu konuda yine de titiz davranılmamıştı; zira yaşlı Oeverdieck’ler her zamanki gibi yine neredeyse kucak kucağa oturmuşlar, sohbete başlarını sallayarak eşlik ediyorlardı. İhtiyar Kröger de, senatör eşiyle Madam Antoinette’in arasına tüm heybetiyle kurulmuş, ellerini de hareket ettirerek iki kadına da soğuk şakalar yapıyordu.</p>
		<p>Yemek masasının karşı tarafında oturan Herr Hoffstede, Madam Köppen’le neşeyle ve biraz da alaycı bir tonla sohbet eden ihtiyar Buddenbrook’a dönerek, “Bu ev hangi yılda yapıldı?” diye sordu.</p>
		<p>“Hangi yıl... dur bir düşüneyim... eğer yanılmıyorsam 1680 olmalı. Aslında bu gibi tarihleri oğlum daha iyi bilir...”</p>
		<p>Masanın sonunda, Senatör Langhals’ın yanında, kadınlardan uzakta oturan Konsül öne doğru eğilerek, “Seksen ikide,” diye düzeltti babasını. “İnşaat 1682 kışında tamamlandı. O zaman Ratenkamp ve Ortakları şirketinin işleri çok iyi gidiyordu... ama şirketin son yirmi yıldaki çöküşü çok üzücü...”</p>
		<p>Konuşmalar birden kesildi, ama bu sessizlik yarım dakika sürdü. Bir zamanlar bu evi inşa eden varlıklı insanlar olarak bu evde oturan ve daha sonra yoksul düşüp başka yere taşınmak zorunda kalan bu bahtsız aileyi saygıyla anmak ister gibi herkes başını önündeki tabağın üstüne eğmişti.</p>
		<p>“Çok üzücü,” dedi komisyoncu Grätjens, “bu hazin sonu hangi çılgınlığın hazırladığı düşünülürse gerçekten de çok üzücü... Dietrich Ratenkamp o zaman bu Geelmaack denen adamı kendisine ortak yapmamış olsaydı... O adamın yönetim işlerini ele aldığını duyduğumda, ne kadar dövündüğümü Tanrı bilir! Onun şirket adına orada burada tahvil ve senetler düzenleyip Ratenkamp’ın arkasından ne oyunlar oynadığını çok güvenilir kaynaklardan duydum, sevgili hanımlar ve beyler... Sonunda her şey ortaya çıktı... bankalar durumdan kuşkulandı, şirket senetlerin karşılığını gösteremedi... böyle şeyleri anlamak çok zor... depoyu kontrol eden kimdi acaba? Belki de Geelmaack? Şirketi yıllarca fare gibi kemirdiler, yıllarca! Ama Ratenkamp hiçbir şeyi umursamadı...”</p>
		<p>“Felç olmuş gibiydi,” dedi Konsül. Yüzünde sessiz ve karamsar bir ifade belirmişti. Başını öne eğmiş, çorbasını kaşıklarken küçük, yuvarlak ve çukur gözleriyle arada bir masanın öteki ucunda oturanlara bakıyordu. </p>
		<p>“Büyük bir baskı altındaymış gibi hareket ediyordu ve bu baskıyı anlamak sanırım hiç zor değil. Ticari ilişkilerinde iyi bir ismi olmayan ve hiç denecek kadar bir sermaye ile şirkete ortak olan Geelmaack’la işbirliği yapmasının nedeni neydi acaba? Şirketin yavaş yavaş batmakta olduğunu hissettiği için üzerindeki büyük sorumluluğun bir kısmını birine yüklemek zorunda kalmış olabilir... Şirketin işleri tümüyle kötüye gitmiş ve burada oturan eski ailenin adı da böylece geçmişte kalmış oldu. Wilhelm Geelmaack’ın, bu çöküş sürecini hızlandırdığını düşünüyorum...”</p>
		<p>Rahip Wunderlich hafifçe gülümseyerek, yanında oturan hanımın bardağına ve kendi bardağına kırmızı şarap koyarken, “Saygıdeğer Konsül, Geelmaack şirkete ortak olup çılgınca oyunlar oynamasaydı da sonuç değişmezdi, demek istiyorsunuz, değil mi?”</p>
		<p>Konsül derin düşüncelere dalmış gibi, “Böyle olduğunu söylemek istememiştim,” dedi. “Ama öyle sanıyorum ki, Dietrich Ratenkamp kötü yazgısının gerçekleşmesi için Geelmaack’la işbirliği içinde olmayı gerekli ve kaçınılmaz gördü... Amansız bir mecburiyetin baskısı altında böyle davranmış olmalı... Eminim ki, ortağının çevirdiği dolapları az buçuk biliyordu ve şirketin içinde olup bitenlerden de büsbütün habersiz değildi. Ama eli kolu bağlanmıştı...”</p>
		<p>“<em>Assez</em><a class="si-noteref epub-type_noteref" href="#f11" id="ref_f11">11</a> Jean,” dedi ihtiyar Buddenbrook ve kaşığını elinden bıraktı. “Bu da senin o dâhiyane fikirlerinden biri...”</p>
		<p>Konsül, dalgın bir gülümsemeyle kadehini babasına doğru kaldırdı. Ama Lebrecht Kröger hemen söze karışarak, “Biz şu neşeli ânımızın tadını çıkaralım!” dedi.</p>
		<p>Bunu söylerken tıkacında küçük bir gümüş geyik bulunan beyaz şarap şişesinin boynundan özenle ve kibar bir şekilde tuttu, biraz yana yatırdı ve üstündeki etiketi dikkatle inceledi. “C.F. Köppen” markasını okuduktan sonra şarap tüccarının yüzüne bakarak başını salladı ve, “Siz olmasanız ne yapardık!” dedi.</p>
		<p>Kenarları altın yaldızlı Meissen porseleni tabaklar değiştirilirken, Madam Antoinette hizmetçi kızların hareketlerini büyük bir dikkatle izliyor, Matmazel Jungmann da yemek salonunu mutfağa bağlayan borunun ucundan emirler yağdırıyordu. </p>
		<p>Balık servisi yapılmıştı; Rahip Wunderlich balığı dikkatlice tabağına alırken, “Bu güzel birlikteliğimiz hiç öyle kendiliğinden olmadı,” dedi. “Şu masada oturan ve biz ihtiyarlarla birlikte eğlenen gençler, bir zamanlar her şeyin farklı olduğunu düşünmek istemezler sanırım... Sevgili dostlarımız Buddenbrook’ların yaşadıkları acıları yürekten paylaştığımı söylemek isterim...” Rahip daha sonra masanın üstündeki som gümüş kaşıklardan birini alıp, Madam Antoinette Buddenbrook’a dönerek, “Bunları ne zaman görsem, 1806 yılında Majesteleri İmparator Napoléon’un çavuşlarından filozof Lenoir dostumuzun eline aldığı parçalardan biri olduğunu düşünmeden edemem... ve sizinle Alf Caddesi’nde karşılaştığımızı anımsarım hep, saygıdeğer Madam!..” diye ekledi.</p>
		<p>Madam Buddenbrook anılarla dolu geçmişi anımsayarak biraz utangaç bir gülümseyişle önüne baktı. Masanın alt başında oturan ve balık yemek istemeyip büyüklerin konuşmalarını ilgiyle izleyen Tom ve Tony, neredeyse bir ağızdan, “Büyükanneciğim, ne olur anlatın!” diye bağırdılar. Ama Madam Buddenbrook’un kendisi için biraz utanç verici olan bu olayı anlatmayı sevmediğini bilen Rahip Wunderlich, onun yerine, çocukların belki de yüzüncü kez severek dinledikleri ve herkesin bildiği o eski küçük öyküyü bir kere daha anlatmaya başladı.</p>
		<p>“Kısaca anlatayım: Kasım ayının çok soğuk ve yağmurlu günlerinden biriydi, ikindiüstüydü ve ben bir işyerinden dönerken, geçirdiğimiz kötü günleri düşünerek Alf Caddesi’nden yukarı doğru yürüyordum. Prens Blücher gitmişti, Fransızlar kente girmişti, ancak hâkim olan heyecan ve coşku pek fark edilmiyordu. Caddeler sessizdi, insanlar evlerine çekilmiş, kendilerini korumaya çalışıyorlardı. Kasap Prahl, elleri pantolonunun cebinde, dükkânının kapısının önüne dikilmiş, o gürültülü sesiyle, ‘Eh, bu kadarı da çok fazla, böyle şey görülmüş değil,’ derken kafasına tak diye kurşunu yedi. Şimdi Buddenbrook’lara bir uğrayayım, yatıştırıcı birkaç söz iyi gelir, diye düşündüm; Herr Buddenbrook yılancık çıkarmış, yatakta yatıyordu ve Madam Buddenbrook’un da evlerine yerleşen askerlerle başı dertte olmalıydı.</p>
		<p>İşte tam bunları düşünürken, bir de kimi göreyim? Çok saygıdeğer Madam Buddenbrook karşıdan bana doğru geliyordu. Ancak halini bir görseydiniz! Başına şapkasını takmadan ve omuzlarına şalını bile almadan yağan yağmurun altında hızlı hızlı yürüyordu, yürümekten çok koşuyordu sanki, saçı başı darmadağınıktı... Evet Madam, doğru söylüyorum! Saçlarının bakımlı olduğuna bin şahit ister.</p>
		<p>‘Ne güzel bir sürpriz!’ dedim ve benim varlığımı algılamayan Madam Buddenbrook’un giysisinin kolundan tuttum, zira aklıma kötü şeyler gelmişti. ‘Böyle acele acele nereye gidiyorsunuz, sevgili Madam?’ diye sordum. Beni fark etti, yüzüme baktı ve zorlanarak, ‘Siz misiniz, sağlıcakla kalın! Her şey bitti! Aşağıya, Trave Nehri’ne gidiyorum!’ dedi.</p>
		<p>‘Tanrı korusun!’ dedim ve yüzümün sapsarı kesildiğini hissettim. ‘Orası size göre bir yer değil sevgili Madam! Ne oldu, bir söylesenize!’ Madam Buddenbrook’u saygı kurallarının izin verdiği ölçüde sımsıkı tuttum. ‘Ne mi oldu?’ diye haykırdı titreyerek. ‘Gümüşlerin üzerlerine çullandılar, Wunderlich! İşte bunlar oldu! Jean yılancıktan yatıyor ve bana yardım edemiyordu! Ayakta olsa da elinden bir şey gelmezdi zaten! Kaşıklarımı, benim gümüş kaşıklarımı çalıyorlar, işte başıma gelen bu Wunderlich! Kendimi Trave’ye atacağım!’</p>
		<p>Ben doğal olarak Madam Buddenbrook’u sıkı sıkı tutuyordum ve böyle durumlarda ne söylenebilirse onu söyledim: ‘Yürekli olun, çok sevgili Madam, her şey düzelecektir,’ dedim. ‘Hele onlarla bir konuşalım, yalvarırım toparlayın kendinizi. Haydi gidelim!’ Sonra Madam Buddenbrook’u evine götürdüm. Yemek odasında milislerle karşılaştık. Gümüş takımların bulunduğu sandığın başında yirmi kadar asker vardı.</p>
		<p>Nazik bir şekilde, ‘Sayın baylar, hanginizle görüşebilirim?’ diye sordum, gülmeye başladılar ve ‘Hepimizle, babalık!’ diye bağırdılar. Sonra içlerinden biri öne çıktı, adamın boyu sırık gibiydi, bıyıklarını siyah boyayla parlatmıştı, ceketinin sırmalı kol ağızlarından dışarıya taşan elleri iri ve kırmızıydı. Kendisini ‘Lenoir’ diye tanıttı ve sol eliyle selam verdi, çünkü sağ elinde beş-altı kaşığı bir arada tutuyordu. ‘Çavuş Lenoir,’ dedi. ‘Beyefendi ne istiyor acaba?’ diye sordu.</p>
		<p>Onu pohpohlamış olmak için, ‘Sayın Subayım, bu gibi şeylerle uğraşmak hiç sizin o parlak zaferinizle bağdaşıyor mu?.. Kentin kapıları İmparatorumuza sonuna kadar açık,’ dedim. Çavuş sorumu, ‘Ne yaparsınız? Maalesef savaştayız, askerlerimize bu tür takımlar gerekli,’ diye yanıtladı.</p>
		<p>‘Ama biraz daha dikkatli olmaları gerekiyor,’ diye sözünü kestim Çavuş’un, çünkü aklıma bir fikir gelmişti. ‘Bu hanımefendi,’ dedim, böyle durumlarda ne söylenmezdi ki, ‘bu evin hanımı olan bu madam bir Alman değil, yarı yarıya sizden biri sayılır...’ ‘Nasıl, bir Fransız mı?’ diye sordu Çavuş Lenoir. Bu sırık gibi herif ne dese beğenirsiniz? ‘Demek bir mülteci? Bu durumda bir felsefe düşmanı!’</p>
		<p>Afallayıp kalmıştım, gülmemek için kendimi zor tuttum. ‘Gördüğüm kadarıyla akıllı birine benziyorsunuz,’ dedim. ‘Bu gibi şeylerle ilgilenmeyi size yakıştıramadığımı tekrarlamak isterim!’ Çavuş bir an sustuktan sonra birden kızardı, elindeki altı kaşığı sandığın içine fırlattı ve şöyle haykırdı: ‘Peki, bunları biraz inceleyip bakmak dışında başka amaçlarım olduğunu size kim söylüyor Tanrı aşkına? Güzel şeyler doğrusu! Askerlerimden birkaçı anı olarak bir parça almak isterse...’</p>
		<p>Evet, adamlar yine de yanlarına bol bol hatıralık eşya aldılar. Tanrı’nın ya da insanoğlunun adaletinden söz etmenin bir yararı olmadı... Demek ki onların bu ufak tefek, korkunç adamdan başka tanrısı yoktu.”</p>
	</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f11"><a class="si-backref" href="#ref_f11">11</a>. (Fr.) Yeter artık. (Y.N.)</div>
  </div>
  </body>
</html>