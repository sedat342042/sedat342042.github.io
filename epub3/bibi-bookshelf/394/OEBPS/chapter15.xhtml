<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>5</h1>
		<p>Bir şey Konsül’e çok acı veriyordu: Babası, en büyük torunu Thomas’ın, aynı yılın Paskalya ayında şirkete başladığını göremeden ölmüştü.</p>
		<p>Thomas okulu bıraktığında daha on altı yaşındaydı. Son zamanlarda daha da büyümüş ve iri yapılı bir delikanlı olmuştu. Rahip Kölling’in perhiz yapmasını özellikle önerdiği Thomas, ergenlik çağına giriş töreninden beri giydiği erkek elbisesiyle daha da büyük görünüyordu. Boynunda, büyükbabasından kalma kalın ve uzun bir altın zincire takılmış aile armalı bir madalyon taşıyordu; madalyonun üstünde, kıyısında yaprakları dökülmüş tuhaf bir söğüt ağacının yer aldığı düz bir bataklık resmi vardı. Bir zamanlar belki de ataları olan hali vakti yerinde Rostock’lu bir terzinin takmış olduğu yeşil taşlı mühür yüzük ve kalın İncil, Konsül’e kalmıştı.</p>
		<p>Christian giderek babasına, Thomas ise büyükbabasına daha çok benziyordu; özellikle yuvarlak ve güçlü çene yapısı, zarif ve düzgün burnuyla büyükbabasının aynısıydı. Tepesinden yana doğru ikiye ayrılmış, dar ve damarlı şakaklarından geriye doğru taranmış saçları koyu sarıydı, ama buna karşın uzun kirpikleri ve yukarıya kaldırmaktan hoşlandığı kaşları çok açıktı ve neredeyse renksizdi. El kol hareketleriyle konuşması ve oldukça seyrek dişlerini ele veren gülümsemesi sakin ve ağırbaşlı bir kişilik sergiliyordu. Mesleğine büyük bir ciddiyetle ve dört elle sarılıyordu.</p>
		<p>Konsül sabah kahvaltısından sonra onunla birlikte büroya inip onu vekil Herr Marcus, kasiyer Herr Havermann ve uzun süreden beri dost olduğu diğer çalışanlarla tanıştırdığı gün, şirkette tam bir bayram havası esti. Thomas ilk defa döner koltuğa oturup masanın başına geçti ve mühür vurmak, dosyaları düzenlemek ve suret çıkarmak gibi işleri canla başla yapmaya başladı. Babası onu öğleden sonra yanına alarak Trave kıyısındaki Ihlamur, Meşe, Aslan ve Balina adlı silolara götürdü ve orada çalışanlarla tanıştırdı. Thomas aslında oraların hiç yabancısı değildi, ama şimdi iş arkadaşı olarak tanıştırılıyordu.</p>
		<p>Thomas, canını dişine takarcasına çalışan ve işlerinde Tanrı’nın yardım etmesi için günlüğüne bazı dualar yazan babası gibi kendisini işine vermiş, sessizce ve büyük bir gayretle çalışıyordu; çünkü taparcasına sevdiği şirketin kurucusu ihtiyar Buddenbrook’un ölümüyle uğradığı güven kaybını yeniden kazanmak gerekiyordu. Bir akşamüstü, geç vakit, Doğa Manzaralı Tablolar Odası’nda otururken annesi Konsül Buddenbrook’a iş durumuyla ilgili oldukça ayrıntılı bilgi veriyordu.</p>
		<p>Saat on bir buçuktu. Çocuklar ve Matmazel Jungmann koridordaki odalarında uyuyorlardı, çünkü boş olan ikinci kat yabancı konuklar için kullanılıyordu. Frau Konsül, sarı kumaşlı kanepede kocasının yanında oturuyordu, kocası ağzında puroyla <em>Städtische Anzeige</em>n gazetesinin borsa haberlerine göz gezdiriyordu. Başını elindeki ipeğin üzerine eğmiş, nakış işlerken, dudaklarını hafifçe oynatarak iğnenin batıp çıkmasını sayıyordu. Yanı başındaki altın yaldızlı zarif dikiş masasının üstünde duran kollu şamdanda altı mum yanıyordu, avizenin mumları ise yakılmamıştı.</p>
		<p>Yavaş yavaş kırk beşine yaklaşan Johann Buddenbrook, son yıllarda dikkat çekici bir biçimde yaşlanmıştı. Küçük ve yuvarlak gözleri daha da çukurlaşmış, iri ve kemerli burnu uzamış ve elmacıkkemikleri gibi ileriye fırlamıştı sanki. Pudralı bir ponpon, ortasından özenle ikiye ayırdığı kül rengi saçlarının şakaklarına dökülen kısımlarının üstünden birkaç kez geçmiş gibiydi. Frau Konsül de kırkına yaklaşmıştı, aslında çok güzel bir kadın değildi; ama tazeliğini korumasını her zaman bilmişti, donuk beyaz teninin üstüne serpilmiş tek tük çiller, zarafetinden hiçbir şey kaybettirmiyordu. Güzel taranmış kızılımsı saçlarının üstüne yanan mumların parıltısı düşmüştü. Açık mavi gözlerini biraz yana doğru çevirerek şunları söyledi: </p>
		<p>“Düşünmen için sana bir şey söylemek istiyordum, sevgili Jean, bir uşak tutmamız doğru olmaz mı?.. Ben bunun gerekli olduğunu düşünüyorum. Annem ve babamı düşününce...”</p>
		<p>Konsül, elindeki gazeteyi dizinin üstüne bıraktı, ağzından sigarasını çıkarırken gözleri birden parladı, çünkü yeni bir masraf, yeni bir harcama söz konusuydu.</p>
		<p>“Evet, benim çok sevgili Bethsy’ciğim!” diye başladı ve sözü uzattıkça uzattı, karısının bu isteğine karşı kendince bahaneler bulmaya çalışıyordu. “Bir uşak mı? Sevgili annem ve babam öldükten sonra Matmazel Jungmann’ın yanı sıra üç hizmetçiyi de evde tuttuk, bana öyle geliyor ki...”</p>
		<p>“Ama Jean, evimiz o kadar büyük ki, işler istediğim gibi gitmiyor ve buna çok canım sıkılıyor. Lina’ya biraz da kızarak, ‘Kızım, arka evin uzun zamandır tozu alınmadı!’ dedim, ama çocukların aşırı yorulmalarını da istemiyorum, çünkü burasının, şu içinde oturduğumuz evin bile pırıl pırıl temiz olabilmesi için ölesiye çalışmak zorunda kalıyorlar... Günlük ayak işleri ve benzeri şeyler için bir uşak tutsak çok iyi olurdu. Güvenilir ve elinden iş gelen, alçakgönüllü birini köyden getirtebiliriz. Ama unutmadan söyleyeyim Jean, Frau Louise Möllendorpf, uşağı Anton’u çıkarmak istiyor, onu tanıyorum ve ne kadar güzel hizmet ettiğini biliyorum...”</p>
		<p>Konsül, biraz tedirgin bir şekilde, “İtiraf etmem gerekirse senin böyle düşünmeni anlamakta güçlük çekiyorum,” dedi, “çünkü şu sıralar ne dost toplantılarına katılıyoruz ne de kendimiz ziyafet veriyoruz...”</p>
		<p>“Evet, doğru söylüyorsun, ama sen de biliyorsun ki, yine de gelenimiz gidenimiz çok oluyor, bundan çok hoşlandığım doğru, ama bu benim suçum değil. Gelenler senin için geliyor, şehir dışından bir iş arkadaşın gelince yemeğe çağırıyorsun ve misafirhanede oda ayırtmadıkları için de doğal olarak bizde geceliyorlar. Bakıyorsun, bir misyoner çıkıp geliyor ve en az sekiz gün bizde kalıyor... neyse, çok uzatmadan söyleyeyim, hizmetçilere öyle fazla bir ücret de vermiyoruz...”</p>
		<p>“Ama Bethsy’ciğim, hepsi bir araya gelince yine de çok tutuyor. Evde dört kişiye aylık veriyoruz, şirkette çalışan daha bir sürü adamı da unutma!”</p>
		<p>Frau Konsül başını biraz yana doğru eğerek kocasının yüzüne baktı ve gülümseyerek, “Bir uşak tutacak maddi gücümüz yok mu gerçekten?” diye sordu. “Annemlerde kaç kişi çalıştığını düşününce...”</p>
		<p>“Annenleri bırak şimdi, sevgili Bethsy! Sen önce benim soruma bir yanıt ver, ekonomik durumumuzu yeterince anladın mı?”</p>
		<p>“Hayır Jean, doğruyu söylemem gerekirse anlayabilmiş değilim...”</p>
		<p>Konsül, “Bunun anlaşılmayacak bir yanı yok,” dedi ve kanepeye oturdu, bacak bacak üstüne attı, purosundan bir nefes çekti ve gözlerini kısarak olağanüstü bir akıcılıkla rakamları sıralamaya başladı...</p>
		<p>“Kısaca söylemek gerekirse durumumuz şöyle: Rahmetli babacığımın, kız kardeşim evlenmeden önce aşağı yukarı 900.000 mark parası vardı, çiftliğimizin ve şirketimizin değeri kuşkusuz bunun dışında. Bu paranın 80.000 markı drahoma olarak Frankfurt’taki kız kardeşime ve 100.000 markı da yeni bir iş kurması için Gotthold’e verilince, geriye 720.000 mark kaldı. Sonra bu ev satın alındı ve Alf Caddesi’ndeki küçük evin getirisine rağmen, onarım ve bazı yeni eklemeler için tam 100.000 mark harcanınca 620.000 kaldı. Frankfurt’taki kız kardeşime mirastan vazgeçme tazminatı olarak 25.000 daha gönderilince geriye 595.000 kaldı. Eğer bütün bu giderleri geçtiğimiz birkaç yıl içinde kazandığımız 200.000 markla kapatamamış olsaydık babamın ölümüyle her şey durmuş olacaktı. Böylece ailenin parası 795.000 marka çıkmış oldu. Daha sonra bunun 100.000’i Gotthold’e ve 267.000’i de Frankfurt’taki kız kardeşime gönderildi.</p>
		<p>Babamın vasiyeti üzerine Heiliger Geist Hastanesi’ ne, Dul Tüccar Eşleri Yardım Sandığı’na ve daha bazı yerlere yapılan birkaç biner marklık küçük bağışları da düşecek olursak, 420.000 mark kalıyor geriye. Buna senin getirdiğin 100.000 mark drahomanı da ekleyince, 520.000 ediyor. Bu rakamları yuvarlayarak hesaplıyorum ve ufak tefek kur dalgalanmalarını bir yana bırakırsak durumumuzu aşağı yukarı ortaya koymuş oluyorum. Gördüğün gibi, biz öyle çok zengin değiliz, sevgili Bethsy’ciğim, iş kapasitemizin küçüldüğünü, ama şirket giderlerinin değişmediğini unutmamak gerekir. Ayrıca işin şu anki durumu da giderleri kısmaya uygun değil... bilmem söylediklerimi yeterince anlayabildin mi?”</p>
		<p>Frau Konsül biraz duraksayarak başını salladı, elindeki nakış işini kucağına koyarak, “Çok iyi anladım, sevgili Jean,” dedi, ama eşinin sıraladığı bütün bu rakamların bir uşak tutmalarına neden engel olduğunu hiç anlayamamıştı.</p>
		<p>Konsül purosundan bir nefes daha çekti, başını geriye doğru atarak ağzındaki dumanı üfledi ve daha sonra şöyle devam etti:</p>
		<p>“Çok sevgili annen ve baban Tanrı’nın rahmetine kavuştuktan sonra, elimize yüklü bir para geçecek diye düşünüyor olabilirsin, haklı olabilirsin, ancak... yine de sorumsuzca davranıp tedbiri elden bırakmamalıyız. Kardeşin Justus yüzünden babanın büyük kayıplara uğradığını biliyorum. Gerçi Justus son derece sevimli bir insan, ama iyi bir işadamı değil ve elinde olmadan pek çok talihsiz olay yaşadı. Ticari ilişkilerinden büyük kayıplara uğradı, bankalarla olan ticari işbirliği, zaten zayıflamış olan sermayesini büsbütün sarstı, yıkılıp yok olmasın, diye baban birkaç kez yüklüce para yardımı yapmak zorunda kaldı. Bu gibi olaylar yine yaşanabilir ve korkarım, yaşanacaktır da, çünkü –böyle açık konuştuğum için beni bağışla, Bethsy’ciğim– babanın artık işleriyle ilgilenmeyişi ve her şeyi hafife alışı kardeşine bir işadamı olarak ileride zarar verecek. Beni anlıyorsun, değil mi?.. Yeterince dikkatli değil, biraz aceleci ve umursamaz bir hali var. Ama şunu da söyleyeyim, annenin ve babanın hiçbir şeye aldırmadan gösterişli bir yaşam sürdürüyor olmaları, benim çok hoşuma gidiyor... ekonomik durumlarına uygun yaşıyorlar...” </p>
		<p>Frau Konsül, kocasının yüzüne bakarak gülümsedi, ailesinin gösterişli yaşama olan düşkünlüğüne karşı eşinin önyargısı olduğunu biliyordu.</p>
		<p>“Bu kadarı yeter,” diye devam etti Konsül ve purosunun geri kalan kısmını sigara tablasına bırakarak, “şuna kesinlikle inanıyorum ki, Yüce Tanrım bana çalışma gücümü korumam için yardım edecek ve ben şirketin servetini onun yardımıyla eski düzeyine çıkaracağım... Durumu şimdi daha iyi anladığını umuyorum, sevgili Bethsy.”</p>
		<p>Frau Konsül, “Çok iyi anladım Jean, çok iyi anladım!” diye acele acele yanıt verdi, zira uşak tutma konusunu bu gecelik unutmak istiyordu. “Ama şimdi yatalım artık, ne dersin? Çok geç oldu... ”</p>
		<p>Konsül, birkaç gün sonra bürosundan eve dönüp yemek masasına oturunca Möllendorpf’ların uşağı Anton’u tutma kararı verildi.</p>
	</div>
  </body>
</html>