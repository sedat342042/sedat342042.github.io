<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>8</h1>
		<p>Gerçekten de öyle oldu, bu yaz Buddenbrook’ların evi çok canlı ve neşeliydi.</p>
		<p>Temmuz sonunda Thomas, Meng Caddesi’ne geri döndü ve iş gereği şehirde kalmış olan bazı tanıdıklarla görüştükten sonra birkaç kez denizde tatil yapan ailesinin yanına gitti. Kardeşi Christian ise mükemmel bir tatil yapmıştı, ama sol bacağında nedeni bilinmeyen bir ağrıdan yakınıyordu ve Doktor Grabow ne yapacağını bilemiyordu; bu, Christian’ı ciddi ciddi düşündürüyordu...</p>
		<p>Christian elini bacağının üstünde dolaştırıp kocaman burnunu kırıştırarak ve gözlerini çevresinde gezdirerek, “Ağrım yok aslında... buna ağrı denmez,” dedi güçlükle. “Bir sızı, bütün bacağımda sürekli hissettiğim tuhaf bir sızı. Hafif, ama huzursuz eden bir sızı... sol tarafımda, kalbin bulunduğu yerde... tuhaf... çok tuhaf bir durum! Sen ne diyorsun buna Tom?”</p>
		<p>“Anladım, anladım...” dedi Tom. “Şimdi biraz dinlen ve denize gir...”</p>
		<p>Christian bunun üzerine denize gitti; ama denize girmekten çok anlattığı öykülerle kumsaldakileri kahkahalarla güldürüyor ya da kaplıca otelinin salonuna gidip Peter Döhlmann, Justus amca, Doktor Giesecke ve daha bazı Hamburglu kart zamparayla rulet çeviriyordu.</p>
		<p>Konsül Thomas Buddenbrook, Travemünde’ye her gelişinde yaptığı gibi kız kardeşi Tony’yle birlikte Vorderreihe Caddesi’ne, ihtiyar Schwarzkopf’ları ziyaret etmeye gitti. Onları yeniden görmekten son derece mutlu olan Kaptan Schwarzkopf, “Günaydın Madam Grünlich!” dedi. “Ne haberler var? Görüşmeyeli çok zaman oldu... Bizim Morten de Breslau’da hekimlik yapıyor, bütün sınavlarını başarıyla verdi yaramaz...” Daha sonra Frau Schwarzkopf koşarak geldi ve kahve yaptı, eskiden olduğu gibi yine hep birlikte yeşil verandada oturdular ve kahvaltı ettiler. Fakat şimdi hepsi de on yıl daha yaşlanmıştı. Morten ve Haffkrug bölgesi şefiyle evlenmiş olan kız kardeşi Meta evden uzaklaşmıştı. Saçları bembeyaz olmuş ve kulağı oldukça ağır işiten kaptan, emekliliğe ayrılmıştı. Frau Schwarzkopf’un saçları da aynı şekilde ağarmıştı. Madam Grünlich de hoppa bir genç kız değildi artık, hayatı öğrenmişti; ama bu onun bol bol bal yemesine engel değildi. “Katıksız petek balı. İnsan bunu yutarken ne yediğini biliyor!” diyordu.</p>
		<p>Birçok aile gibi Buddenbrook’lar da ağustos başında şehre döndü ve onların dönmesiyle de o büyük an gelip çattı: Rahip Tiburtius, Rusya’dan ve Arnoldsen’ler de uzunca bir ziyaret için Hollanda’dan Meng Caddesi’ndeki eve gelip yerleştiler.</p>
		<p>Konsülün nişanlısını yanına alarak Doğa Manzaralı Tablolar Odası’na, annesiyle tanıştırmaya götürmesi çok güzel bir sahneydi. Annesi, başını yana eğip kollarını açarak karşılamıştı genç kızı. Açık renk halının üstünde rahat, kendinden emin ve büyük bir zarafetle yürüyen Gerda boylu boslu bir kızdı. Gür ve koyu kızıl saçları, birbirine yakın duran ve çevresi hafifçe gölgeli kahverengi gözleri, gülümseyince pırıl pırıl parlayan iri dişleri, kalkık ve kalın burnu ve eşsiz güzellikteki ağzıyla yirmi yedi yaşındaki kızın gerçekten de çarpıcı, kendine özgü ve farklı bir yanı vardı. Yüzü donuk beyazdı ve biraz da kendini beğenmiş bir hali vardı; ama Frau Konsül Buddenbrook içten gelen bir sevgiyle başını ellerinin arasına alıp kar beyazı ve kusursuz alnını öperken hafifçe öne eğilip, “Evimize hoş geldin, güzel kızım,” dedi. “Thomas’ı mutlu edeceğini biliyorum... Onu daha şimdiden ne kadar mutlu ettiğini görmediğimi sanma!” Sağ eliyle Thomas’ı da yanına çekerek aynı şekilde onu da öptü.</p>
		<p>Konukların neredeyse hiç eksik olmadığı bu büyük ev hiç bu kadar neşeli ve hareketli olmamıştı; belki büyükbaba hayattayken böyle günler yaşamışlardı. Yalnızca Rahip Tiburtius alçakgönüllülük gösterip arka binada, bilardo salonunun yanında bir oda seçmişti kendisine; ama ötekiler, elli yaşının sonuna gelmiş, sivri sakalına aklar düşmüş, davranışlarında tatlı bir coşku hali gözlemlenen oldukça canlı ve esprili bir adam olan Herr Arnoldsen, üzgün gibi görünen büyük kızı, Christian’ın şehirde dolaştırdığı ve kulübe götürdüğü tam bir hayat adamı olan damadı ve Gerda, zemin kattaki boş odalara, sütunlu hole açılan ve birinci kattaki odalara yerleştirildiler.</p>
		<p>Antonie Grünlich evde Sievert Tiburtius’tan başka bir din adamının daha bulunmayışına çok seviniyordu. Hatta sevinçten de öte bir şeydi bu! Değerli kardeşinin nişanlanmasını ve nişanlı olarak da kendi arkadaşını seçmesini, bu evliliğinin aileye ve şirkete sağlayacağı itibarı, Gerda’nın getireceği 300.000 mark drahomayı ve bütün bunların şehirde ağızdan ağıza dolaşacağını ve hele Hagenström’ler gibi ailelerin bunları duyunca ne diyeceklerini düşündükçe!.. Evet, bütün bunları düşündükçe Tony’nin sevinci arttıkça artıyor ve kabına sığmaz oluyordu. Gelecekteki yengesine saatte en az üç defa sarılıyordu.</p>
		<p>“Ah, Gerda,” diye haykırdı. “Seni öyle seviyorum ki! Bilirsin, seni hep sevdim! Benden hoşlanmadığını, benden hep nefret ettiğini de bilirim, fakat...”</p>
		<p>Fräulein Arnoldsen, “Ama rica ederim Tony!” dedi. “Senden nefret ettiğimi nasıl söylersin? Sorabilir miyim, nasıl bir kötülük yaptın bana?”</p>
		<p>Ama herhangi bir nedenden, belki de aşırı sevincin ve konuşma isteğinin etkisiyle Gerda’nın kendisinden hep nefret ettiğini, ama kendisinin –bunları söylerken gözleri yaşardı– onun bu nefretine her zaman sevgiyle karşılık verdiğini inatla ve ısrarla söyledi. Thomas’ı kenara çekti ve ona şöyle dedi: </p>
		<p>“Çok iyi yaptın, Tom. Tanrım, nasıl da güzel bir karar verdin böyle! Ne yazık ki ‘babam’ bunu göremedi... ne acı! Evet, böylece bazı şeyler düzelecek... her şeyden önce adını ağzıma bile almak istemediğim kişiyle ilgili konu...” Bunun üzerine Gerda’yı boş bir odaya götürdü ve ona Bendix Grünlich’le olan talihsiz evliliğini tüm ayrıntılarıyla anlattı. Yatılı okulda geçirdikleri günlerden, orada yaptıkları akşam sohbetlerinden, Mecklenburg’lu arkadaşları Armgard von Schilling’den ve Münihli Eva Ewers’ten saatlerce konuştular. Sievert Tiburtius ve Clara’nın nişanlanması onları hiç ilgilendirmiyordu. Bunu umursadıkları bile yoktu. Çoğu zaman el ele tutuşup sessizce oturuyor ve tatlı tatlı mutlu geleceklerini konuşuyorlardı. </p>
		<p>Buddenbrook’ların matem yılı henüz sona ermediğinden her iki nişan töreni de aile arasında yapıldı. Ama Gerda Arnoldsen adı kentte yine de çok çabuk meşhur oldu; borsada, kulüpte, Şehir Tiyatrosu’nda ve çeşitli toplantılarda başlıca konuşma konusu oluyordu. Kart zamparalar o sıralar Hamburgluların sıkça kullandıkları ve kusursuz anlamına gelen <em>Tipptopp</em> deyimini kullanıyorlardı onun için, dillerini şakırdatarak; kaliteli bir kırmızı şarap markası, bir puro ya da nefis bir öğle yemeği ya da çok parlak bir iş söz konusu olunca hep bu deyim kullanılırdı. Ama saygın, alçakgönüllü ve dürüst bilinen vatandaşlar arasında da başlarını iki yana sallayarak şöyle diyenler vardı: “Olur şey değil... o ne tuvalet öyle! Ya o saçlar, o endam ve o büyüleyici yüz!.. Evet, olur şey değil doğrusu, eşsiz bir güzellik.” Tüccarlardan Sörenson, “Bu kızda kendine özgü bir şey var, farklı bir yanı var onun,” dedi ve borsada kötü bir teklifle karşılaşmış gibi birden yüzünü çevirip suratını astı. Ama Konsül Buddenbrook’ ta da bir farklılık vardı, hırslı ve iddialıydı.  Evet, onun da kendine özgü bir yanı vardı, atalarına hiç benzemeyen bir yanı. Bu herkesçe fark ediliyordu; ama bunu en iyi bilen manifaturacı Benthien’di. Thomas Buddenbrook yalnızca en son moda giysileri değil –çok fazla giysisi vardı: pardösü, ceket, şapka, yelek, pantolon ve kravatlarının sayısını kendisi de bilmezdi– aynı zamanda iç çamaşırlarını da Hamburg’dan getirtiyordu. Her gün ve bazen günde iki defa gömlek değiştirdiği, mendiline ve III. Napoléon modası bıyığına parfüm sıktığı da biliniyordu. O bütün bunları şirket ve ailenin itibarı için yapmıyordu –Buddenbrook’ların böyle şeylere ihtiyacı yoktu–, hayır, onun aşırı lükse ve soylu olan her şeye karşı özel bir eğilimi vardı... Tanrım, nasıl ifade etmeli bunu! Pratik konulardan, ticaret ya da kent işlerinden konuşurken Heine’den ve öteki şairlerden alıntılar yapmayı çok seviyordu. Bir kadına gelince; hayır, yalnızca onda değil, Konsül Buddenbrook’un kendisinde de “bir farklılık” vardı – kuşkusuz saygıyla karşılanması gereken bir farklılık; çünkü Buddenbrook’lar saygın bir aileydi ve şirketleri de çok itibarlıydı. Genç patron da doğup büyüdüğü şehrini seven ve ona nice yıllar başarıyla hizmet edecek olan çalışkan ve sevecen bir insandı... Şimdi çok da zengin bir kızla evleniyordu, 300.000 marklık drahomadan söz ediliyordu... Bu arada... kadınlar arasında Gerda Arnoldsen’i biraz “hoppa” bulanlar da vardı; bu hoppa sözcüğünün çok sert bir yargı ifadesi olduğunu da söylemek gerekir.</p>
		<p>Ama Thomas Buddenbrook’un nişanlısıyla sokakta ilk defa karşılaştığından beri, ona ürkütücü bir hayranlık gösteren kişi komisyoncu Gosch oldu. Kulüpte ya da Gemiciler Lokali’nde elindeki punç kadehini kaldırarak ve entrikacı yüzündeki korkunç mimiklerle, “Vay be! Ne kadın öyle, beyler!” dedi. “Hera ve Aphrodite, Brunhild<a class="si-noteref epub-type_noteref" href="#f31" id="ref_f31">31</a> ve Melusine<a class="si-noteref epub-type_noteref" href="#f32" id="ref_f32">32</a> onun kişiliğinde toplanmış... Hayat her şeye rağmen yine de güzel!” diye ekledi. Bu eski Gemiciler Lokali’nin tavanından aşağıya doğru sallanan yelkenli modeller ve büyük balıklar altında onun çevresinde, oyma ahşap banklar üzerinde oturan ve ellerindeki kocaman bardaklarla içki içenlerden hiçbiri Gerda Arnoldsen’in görünüşünün, alçakgönüllü ve olağanüstü bir yaşam arayan komisyoncu Gosch için ne kadar büyük bir anlam taşıdığını bilemezdi.</p>
		<p>Meng Caddesi’nde oturan küçük topluluğun, daha önce de söylendiği gibi öyle görkemli düğün törenleri yapacak durumda olmaması, birbirleriyle daha sıcak ilişkiler kurulmasına olanak sağladı. Sievert Tiburtius, Clara’nın ellerini kendi elleri arasına almış, kendi annesini ve babasını, gençliğini ve gelecek için planlarını anlatıyordu. Arnoldsen’ler, kökü Dresden’de olan ve yalnızca bir dalının Hollanda’ya yerleştiği soyağaçlarından söz ediyorlardı. Bunları dinleyen Madam Grünlich, Doğa Manzaralı Tablolar Odası’ndaki yazı masasının anahtarını istedi ve çekmeceden, Thomas’ın en yeni tarihsel olayları da kaydettiği aile defterinin bulunduğu çantayı çıkardı. Buddenbrook’ların geçmişinden, ilk başlarda işleri çok iyi giden Rostock’lu terziden önemle söz etti ve daha sonra eski bir festival şiirini okudu: </p>
		<blockquote class="poem">
			<div>
			<span>Çalışkanlık ve iffetli güzellik </span>
			<span>denizden yükselen Venüs’le</span>
			<span>Vulcanus’un becerikli eli</span>
			<span>bakışlarımızın önünde birleşti...</span>
			</div>
		</blockquote>
		<p>Bunu okurken bir yandan da Tom ve Gerda’ya göz kırpıyordu ve dilini üstdudağının üstünde gezdiriyordu. Ailenin geçmişine olan saygısından adını ağzına bile almak istemediği bir kişiye rastlarım, diye defterin sayfalarını karıştırmaktan kaçınmadı.</p>
		<p>Perşembe günü saat dörtte alışılmış konuklar geldi: Justus Kröger gıdasızlıktan zayıf düşmüş karısıyla gelmişti; karısı, mirastan çıkarılan yaramaz oğlu Jakob için Amerika’ya gizli gizli para göndermeye devam ettiğinden araları iyi değildi. Frau Kröger, bu parayı evin mutfak masrafından biriktiriyor ve kara buğdaydan yaptığı lapadan başka bir şey yemiyorlardı. Herr Kröger’in buna karşı yapabileceği bir şey yoktu. Gotthold amcanın Breiten Caddesi’nde oturan eşi ve kızları da geldiler, yine tüm onurlarıyla “gerçekleri” dile getirmeye ve Erika Grünlich’in hâlâ çelimsiz bir çocuk olduğunu, babası olacak o dolandırıcıya giderek ne kadar da çok benzemeye başladığını, Konsül’ün eşinin oldukça dikkat çekici bir saç tuvaleti olduğunu söylemeye gelmişlerdi herhalde. Sesemi Weichbrodt da geldi, ayaklarının ucuna basarak Gerda’yı hafif bir şapırtıyla alnından öptü ve heyecanlı bir sesle, “Mutlu ol, güzel evladım!” dedi.</p>
		<p>Daha sonra yemeğe geçildi ve Herr Arnoldsen sofrada güzel ve esprili bir konuşma yaparak yeni evliler şerefine kadeh kaldırdı; kahve içilirken keman çaldı, hem de bir Çingene müzik sanatçısı gibi büyük bir coşkuyla ve ustalıkla çalıyordu. Gerda da yanından hiç ayırmadığı Stradivarius’unu eline aldı ve dokunaklı bir şarkıyla babasının çaldığı parçalara katıldı; baba ve kız Doğa Manzaralı Tablolar Odası’nda, bir zamanlar Konsül’ün büyükbabasının flütüyle tatlı tatlı ezgiler çaldığı yerde, orgun başına geçerek muhteşem bir düet yaptılar. </p>
		<p>Oturduğu koltuğa iyice yaslanmış olan Tony, “Muhteşem!” dedi. “Tanrım, ne kadar da muhteşem!” Ciddi ve anlamlı bakışlarını onlara doğru çevirerek içten duygularını ifade etmeye devam etti. “Hayatta işlerin nasıl gittiğini bilemezsiniz... Böylesi bir Tanrı vergisi, yeryüzünde herkese her zaman kısmet olmaz! Tanrı bunu benden esirgedi, oysa çoğu geceler hep bunun için yalvardım. Ben kafasız, aptalın biriyim. Evet Gerda, söylememe izin ver, ben senden büyüğüm ve hayatı tanıdım. Tanrı’nın böylesine sevgili bir kulu olduğun için her gün diz çöküp ona şükretmelisin...”</p>
		<p>“...Üstün yetenekli demek istiyorsun herhalde!” dedi Gerda ve gülümserken ağzındaki o iri, beyaz ve güzel dişleri göründü.</p>
		<p>Sonra, hep birlikte yakın gelecekte yapılması gereken işler hakkında konuşmak ve şaraplı jöle tatlısını yemek için yine bir araya geldiler. Ay sonunda ya da eylül başında Sievert Tiburtius ve Arnoldsen’lerin memleketlerine dönmeleri kararlaştırıldı. Clara’nın düğünü Noel sonrası sütunlu holde görkemli bir şekilde yapılacaktı. Konsül Elisabeth Buddenbrook’un “sağlığı izin verir ve ömrü yeterse” Amsterdam’da yapılacak olan düğüne katılma isteği ve iki düğün arasında dinlenmeye zaman kalması gerektiği göz önünde bulundurularak düğün gelecek yılın başlarına bırakıldı. Thomas’ın itirazı bir işe yaramadı. Konsül Elisabeth Buddenbrook, elini oğlunun kolunun üstüne koyarak, “Tom, çok rica ederim, lütfen,” dedi. “Sievert’in önceliği var!” </p>
		<p>Rahip ve nişanlısı balayı için bir yere gitmekten vazgeçtiler. Ama Gerda ile Thomas, Kuzey İtalya üzerinden Floransa’ya gitmeyi kararlaştırdılar. Aşağı yukarı iki ay kadar evden uzak kalacaklardı; bu arada Antonie, Fisch Caddesi’nde oturan duvar kâğıdı döşemecisi Jakobs’la birlikte, Thomas’ın Hamburg’a taşınan bekâr bir arkadaşından satın aldığı Breiten Caddesi’ndeki küçük ve şirin evi hazırlayacaktı. Kuşkusuz Tony bunu çok güzel başarırdı! “Göreceksiniz, çok asil bir görünüm kazanacak,” dedi; bu konuda herkes ikna olmuştu.</p>
		<p>Christian, iki nişanlı çiftin el ele oturduğu, düğün, çeyiz ve balayı yolculuğundan başka bir şeyin konuşulmadığı bu salonda ince ve çarpık bacaklarıyla, kocaman burnuyla bir aşağı bir yukarı dolanıyordu. Sol bacağında ne olduğu anlaşılmayan bir sızı hissediyordu; yuvarlak, çukur ve küçük gözleriyle ciddi, tedirgin ve düşünceli bir şekilde çevresine bakınıyordu. Sonunda Marcellus Stengel’in konuşmasını taklit ederek kuzeni Klothilde’ye, “Ee, Klothilde!” dedi. “Artık bizler de evlenmeliyiz... Tabii herkes kendi adına...” Giderek yaşlanmaya ve daha da kurumaya başlayan, sofradan yeni kalktığı halde karnı hâlâ doymamış olan kuzen, bu mutlu çiftlerin arasında sessizce oturuyordu.</p>
	</div>
	<div class="si-footnotes html5_section epub-type_footnotes">
  <div class="si-footnote html5_aside epub-type_footnote" id="f31"><a class="si-backref" href="#ref_f31">31</a>. Germen kahramanlık edebiyatında amazon benzeri prenses. (Y.N.)</div>
	<div class="si-footnote html5_aside epub-type_footnote" id="f32"><a class="si-backref" href="#ref_f32">32</a>. Avrupa efsanelerinde bir figür. Kutsal kaynaklı nehirlerin sularının dişi ruhları. (Y.N.) </div>
  </div>
  </body>
</html>