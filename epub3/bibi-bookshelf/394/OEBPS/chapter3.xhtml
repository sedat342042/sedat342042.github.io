<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>3</h1>
		<p>Ailenin en küçük erkeği, herkes yemek salonuna geçerken elini ceketinin sol iç cebine attı ve bir kâğıt hışırtısı duydu, yüzündeki gülümseyiş birden kaybolmuş, yerini sinirli ve kaygılı bir ifadeye bırakmıştı; sanki dişlerini sıkıyormuş gibi şakaklarındaki kaslar inip kalkmaya başladı. Görüntüyü kurtarmak için yemek salonuna doğru birkaç adım attı, ama daha sonra durdu ve gözleriyle annesini aradı, annesi Rahip Wunderlich’le birlikte en arkadan, yemek salonunun kapısından içeri girmek üzereydi.</p>
		<p>“Affedersiniz, muhterem Peder... Anneme iki sözüm var!” Rahip tatlı bir gülümseyişle başını sallayınca Konsül Buddenbrook yaşlı kadını kolundan tutarak doğa resimleriyle kaplı odaya çekti ve pencerenin yanına götürdü. </p>
		<p>Annesinin meraklı kara gözlerine baktı, katlanmış ve mühürlenmiş kâğıt parçasını cebinden çıkararak, “Kısacası, Gotthold’den bir mektup var,” dedi sessizce. “Onun elyazısı... bu onun üçüncü mektubu, babam sadece birincisini yanıtladı... Ne yapalım? Saat ikide geldi, babama çoktan vermem gerekirdi, ama böyle bir günde keyfini kaçırmak istemedim. Siz ne dersiniz? Dışarı çağırmak için hâlâ vakit var...”</p>
		<p>“Hayır, yapma Jean, çok haklısın, biraz bekleyelim,” dedi Madam Buddenbrook ve her zamanki alışkanlığıyla oğlunun kolunu tutarak kaygılı bir sesle, “neler yazmış olabilir?” diye sordu. “Belli ki oğlanın bu işten vazgeçeceği yok. Evdeki payına karşılık bu parayı tazminat olarak almayı kafasına koymuş bir kere... Hayır, hayır Jean, şimdi sırası değil... Belki bu gece, yatmadan önce...”</p>
		<p>Konsül Buddenbrook önüne eğdiği başını sallayarak, “Ne yapmalı?” dedi yeniden. “Onun istediği parayı vermesini babama birçok defa söylemeyi düşündüm... Annesinin babasının yanına yerleşip Gotthold’un payını gasp etmek için türlü dolaplar çeviren bir üvey kardeş olmak istemem... babama karşı da böyle görünmek istemem. Ama dürüst olmam gerekirse sonunda ben de bir ortağım. Üstelik Bethsy ve ben oturmakta olduğumuz ikinci kat için makul bir kira ödüyoruz... Frankfurt’taki kız kardeşime gelince, onunla bir anlaşmaya vardık. Kocası evin satın alma bedelinin dörtte birini miras hakkından vazgeçme karşılığı olarak babamın sağlığında para olarak alacak... Babamın hiç kimseyi küstürmeden kolayca hallettiği çok iyi bir iş, şirketin geleceği bakımından da çok iyi oldu. Fakat babamın Gotthold’e karşı uzlaşmaz tutumu, bu işi...”</p>
		<p>“Hayır, Jean, saçmalıyorsun. Senin bu konu ile ilgili tutumun çok açık. Ama Gotthold benim yalnızca öz çocuklarımı düşündüğümü ve üvey anne olarak babasını ondan uzaklaştırmaya çalıştığımı sanıyor. Üzücü olan da bu...”</p>
		<p>“Ama bu onun kendi suçu!” dedi Konsül yüksekçe bir sesle ve daha sonra yemek salonuna bakıp sesinin tonunu düşürdü. “Bu onun kendi suçu, oldukça can sıkıcı bir durum! Siz söyleyin! Neden akıllı davranmadı! Matmazel Stüwing’le neden evlendi ve... dükkânı...” Konsül bunları söylerken çok sıkıldı ve sinirinden güldü. “Babamın dükkân işine karşı çıkışı belki bir zayıflıktı, ama Gotthold onun bu anlamsız davranışına yine de saygı göstermeliydi...”</p>
		<p>“Ah, benim güzel evladım, en iyisi babanın bu çocukça inadından vazgeçmesiydi!”</p>
		<p>Konsül elini heyecanla alnına götürürken, “Bu konuda babama bir tavsiyede bulunabilir miyim?” diye mırıldandı. “Eğer sorun kişisel olsaydı babama onun payını ödemesini söylerdim. Ama ben de ortaklardan biriyim ve şirketin çıkarlarını savunmak zorundayım. Eğer babam kendisine kafa tutan bir oğluna anaparadan pay verme zorunluluğunu duymuyorsa... Söz konusu olan meblağ on bir bin gümüş taler. Çok para!.. Hayır, hayır, bu konuda babama tavsiyede bulunamam... ona, bunu yapma da, diyemem. Bu işe karışmak istemiyorum. Babamla bu konuyu tartışmak benim için <em>désagréable</em><a class="si-noteref epub-type_noteref" href="#f9" id="ref_f9">9</a>...”</p>
		<p>“Gece geç vakit konuşursun Jean. Haydi, şimdi gel, konukları bekletmeyelim...”</p>
		<p>Konsül, mektubu ceketinin iç cebine geri koydu, annesine kolunu uzattı ve birlikte eşikten geçerek pırıl pırıl aydınlanmış yemek salonuna girdiler. Uzun masanın çevresinde herkes yerine oturmuştu.</p>
		<p>Yemek salonunun arka duvarlarına asılı tabloların gökyüzü mavisi fonunda, zarif sütunlar arasındaki beyaz Tanrı tasvirleri neredeyse canlıymış gibi görünüyordu. Kırmızı kadife perdeler çekilmişti ve salonun her bir köşesine konmuş yüksek ve altın yaldızlı şamdanlarda sekizer mum yanıyordu. Yemek masasının üstüne de gümüş altlıklı şamdanlar konmuştu. Karşı duvarın önünde duran gösterişli bir büfenin üstünde asılı büyük tabloda, mavi sis bulutu içindeki bir İtalyan körfezi, yanan mumların ışığı altında daha da büyüleyici görünüyordu. Dik arkalıklı ve kırmızı Şam ipeği kumaşıyla kaplı kocaman kanepeler duvarların önüne sıralanmıştı. </p>
		<p>Madam Buddenbrook pencere tarafında oturmuş, sohbeti hareketlendiren ihtiyar Kröger ile Rahip Wunderlich arasında yerini alınca, yüzündeki kaygı ve tedirginlik hali birden kaybolmuştu. </p>
		<p>Bütün masayı en uçta oturan çocuklara varıncaya kadar gözden geçirdikten sonra, başıyla kısa ve içten bir selam vererek, “<em>Bon appétit!</em>”<a class="si-noteref epub-type_noteref" href="#f10" id="ref_f10">10</a> dedi.</p>
	</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f9"><a class="si-backref" href="#ref_f9">9</a>. (Fr.) Pek hoş değil. (Y.N.) </div>
	<div class="si-footnote html5_aside epub-type_footnote" id="f10"><a class="si-backref" href="#ref_f10">10</a>. (Fr.) Afiyet olsun. (Y.N.)</div>
  </div>
  </body>
</html>