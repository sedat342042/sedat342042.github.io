<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1 class="part">Altıncı bölüm</h1>
		<div class="html5_section">
			<h1>1</h1>
			<p>Thomas Buddenbrook, ilk kahvaltısını o sevimli yemek odasında, hemen her zaman yalnız başına yapıyordu; çünkü karısının migreni vardı ve çoğu sabah öğleye kadar başı ağrıdığından genellikle keyfi yerinde olmuyordu, bu yüzden yatak odasından çok geç iniyordu kahvaltıya. Konsül kahvaltısını bitirir bitirmez, hemen şirketin bulunduğu Meng Caddesi’ne gelir ve evin ara katında, annesi, Christian ve Ida Jungmann’la birlikte ikinci kahvaltısını yapardı; saat dörtte eve geri döner ve öğle yemeğini Gerda’yla birlikte yerlerdi.</p>
			<p>Meng Caddesi’ndeki baba evinin alt katı, bürolarda sürdürülen çalışmalar dolayısıyla canlılığını koruyordu; ama koca evin üst katları bomboş ve ıssızdı. Matmazel Weichbrodt küçük Erika’yı yatılı okul öğrencisi olarak yanına almıştı. Zavallı Klothilde de dört ya da beş parçadan oluşan mobilyasını alıp bir lise öğretmeninin dul eşi olan Frau Doktor Krauseminz’in pansiyonuna taşınmıştı; bu arada Uşak Anton da, genç evlilerin daha çok ihtiyacı olduğu için Meng Caddesi’ndeki evden ayrılmış ve onların yanına gitmişti. Christian kulüpte olduğu zamanlarda, Frau Buddenbrook ve Matmazel Jungmann saat dörtte, fazladan bir tek yemek servisinin bile eklenmediği ve bir zamanlar üzeri çeşit çeşit ve en güzel yiyeceklerle dopdolu olan yuvarlak masanın çevresinde artık yapayalnız oturuyorlardı. </p>
			<p>Konsül Johann Buddenbrook’un ölümüyle Meng Caddesi’ndeki büyük evin hareketli yaşamı sönmüştü; Frau Konsül, zaman zaman kendisini ziyarete gelen din adamları dışında, perşembe günleri toplanan aile üyelerinden başkasını göremiyordu çevresinde. Ama oğlu ve eşi bu arada yeni evlerinde ilk yemek ziyafetlerini vermişlerdi; yemek odasının ve salonun görkemli bir şekilde hazırlandığı, aşçı kadınların ve uşakların tutulduğu, Kistenmaker şaraplarının sunulduğu, konukların saat beşte başlayan sohbetlerinin on bire kadar sürdüğü, Langhals’ ların, Hagenström’lerin, Huneus’ların, Kistenmaker’lerin, Oeverdieck’lerin, Möllendorpf’ların ve kentin bütün tüccarlarının ve bilimadamlarının, karıkocaların ve kart zamparaların katıldığı ve müzik sesleri arasında sona eren ve borsa çevrelerinde tam sekiz gün boyunca kendisinden övgüyle söz ettiren muhteşem bir şölen. Konsül Buddenbrook’un genç eşi de bu tür davetlerde nasıl davranılacağını herkese gösterdi.</p>
			<p>Konsül, konuklar gittikten sonra, sönmek üzere olan mumların ışığı altında yenilen nefis yemeklerin, parfüm, şarap, kahve, puro ve masalardaki çiçeklerin keskin kokuları arasında karısıyla baş başa kalınca onun elini tuttu ve, “Harikaydın Gerda!” dedi. “Bu işten yüzümüzün akıyla çıktık. Böyle şeyler çok önemlidir... Ben öyle balolar verip gençlerin hoplayıp zıplamasını seyretmeye hiç hevesli değilim, zaten böyle şeyler için evimiz de uygun değil. Ama yaşını başını almış insanların evimizde bulunmaktan memnun kalmasını isterim. Gerçi biraz para gidiyor... ama bu hiç önemli değil.”</p>
			<p>Gerda, “Haklısın,” diye karşılık verirken bembeyaz göğsünü bir mermer gibi çevreleyen dantelleri düzeltiyordu. “Ben de yemek ziyafetlerini balolara tercih ederim. Bu tür ziyafetlerin insanı rahatlatıcı bir yanı var... Bugün öğleden sonra müzik yapmıştım ve kendimi biraz tuhaf hissediyordum... Şu an beynim öylesine ölü ki, şuraya yıldırım düşse yüzümde en küçük bir değişme olmaz.”</p>
			<p class="double">Genç Konsül, ertesi gün saat on bir buçukta kahvaltı masasında annesinin yanına oturunca annesi ona şu mektubu okumaya başladı:</p>
			<div class="letter html5_article">
				<p class="by">Münih, 2 Nisan 1857<br/> Marienplatz, No. 5</p>
				<p>Sevgili anneciğim,</p>
				<p>Beni bağışlamanı dilerim. Çünkü buraya geleli sekiz gün olmasına rağmen, sana şimdiye kadar yazmamış olmam utanç verici. Burada gezip görülecek o kadar çok yer var ki, zaman bulup yazamadım. Neyse, bunları daha sonra anlatırım sana. Önce siz sevdiklerimin nasıl olduğunu bir sorayım: Sen, Tom, Gerda, Erika, Christian, Thilda, Ida, hepiniz iyisinizdir umarım. Bu, her şeyden önemli.</p>
				<p>Ah, bu sekiz gün içinde neler gördüm neler! Resim ve heykeltıraş müzesini, o büyük bira yapım evini, Saray Tiyatrosu’nu, kiliseleri ve daha pek çok şeyi gördüm. Bunları size kendim anlatmak istiyorum, yazmaya kalksam parmaklarım kopacak. Isar Vadisi’ni de gezdik arabayla, yarın için Würmsee’ye bir gezi düşünülüyor. Günlerim hep böyle geçiyor işte; Eva bana çok içten davranıyor ve eşi, bira yapımevi müdürü Herr Niederpaur da çok candan biri. Evleri şehrin tam merkezinde, Belediye Sarayı’na çok yakın; bizim pazar yerindekine benzeyen fıskiyeli bir havuzları var ve çok güzel bir meydana bakıyor. Ben ömrümde hiç böyle güzel ev görmedim! Zeminden çatıya kadar rengârenk boyalı. Ejderhaları öldüren Aziz Georg’un, armalarla donatılmış cüppeleriyle eski Bavyera prenslerinin resimleriyle kaplı bir bina. Bir görmelisiniz! </p>
				<p>Evet, Münih’i çok beğeniyorum. Çok güzel bir havası var, söylediklerine göre sinirleri güçlendiriyormuş ve benim de midem şu sıralar çok iyi durumda. Kısacası, keyfim yerinde ve bol bol bira içiyorum; çünkü buranın suyu pek sağlıklı değilmiş, ancak yemeklerine henüz alışamadım. Çok az sebze ve çok fazla unlu şeyler yiyorlar; örneğin soslara hep un katıyorlar, Tanrı affetsin! Doğru dürüst bir dana sırtı kızartması nedir bilmiyorlar, çünkü kasaplar eti küçük parçalar halinde satıyor burada. Balığı da çok özledim. Hele salatalıklı patates salatasıyla birlikte sürekli bira içmeleri tam bir çılgınlık! Ben de onlar gibi yediğim zaman midem gurulduyor.</p>
				<p>İnsan yabancı bir memlekette olunca, doğal olarak bazı şeylere alışmak zorunda kalır, diye düşünebilirsiniz; örneğin, alışık olmadığım metal paraları kullanmak biraz tuhaf geliyor. Hizmetçiler gibi sıradan insanlara da pek alışamadım, çünkü benim konuşmam onlara çok hızlı geliyor ve onlarınki de bana anlaşılması zor bozuk bir ifade gibi geliyor... bir de şu Katoliklik, bundan nefret ettiğimi bilirsiniz, benim için hiçbir şey ifade etmiyor... </p>
			</div>
			<p>Konsül, elindeki bir dilim otlu peynir sürülmüş ekmekle kanepeye yaslandı ve gülmeye başladı.</p>
			<p>“Görüyorum ki gülüyorsun Tom...” dedi annesi ve ortaparmağıyla masanın üstündeki örtüye birkaç kez dokundu. “Ama atalarının inancına bağlı kalması ve Protestanlığa yakışmayan gülünç davranışlardan nefret ediyor olması çok hoşuma gidiyor. Fransa’da ve İtalya’da bulunduğun sırada senin Katolik Kilisesi’ne karşı belli bir yakınlık duyduğunu biliyorum, ama bu senin dindar olduğun anlamına gelmez, Tom; bu farklı bir şey ve ben bunun nasıl bir şey olduğunu anlıyorum; ancak insan olarak sabırlı olmamız gerektiği halde, çocukça davranmak ve bunları hafife almak büyük günah sayılır. Sana ve Gerda’ya zaman içinde gereken ciddiyeti kazandırması için Tanrı’ya yalvaracağım; çünkü Gerda’nın da senin gibi davrandığını biliyorum. Bu sözlerinden dolayı anneni hoş karşılarsın herhalde.”</p>
			<p>Frau Elisabeth Buddenbrook mektubu okumaya devam etti:</p>
			<div class="letter html5_article">
				<p>Penceremden görünen çeşmenin üst tarafında bir Meryem var. Ara sıra taç da takıyorlar başına. İnsanlar ellerinde tespihleriyle önünde diz çöküp dua ediyorlar; gerçi çok güzel görünüyor, ama insan kendi odasında dua etmeli. Buranın sokaklarında sık sık rahiplerle karşılaşıyorum, çok saygın görünüşleri var gerçekten. Fakat anneciğim, dün ne oldu bir bilsen! Yüksek bir din adamı arabasıyla yanımdan geçti, görebildiğim kadarıyla yaşlıca bir beydi, belki de bir başpiskopostu; her neyse, işte bu bey arabanın penceresinden genç bir muhafız alayı teğmeni gibi bana öyle bir baktı ki! Bilirsin anneciğim, senin çok önem verdiğin o misyonerlere ve rahiplere hiç değer vermem ben, ama şu sulugöz Trieschke bile bu çapkın başpiskoposun yanında zavallı kalır...</p>
			</div>
			<p class="double">Frau Konsül, “Ne kadar da ayıp!” dedi.</p>
			<p>“Tam Tony’ye göre!” dedi genç Konsül.</p>
			<p>“Ne demek istiyorsun Tom?”</p>
			<p>“Adamcağızı biraz tahrik etmemiş mi sence... sınamak için? Ben Tony’yi iyi tanırım! Kuşkusuz onun bakışlarından çok mutlu olmuştur... Yaşlı piskoposun da başka bir niyeti olmasa gerek.”</p>
			<p>Frau Konsül oğlunun bu sözlerine yanıt vermedi ve Tony’nin mektubunu okumaya devam etti:</p>
			<div class="letter html5_article">
				<p>Niederpaur’lar önceki gün çok güzel bir akşam ziyafeti verdiler. Her şey mükemmeldi, ama ben konuşmaları pek izleyemedim, çünkü oldukça <em>équivoque</em><a class="si-noteref epub-type_noteref" href="#f33" id="ref_f33">33</a> bir tonlamayla konuşuyorlardı. Konuklar arasında <em>lied</em>’ler okuyan bir saray opera sanatçısı da vardı, genç bir ressam da portremi yapmak için izin istedi benden, ancak uygun bulmadığım için onun ricasını geri çevirdim. Ben daha çok Permaneder adlı bir bayla sohbet ettim –böyle bir adı taşıyan biri olabileceğini hiç düşünmüş müydün?–, şerbetçiotu ticareti yapan sevimli ve şakacı bir adam, orta yaşlı bir bekâr. Masada onunla yan yana oturduk, çünkü konuklar arasındaki tek Protestan o idi. Kendisi tam bir Münihli olmasına rağmen, ailesi Nürnbergliymiş. Bizim şirketin adını duyduğunu söyledi bana. Bunu saygılı bir ses tonuyla söylemesinin beni ne kadar mutlu ettiğini tahmin edebilirsin, Tom. Bana ailemiz hakkında sorular sordu, kaç kardeş olduğumuzu ve daha buna benzer pek çok şeyi sordu. Erika’yı ve hatta Grünlich’i bile sordu. Ara sıra Niederpaur’lara geliyor ve yarın da bizimle birlikte Würmsee’ye gidecek. </p>
				<p>Şimdilik hoşça kal, sevgili anneciğim; artık daha fazla yazamayacağım. Senin her zaman dediğin gibi, sağlık ve mutluluk içinde üç ya da dört hafta daha burada kalacağım ve daha sonra yanınıza döneceğim ve her şeyi size kendim anlatacağım, çünkü insan mektuba neresinden başlayacağını bilemiyor. Size buranın çok hoşuma gittiğini söyleyebilirim, ama aşçı kadına sosun nasıl yapıldığını öğretmek gerek. Görüyorsun ki, hayatını yaşamış ve dünyadan elini çekmiş yaşlı bir kadın oldum, hiçbir şey beklediğim yok artık, ama Erika bir gün gelir burada mutlu bir evlilik yapmak isterse, elbette bir şey demem, bunu açıkça söylemek zorundayım...</p>
			</div>
			<p>Herr Konsül bu satırlardan sonra yemeğine ara verdi ve gülerek kanepeye yaslandı. </p>
			<p>“Tony yaman bir kız anne! Hele bir de şu içten pazarlıklılığı yok mu, bayılıyorum onun bu haline, kendisini başka türlü göstermeyi hiç beceremiyor...”</p>
			<p>“Evet, Tom,” dedi Frau Konsül Buddenbrook. “O çok iyi bir çocuk, mutlu olmayı her bakımdan hak ediyor...”</p>
			<p>Daha sonra mektubu okumayı bitirdi...</p>
		</div>
	</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f33"><a class="si-backref" href="#ref_f33">33</a>. (Fr.) İkircil. (Y.N.)</div>
  </div>
  </body>
</html>