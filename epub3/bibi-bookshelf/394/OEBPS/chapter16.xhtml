<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>6</h1>
		<p>Konsül Buddenbrook, “Tony’yi yatılı okula gönderelim, Frau Weichbrodt’un yanına,” dedi ve bunu öyle kararlı bir biçimde söyledi ki sonunda dediğini yaptı.</p>
		<p>Zira aile, Tony ve Christian’dan, iş hayatına çabucak ve başarıyla uyum sağlayan Thomas, neşeli ve canlı bir çocuk olan Clara ve iştahlı iştahlı yemek yiyen Klothilde kadar memnun değildi. Christian, hemen hemen her öğle sonu öğretmeni Herr Stengel’in evinde kahve içme cezası alıyordu. Bundan giderek rahatsızlık duymaya başlayan Konsül Buddenbrook, bir gün öğretmen Stengel’e bir yazı göndererek onu Meng Caddesi’ne çağırmış ve kendisiyle görüşmek istediğini bildirmişti. Herr Stengel, pazar günleri taktığı peruğuyla, kolalı dik yakalı gömleği ve yeleğinin cebinden mızraklar gibi dışarı fırlamış ucu sivriltilmiş kurşunkalemleriyle geldi ve Frau Konsül tarafından Doğa Manzaralı Tablolar Odası’na alındı, Christian da yemek salonunda gizlice onların kendisi hakkında yaptıkları konuşmayı dinliyordu. Bu eşsiz eğitimci, biraz ürkerek de olsa görüşlerini açıklıkla ortaya koydu, “çizgi” ve “hat” arasındaki anlam farkından söz ediyor, güzel yeşil ormandan ve kömür sandığından bahsediyor ve yüksek sosyeteye uygun düşer düşüncesiyle “bundan dolayı” sözcüğünü sıkça kullanıyordu. On beş dakika sonra Konsül de geldi yanlarına, Christian’ı kovaladı ve oğlunun yaramazlıklarından dolayı büyük üzüntü duyduğunu ifade etti. “Özür dilerim Sayın Konsül, çok özür dilerim! Öğrenci Buddenbrook kıpır kıpır bir çocuk, yaman bir küçük adam. Ama bundan dolayı da... söylememe izin verin lütfen, biraz kendini beğenmiş bir hali var... işte bundan dolayı...” Konsül, Herr Stengel’in koluna girip evin içinde biraz dolaştırdı, Stengel daha sonra izin istedi ve gitti.</p>
		<p>Ama Christian’ın yaptığı yaramazlıkların hepsi bu kadar değildi. Daha da kötüsü, şu olayın duyulması oldu: Öğrenci Christian Buddenbrook yakın bir arkadaşıyla bir akşam Şehir Tiyatrosu’na gitmişti, Schiller’in <em>Wilhelm Tell </em>adlı oyunu oynuyordu; Tell’in oğlu Walter’i, rolüne pek uygun olmasa da, genç bir kadın olan Matmazel Meyer-de la Grange oynuyordu. Genç kadın sahneye çıkınca, göğsüne gerçek olduğu herkesçe bilinen bir pırlanta broş takmıştı. Bunun Holsten Kapısı’ndan önceki, Birinci Wall Caddesi’ndeki merhum toptancı odun tüccarı Döhlmann’ın oğlu genç Konsül Peter Döhlmann’ın bu genç kadına hediyesi olduğunu bilmeyen yoktu. Konsül Peter, şehirde “çapkınlar” diye adlandırılanlardandı –Justus Kröger de öyleydi–, yani biraz bohem hayatı sürüyordu. Evliydi ve küçük bir kızı da vardı; ama uzunca bir süredir eşiyle arası açıktı ve bekâr hayatı yaşıyordu. Babasından epeyce bir servet kalmıştı, sözümona babasının işini sürdürüyordu, ama buna rağmen sermayeden yediği söyleniyordu. Kahvaltılarını “Şehir Kulübü’nde” ya da “Belediye Lokantası’nda” yapıyor, her sabah saat dörtte sokakta dolaşırken görülüyor ve şirket için sık sık Hamburg’a yolculuk yapıyordu. Ama her şeyden önce ateşli bir tiyatro tutkunuydu, hiçbir temsili kaçırmıyor ve oynayanlara da yakın ilgi gösteriyordu. Geçmiş yıllarda pırlantalarla ödüllendirdiği genç sanatçıların sonuncusu işte bu Matmazel Meyer-de la Grange’tu...</p>
		<p>Konumuza geri dönecek olursak, genç kadın Walter Tell olarak – o da göğsüne pırlanta bir broş takmıştı, çok sevimli görünüyordu ve rolünü öylesine güzel, öylesine etkileyici oynuyordu ki, öğrenci Buddenbrook’un, duyduğu heyecan ve coşkudan gözleri yaşardı, genç kadından öyle çok etkilendi ki; verilen arada dışarı çıktı, karşı taraftaki çiçekçiden bir mark sekiz buçuk şilin ödeyerek bir buket çiçek aldı ve bu on dört yaşındaki iri burunlu, küçük çukur gözlü bacaksız, kimse bir şey demediği için, sahneye doğru yürüdü ve kendisini Fräulein Meyer-de la Grange’un soyunma odasının önünde buldu; genç oyuncu, o sırada Konsül Peter Döhlmann’la konuşuyordu. Konsül, Christian’ın elinde çiçekle içeri girdiğini görünce gülmekten az kalsın yere düşecekti; ama bu yeni rakip, Walter Tell rolünü oynayan genç kadına övgüler yağdırdıktan sonra elindeki çiçekleri takdim etti, büyük bir adammış gibi ağır ağır başını salladı ve duygu yüklü bir ses tonuyla şöyle dedi: </p>
		<p>“Fräulein, ne kadar da güzel oynadınız!”</p>
		<p>Konsül Döhlmann, ağzını yayarak, “Şu küçük çapkın Buddenbrook’a da bir bakın hele!” diye bağırdı. Ama Fräulein, Meyer-de la Grange, o sevimli kaşlarını yukarı kaldırarak sordu:</p>
		<p>“Konsül Buddenbrook’un oğlusunuz, değil mi?” Daha sonra sevecen bir tavırla bu yeni hayranının yanaklarını okşadı.</p>
		<p>Peter Döhlmann’ın aynı akşam “kulüp”te anlattığı bu olay, şehirde büyük bir hızla yayıldı ve okul müdürünün kulağına kadar gitti, okul müdürü de bu olayı görüşmek üzere Konsül’ü evinde ziyaret etti. Peki, baba bu olayı nasıl karşılamıştı? Konsül öfkelenmek bir yana, derinden sarsılmıştı sanki... bunu Doğa Manzaralı Tablolar Odası’nda Frau Konsül’e anlatırken neredeyse yıkılmış gibiydi.</p>
		<p>“İşte oğlumuz böyle büyüyor...”</p>
		<p>“Jean, baban hayatta olsaydı buna çok gülerdi... perşembe günü bunu bizimkilere de anlat, babam çok eğlenecektir...”</p>
		<p>Konsül buna çok kızdı. “Demek öyle! Babanın çok eğleneceğinden eminim, sevgili Bethsy! Eminim ki baban, her şeyi hafife alan ruh halinin ve yumuşak başlı eğilimlerinin çılgın oğlu Justus’un yanı sıra torunlardan birinde de sürüyor olmasına çok sevinecektir... Lanet olsun, bütün bunları bana niçin söyletiyorsun? Christian işte böyle kadınları ziyarete gidiyor! Verdiğim bütün cep harçlığını bu gibilere yediriyor! Doğru, o ne yaptığının farkında değil, ama bu tür eğilimleri ileride nasıl biri olacağını gösteriyor!..”</p>
		<p>Evet, bu çok kötü bir olaydı, Konsül haklı olarak çok kızdı. Bunda, daha önce de söylendiği gibi, Tony’nin hiç hoş olmayan davranışları da etkili oldu. Gerçi Tony, o solgun yüzlü zavallı adamı sokak ortasında dans ettirmekten ve yapma bebek satıcısı Lilse’nin kapısını çalıp rahatsız etme huyundan zamanla vazgeçmişti ama başını ensesine atarak sergilediği o kendini beğenmiş hoppa hali hiç değişmemişti; yaz mevsimini büyükbabasının ve büyükannesinin yanında geçirdikten sonra onun kendini beğenmişliğe olan aşırı eğilimi açıkça belli oluyordu.</p>
		<p>Konsül, kızını bir gün Matmazel Jungmann’la birlikte Clauren’in <em>Mimili</em>’sini okurken yakaladı, canı sıkılmıştı; kitabı eline aldı, sayfalarını karıştırdı, ama hiçbir şey söylemeden kapattı ve ortadan kaldırdı. Fakat bundan kısa bir süre sonra Tony’nin –Antonie Buddenbrook’un– erkek kardeşlerinin bir arkadaşı olan liseli bir oğlanla Kuleli Kale Kapısı önünde tek başına dolaştığı ortaya çıktı. Varlıklı ailelerin evlerine girip çıkan Frau Stuht, terzinin karısı, ikisini birlikte görmüş ve eski elbise satın almaya gittiği Möllendorpf’ların evinde bundan söz ederek Matmazel Buddenbrook’un son yıllarda büyüyüp serpildiğini söylemişti. Frau Senatör Möllendorpf da bunu neşeli bir ses tonuyla Konsül’e aktardı. Bunun üzerine Tony’nin bu liseli oğlanla dolaşması yasaklandı. Ama daha sonra Matmazel Tony, Kuleli Kale Kapısı’nın hemen arkasındaki yaşlı ağaçlardan birinin iyice kapatılmamış boşluğundan yararlanarak o liseli çocukla yeniden iletişim kurdu; kovuğun içine ona mektup bırakıyordu ya da ondan mektup alıyordu. Bu olay ortaya çıkınca, on beşine basmış olan Tony’yi sıkı bir denetim altında tutmak gerektiği sonucuna varıldı ve bunun için de, Fräulein Weichbrodt’un yatılı okuluna, Am Mühlenbrink Caddesi No. 7’ye gönderilmesi kararlaştırıldı.</p>
	</div>
  </body>
</html>