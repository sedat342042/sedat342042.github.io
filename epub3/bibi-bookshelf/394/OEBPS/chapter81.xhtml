<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1 class="part">Dokuzuncu bölüm</h1>
		<div class="epigraph html5_section epub-type_epigraph">
			<p>Yürekli insan Paul Ehrenberg’e, birlikte geçirdiğimiz</p>
			<p>müzikli edebiyatlı Münih gecelerinin anısına</p>
		</div>
		<div class="html5_section">
			<h1>1</h1>
			<p>Senatör Buddenbrook, ihtiyar Doktor Grabow ve kentte bir yıldan beri hekimlik yapan genç Doktor Langhals’la birlikte annesi Frau Konsül’ün yatak odasından kahvaltı odasına geçti ve kapıyı kapattı. </p>
			<p>“Beyler, biraz benimle gelebilir misiniz?..” dedi ve hep birlikte merdivenden yukarıya çıktılar. Koridordan ve sütunlu holden geçerek Doğa Manzaralı Tablolar Odası’na girdiler, sonbahar gelmiş ve havalar soğuduğu için oda ısıtılmıştı. “Heyecanımı anlıyorsunuzdur sanırım... lütfen oturun! Mümkünse beni biraz rahatlatacak bir şeyler söyleyin!”</p>
			<p>Çenesini boyunbağının üstüne dayamış ve geriye yaslanarak koltuğuna kurulmuş olan Doktor Grabow, her iki eliyle tuttuğu kenarı şeritli şapkasını karnının üstüne bastırarak, “Lanet olsun, sevgili Senatörüm!” dedi. Bu sırada tıknaz, sivri sakallı, esmer, saçları dimdik, güzel gözlü ve kendini beğenmiş biri gibi görünen Doktor Langhals, silindir şapkasını halının üstüne bırakmış ve son derece küçük, siyah kıllı ellerini inceliyordu. Doktor Grabow devam etti:</p>
			<p>“Ciddi bir rahatsızlık için şimdilik hiçbir neden yok, Sayın Frau Konsül gibi dayanma direnci güçlü ve sağlam bir hasta için... Çok saygıdeğer Senatörüm, yıllardır ailenize hizmet eden doktorunuz olarak sayın annenizin ne kadar güçlü ve dirençli olduğunu çok iyi biliyorum. İlerleyen yaşına göre yine de... demek isterim ki...”</p>
			<p>Senatör Buddenbrook tedirgin bir şekilde, “Beni kaygılandıran da zaten bu ilerleyen yaşı,” dedi ve düşünceli düşünceli uzun bıyıklarının uçlarını burdu.</p>
			<p>Doktor Grabow sakin bir yüz ifadesiyle, “Sevgili anneniz yarın yeniden gezmeye başlayabilir demiyorum elbette,” diye sürdürdü konuşmasını. “Bu haliyle bunu yapamayacağını siz de biliyorsunuz, sevgili Senatörüm. İltihaplanmanın son yirmi dört saattir kötüye gittiğini sizden saklayacak değilim. Dün akşamki titreme nöbeti pek hoşuma gitmedi, bugün biraz nefes darlığı ve ağrısı var. Ateşi de çıkmış, gerçi pek önemli sayılmaz, ama yine de... Kısacası sevgili Senatörüm, akciğerinde biraz iltihaplanma olduğu gerçeğini kabul etmek zorundayız...” </p>
			<p>Senatör Buddenbrook, bakışlarını bir doktordan diğerine çevirerek, “O halde akciğer iltihaplanması,” dedi.</p>
			<p>Doktor Langhals saygıyla eğilerek, “Evet, akciğer iltihaplanması,” dedi.</p>
			<p>“Sağ akciğerde küçük bir iltihaplanma olduğu doğru,” diye yanıt verdi aile doktoru Grabow, “bunun genişlememesi için büyük çaba göstermek zorundayız...”</p>
			<p>“Kaygı duymamız için yeterli neden değil mi?” Bunu söylerken sessizce yerinde oturuyor ve gözlerini ayırmadan doktorların yüzüne bakıyordu.</p>
			<p>“Kaygı duymak mı? Yok, yok... dediğim gibi, biz şimdi hastalığın genişlemesini önlemek, öksürüğü yumuşatmak, ateşin yükselmesini durdurmak zorundayız... Aldığı kinin etkisini gösterecektir... Bir de şu var, sevgili Senatörüm: Ortaya çıkan belirtilerden korkmamak lazım, öyle değil mi? Nefes darlığı artacak olursa, geceleyin ateşi yükselip sayıklamaya başlarsa ya da sabahleyin biraz balgam çıkarırsa, kırmızı kahverengimsi balgam ve bu balgamın içinde biraz kan bulunursa... Bütün bunların olağanüstü bir yanı yok, hastalıkla ilgili belirtilerdir bunlar, bunların olması normal. Çok sevgili ve değerli Madam Permaneder’i bunlara hazırlayın lütfen, annesinin bakımına kendisini öyle vermiş ki... Peki, ama onun sağlığı nasıl? Midesindeki rahatsızlığın son günlerde nasıl olduğunu sormayı büsbütün unuttum...”</p>
			<p>“Her zamanki gibi. Yeni bir şey duymadım. Şu sıralar onun sağlığı ikinci planda kaldı elbette...”</p>
			<p>“Anlıyorum. Fakat şunu da söylemeliyim... aklıma bir şey geliyor. Saygıdeğer kardeşinizin biraz dinlenmeye ihtiyacı var, özellikle de geceleri. Matmazel Severin de tek başına yetmez elbette... bir hastabakıcı tutsanız nasıl olur, sevgili Senatörüm? Beğenebileceğiniz çok yetenekli Katolik hemşireler var bizim kilisede, Başrahibe size hizmet etmekten büyük onur duyacaktır.”</p>
			<p>“Bunu gerekli görüyorsunuz, öyle mi?”</p>
			<p>“Ben sadece öneriyorum. Çok iyi olur... Hemşireler hasta bakma konusunda yetenekli ve bilgilidirler. Deneyimleri ve gösterdikleri özenle hastalar üzerinde rahatlatıcı bir etki bırakırlar... özellikle de, biraz önce de söylediğim gibi, bir sürü kaygı verici belirtileri olan böyle hastalıklarda... Tekrar etmem gerekirse sakin olmanız gerekiyor, sevgili Senatörüm. Tamam mı? Bakalım hastalık nasıl bir gelişme gösterecek... bekleyip göreceğiz... Bu akşam nasıl olsa yeniden görüşeceğiz...”</p>
			<p>“Kuşkusuz,” dedi Doktor Langhals, silindir şapkasını aldı ve yaşlı meslektaşıyla birlikte kalktı. Senatör Buddenbrook hâlâ oturuyordu, henüz kendisini toparlayamamıştı; aklında çözümlenmemiş bir sürü soru vardı, bir deneme daha yapmak istedi.</p>
			<p>“Beyler,” dedi doktorlara dönerek, “size sormak istediğim bir şey daha var... Kardeşim Christian’ın sinirleri biraz zayıf, bunu duyunca dayanamaz... Annemizin hastalığını kendisine bildirmeme ne dersiniz? Dönüşe hazırlanmasını bildirsem mi ona?”</p>
			<p>“Kardeşiniz Christian kentte değil mi?”</p>
			<p>“Hayır, Hamburg’da. Geçici olarak. Bildiğim kadarıyla, işleri gereği...”</p>
			<p>Doktor Grabow, meslektaşının yüzüne şöyle bir baktı ve daha sonra gülümseyerek senatörün elini sıktı ve şöyle dedi:</p>
			<p>“Şimdilik onu rahat bırakalım, işleriyle ilgilensin! Boş yere ne diye korkutalım ki? Hastanın durumunda onun buraya gelmesini gerektiren bir durum olursa, örneğin hastayı sakinleştirmek ve moralini yükseltmek gibi, o zaman çağırırız, onu çağıracak vaktimiz olur...”</p>
			<p>Birlikte sütunlu holü ve koridoru geçtiler, merdiven sahanlığının başında bir süre durup başka şeylerden söz ettiler; politikadan, sona eren savaşın yıkımlarından ve yol açtığı sosyal değişimlerden...</p>
			<p>“Artık güzel günler geliyor, öyle değil mi Herr Senatör? Ülkemiz refaha kavuşacak... insanlarımız geleceğe güvenle ve umutla bakacaklar...”</p>
			<p>Senatör bu konuşmaları başını sallayarak kısmen onayladı. Savaşın çıkmasıyla Rusya’dan satın alınan buğdayın büyük ölçüde arttığını, ordunun ihtiyaç duyduğu yulaf ithalatının da büyük boyutlara ulaştığını söyledi; oysa bu işlerden pek fazla para kazanılmıyordu...</p>
			<p>Doktorlar gittiler. Senatör Buddenbrook yeniden hastanın odasına döndü. Doktor Grabow’un söylediklerini bir kez daha düşündü. Söylediklerinde çok şeyler gizliydi, belli ki kesin bir yargıda bulunmaktan kaçınıyordu. Açık açık söylediği tek söz “akciğer iltihaplanması”ydı ve Doktor Langhals’ın bilim diliyle açıklaması da hastalığın önemini azaltmaktan çok uzaktı. Frau Konsül’ün yaşında birinin akciğerinin iltihaplanması... İki doktorun gelip gitmesi bile durumun ciddiyetini gösteriyordu. Grabow bunu aniden ve hiç hissettirmeden ayarlamıştı. Nasıl olsa pek yakında emekliye ayrılacağım ve benim yerime genç meslektaşım Doktor Langhals geçecek, bunun için ara sıra onu yanımda götürmekten ve bu işlere alıştırmaktan büyük mutluluk duyuyorum, demişti.</p>
			<p>Senatör Buddenbrook, annesinin yarı karanlık yatak odasına girdiğinde, hareketleri canlı ve kendisine hâkimdi. Kaygısını ve yorgunluğunu, insana güven veren o güçlü yüz ifadesinin arkasına gizlemeye öyle alışmıştı ki, odanın kapısını açarken yüzündeki bu maske kendiliğinden kayıverdi.</p>
			<p>Frau Permaneder, annesinin gösterişli yatağının başına oturmuş, elini tutuyordu; yastıklara dayanmış olan Frau Konsül, başını içeri giren senatöre çevirdi ve açık mavi gözleriyle oğlunun yüzüne anlamlı anlamlı baktı. Bakışlarında zorlama bir sakinlik ve aşırı bir merak vardı, oğlunun kendisine bir şeyler söylemesini bekler gibiydi. Cildinin solgunluğu ve yanaklarının üstündeki birkaç kırmızı leke dışında, yüzünde herhangi bir yorgunluk ve halsizlik belirtisi yoktu. Yaşlı kadın hastalığına çok dikkat ediyordu, çevresindekilerden daha çok dikkat ediyordu, sonuçta hasta olan kendisiydi. Hastalığından kaygı duyuyordu ve yatağında yatıp kendisini olayların akışına bırakmaya hiç niyeti yoktu.</p>
			<p>Kararlı ve canlı bir sesle, “Doktorlar ne dedi, Thomas?” diye sordu, fakat arkasından hemen küt küt öksürmeye başlayınca, sözünün gerisini getiremedi. Dudaklarını sıkıca kapatarak öksürüğü durdurmaya çalıştı, ancak başaramadı ve elini sağ böğrüne bastırmak zorunda kaldı. </p>
			<p>Senatör Buddenbrook, öksürme krizi geçtikten sonra annesinin elini tutup okşayarak, “Çok sevgili annemizin birkaç gün içinde yeniden ayağa kalkacağını söylediler,” diye yanıt verdi. “Şimdi ayağa kalkamayışının nedeni şu lanet olası öksürüğün akciğerini biraz sarsmış olmasındanmış...” Thomas Buddenbrook, annesinin meraklı bakışlarının bütünüyle üstünde dolaştığını görünce, “Tam olarak akciğer iltihaplanması değilmiş aslında. Öyle de olsa, korkulacak bir durum yok zaten, Tanrı beterinden saklasın! Kısacası sevgili anneciğim, akciğerin biraz tahriş olmuş, böyle söylüyor doktorlar, bence haklı olabilirler... Severin nerede?” diye sordu.</p>
			<p>Frau Permaneder, “Eczaneye gitti,” dedi. </p>
			<p>“Gördünüz işte, eczaneye gitmesi gerekti yine. Tony, senin de her an uyuyacakmış gibi bir halin var. Hayır, bu böyle gitmez. Birkaç günlüğüne de olsa, bizim bir hastabakıcıya ihtiyacımız var, siz de böyle düşünmüyor musunuz? Gidip bizim Başrahibe’ye bir sorayım, uygun bir Katolik hemşire bulabilir mi diye...” </p>
			<p>Annesi Frau Konsül, yeniden öksürük krizine tutulmamak için dikkatli bir şekilde, “Thomas,” dedi. “Katolikleri sürekli korumakla Protestanların alınmasına neden oluyorsun, inan bana oğlum. Birini kollarken diğerine hiçbir şey yapmıyorsun. Rahip Pringsheim geçenlerde senin bu tutumundan bana açıkça yakındı...”</p>
			<p>“Evet, ama bunun ona hiç yararı olmaz ki. Katolik rahibelerin Protestan rahibelerden daha içten, daha özverili ve fedakâr olduklarına inanıyorum. Protestan rahibeler kutsal mesleklerine saygılı değiller. İlk fırsatta hemen evlenmek istiyorlar... Kısacası, dünya işlerine düşkündürler; bencil ve hatta zaman zaman bayağı da oluyorlar. Katolikler daha özgür, daha güvenilir ve Tanrı’ya daha yakın. Bana teşekkür borçlu olduklarına göre de, onlardan birini seçebilirim. Hanno’nun diş çıkarırken çektiği ağrılarda Hemşire Leandra’nın bize az mı yardımı dokunmuştu? Şu sıra boş olmasını çok isterdim...”</p>
			<p>Hemşire Leandra geldi. Sessizce küçük el çantasını, pelerinini ve beyaz bir örtü üstüne taktığı gri başlığını çıkarıp bir kenara koydu. Kemerinde sallanan tespihi hafifçe şıngırdatarak tatlı ve yumuşak sözlerle ve hareketlerle işine başladı. Pek nazlı ve biraz da sabırsız hastaya gece gündüz demeden baktı ve daha sonra, Frau Konsül’ün zayıflığı ve halsizliğinden ürkmüş olarak nöbeti bir başka hemşireye bırakarak biraz uyuyup tekrar gelmek üzere evine gitti.</p>
			<p>Frau Konsül Buddenbrook yatağının başında sürekli birilerinin bulunmasını istiyordu. Durumu kötüleştikçe, hastalığını daha çok düşünüyor, kendisiyle daha çok ilgilenilsin istiyordu; hastalığını büyük bir korkuyla ve hatta çocuksu bir nefretle izliyordu. Hayatı seven, yaşamaya karşı içinde hiç eksilmeyen bir sevgi besleyen bir zamanların bu hayat dolu eşsiz kadını son yıllarını aşırı dindar ve hayır işleri yaparak geçirmişti. Neden? Yalnızca ölmüş kocasına karşı duyduğu saygıdan değildi elbette; zevk ve eğlence içinde yaşamış olmasını Tanrı’ya bağışlatmak, geçmişte yaşama aşırı bağlılığına rağmen kendisine rahat ve huzurlu bir ölüm vermesini isteme içgüdüsünün de etkisi vardı belki de. Fakat huzur içinde ölemeyecekti. Çok acı günler geçirmiş olmasına karşın beden olarak hâlâ sapasağlamdı ve bakışları canlılığından hiçbir şey kaybetmemişti. İyi yemekler yemeyi, şık ve gösterişli elbiseler giymeyi seviyor, çevresindeki sevimsiz şeyleri görmezden geliyor, bunların duyulmasını önlüyor ve büyük oğlunun kazandığı saygınlıktan yararlanmak hoşuna gidiyordu. Doktorların akciğer iltihaplanması teşhisi koydukları bu hastalık, yapacağı tahribata ruhsal olarak hazırlanmadan girivermişti sapasağlam bedenine. Bize acı çektirerek içinde bulunduğumuz koşullara yavaş yavaş yabancılaştıran, bir sona, başka koşullara ya da sonsuz huzura karşı içimizde tatlı bir özlem uyandıran acı dolu bir ön hazırlık yapamadan... Hayır, Frau Elisabeth Buddenbrook, son yıllarda inançlı bir Hıristiyan gibi yaşamasına rağmen ölüme hiç de hazır olmadığını hissediyordu; eğer bu hastalık onun son hastalığıysa bu hastalığın son anda korkunç bir hızla tüm vücuduna yayılarak katlanılmaz acılara neden olacağı, bütün direncini kıracağı ve sonunda ecele teslim olmak zorunda kalacağı düşüncesi onu çok korkutuyordu.</p>
			<p>Sürekli dua ediyordu, fakat bilinci yerinde olduğu anlarda kendini daha çok gözetim altında tutuyor, nabız atışlarını dinliyor, ateşini ölçüyor ve öksürüğünü önlemeye çalışıyordu. Ama nabız atışları gittikçe kötüleşiyordu, biraz düşer gibi olan ateşi yeniden yükseliyor ve titreme nöbetleri içinde sayıklamaya başlıyordu. Kanlı balgam çıkarmasına neden olan öksürüğü ve iç organlarındaki ağrılar artıyor, nefes darlığı herkesi kaygılandırıyordu. Ama bütün bunların nedeni sağ ciğerindeki bir bölgenin değil, tümünün iltihaplanmış olmasıydı; hatta doktorların söyledikleri doğruysa karaciğerde de bazı belirtiler fark edilmişti. Doktor Langhals başını öne eğip tırnak uçlarına bakarak, “Karaciğer de iltihaplanmış,” derken, Doktor Grabow sessiz kalmayı tercih etmişti. Yüksek ateş onu her geçen gün güçten düşürmüş, midesi görevini yapamamaya başlamıştı. Yavaş yavaş ve önlenemez bir şekilde bütün direncini yitiriyor, gittikçe güçten düşüyordu.</p>
			<p>Güçten düşüşünü izliyordu, önüne koyulan konsantre besinleri sağlığı elverdiği ölçüde ve büyük bir gayretle alıyor, ilaç saatlerine hastabakıcılardan daha büyük bir dikkatle uyuyor ve neredeyse yalnızca doktorlarla konuşup çevresiyle hemen hemen hiç ilgilenmiyordu. İlk başlarda gelmesine izin verilen ziyaretçileri, kadın tanıdıklar, “Kudüs Geceleri”ne katılan aile dostları, yaşlı kadınları ve rahip eşlerini, ne yaptığının pek farkında olmadan tam bir umursamazlık içinde karşılıyor ve biraz oturduktan sonra hemen gitmelerini istiyordu. Akrabaları, yaşlı kadının kendilerine gösterdiği ilgisizlikten dolayı çok üzülüyordu; davranışlarında, “Sizin bana ne yardımınız olabilir ki!” anlamına gelen bir küçümseme, bir hor görme vardı. Biraz rahatladığı bir anda yanına getirilen torunu küçük Hanno’ya bile şöyle bir bakıp yanağını okşuyor ve sonra hemen arkasını dönüyordu. Şöyle demek ister gibi bir hali vardı: “Çocuklar, hepiniz çok iyisiniz, ama ben... ben öleceğim herhalde!” Buna karşın iki doktoru da büyük bir ilgiyle ve içtenlikle karşılıyor, onlarla sürekli hastalığını konuşuyordu.</p>
			<p>Bir gün yaşlı Frau Gerhardt’lar geldi, Paul Gerhardt’ ın kızları... Pelerinlerini giymişler, başlarına tuhaf  şapkalarını takmışlardı. Yoksul ziyaretlerine giderken götürdükleri erzak torbalarını da yanlarına almışlardı. Hasta dostlarını görmelerine izin vermemek olmazdı. Onları hastayla yalnız bıraktılar. Yatağın başucunda otururlarken neler konuştuklarını Tanrı’dan başka kimse bilemez, fakat giderlerken gözleri ve yüz hatları daha aydınlıktı, öncekinden daha yumuşak ve daha mutlu bir ifade vardı yüzlerinde. Hasta yatağında yatan Frau Elisabeth Buddenbrook’un gözleri ve yüz hatları da aynı şekilde aydınlıktı ve daha önce hiç olmadığı kadar sessiz ve huzurluydu. Soluk alıp vermesi giderek hafifliyor ve azalıyordu. Frau Gerhardt’ların arkasından öfkeyle bir şeyler söyleyen Frau Permaneder, hemen doktorlara haber gönderdi. İki doktor odanın kapısında görünür görünmez, Frau Konsül’ün durumunda şaşırtıcı bir değişiklik oldu. Birden kendisine geldi, kalkmaya çalıştı ve yatağında kısmen doğruldu. Durumu hakkında fazla bilgisi bulunmayan iki doktorun yüzünü karşısında görünce yeniden yığılıverdi yatağına. Doktorlara ellerini uzattı ve şunları söyledi: </p>
			<p>“Hoş geldiniz, beyler! Durum gösteriyor ki, bugün ilerleyen saatlerde...”</p>
			<p>Artık akciğerin her iki tarafının da bütünüyle iltihaplandığının gizlenilmesi söz konusu olamazdı.</p>
			<p>Doktor Grabow, Thomas Buddenbrook’un ellerini tutarak, “Evet, sevgili Senatörüm... önleyemedik, iltihaplanma akciğerin iki tarafını da sarmış bulunuyor. Bunun ne kadar ciddi olduğunu benim kadar siz de bilirsiniz. Gerçeği sizden saklayacak değilim... Böyle durumları, hasta ister yirmi ister yetmiş yaşında olsun, kesinlikle ciddiye almak gerekir. Kardeşim Christian’a yazsam mı, ona kısa bir telgraf çeksem mi, diye bugün bana yeniden sorsanız, bundan sizi vazgeçirmeye çalışmazdım, buna engel olmayı düşünmezdim... Bu arada onun durumu nasıl? İşleri iyi mi? Çok şakacı bir insan, onu her zaman sempatik bulmuşumdur. Ama ne olursunuz sözlerimden hemen öyle kötü sonuçlar çıkarmayın, sevgili Senatörüm! Doğrudan bir tehlikeyle karşı karşıya değiliz henüz... Tanrım, ben ne kadar aptal bir adamım, böyle şeyleri nasıl söylerim! Ama bu gibi durumlarda önceden hesap edilemeyen rastlantısal olayları göz önünde bulundurmak gerekir... Çok saygıdeğer annenizden hastamız olarak son derece memnunuz. Bize bütün iyi niyetiyle yardımcı oluyor, bizi yüzüstü bırakmıyor... hayır, bunu iltifat olsun diye söylemiyorum, eşsiz bir hasta gerçekten! İşte bundan dolayı umudumuzu kaybetmemeliyiz, umudumuzu kesmemeliyiz, sevgili Senatörüm! Hep iyi şeyler umalım!”</p>
			<p>Fakat insan yaşamında öyle bir an gelir ki, hastanın yakınları için umut beslemek biraz yapmacık ve gerçekdışı olur. Hastada bazı değişiklikler olmuş, davranışlarında bir tuhaflık, eskisine benzemeyen bir kişilik oluşmuştur. Yanıt vermekte zorlandığımız tuhaf sözler dökülür ağzından, dönüş yolunu kapatan ve ölüme götüren bazı tuhaf sözler. Hasta en çok sevdiğimiz biri de olsa, bütün bunlardan sonra onun yeniden ayağa kalkıp yürümesini isteyemeyiz. Ama o yine de ayağa kalkacak olursa tabutundan çıkmış bir ceset gibi çevresine korku ve dehşet saçar.</p>
			<p>Frau Konsül’ü ölüme götüren korkunç belirtiler gittikçe daha çok dikkat çekmeye başladı, fakat güçlü yaşam isteği, organlarını hâlâ çalıştırıyordu. Ciğerindeki iltihaplanma yüzünden yatağa düştüğünden beri haftalarca yatmaktan vücudunda açılmış yaralar kapanmıyor ve durumu gittikçe kötüleşiyordu. Artık hiç uyuyamıyordu. Ağrılar, öksürükler ve nefes darlığı bir türlü uyutmuyordu, ama kendisi de uyumak istemiyor, hep uyanık kalmaya çalışıyordu. Yalnızca ateş nöbetleri sırasında kendisini kaybediyor ve birkaç dakika uyumuş oluyordu; kendine geldiği anlarda da yüksek sesle bir sürü isim sayıyordu; öleli çok olmuş kişilerin isimlerini. Bir gün öğleden sonra, yarı karanlık odasında biraz ürkütücü, ama heyecanlı bir sesle, “Evet, sevgili Jean’ım, senin yanına geliyorum!” dedi. Bunu söylerken öylesine inandırıcıydı ki, herkes merhum Konsül Johann Buddenbrook’un onu yanına çağırışını duyar gibi oldu. </p>
			<p>Christian geldi, Hamburg’dan geliyordu. Kendisinin de söylediği gibi, bir sürü iş yapıyordu orada. Hasta annesinin yanında kısa bir süre kaldı, sonra dışarı çıktı, ellerini alnına götürdü ve bakışlarını çevrede dolaştırarak, “Çok korkunç... çok korkunç gerçekten... daha fazla dayanamayacağım,” dedi.</p>
			<p>Rahip Pringsheim da geldi, soğuk bakışlarını Hemşire Leandra’nın üzerinde dolaştırdıktan sonra, Frau Konsül’ün yatağının kenarına oturdu ve mesleğine özgü sesiyle dua etmeye başladı.</p>
			<p>Sonra, kısa süren bir iyileşme oldu Frau Konsül’ün durumunda; ateşi düştü, bir an için gözleri parladı, gücü yerine gelir gibi oldu, ağrıları azaldı ve çevresindekileri sevinç gözyaşlarına boğan umut dolu birkaç söz söyledi.</p>
			<p>Thomas Buddenbrook, “Çocuklar, annemiz kurtulacak, bütün bu yaşadıklarına rağmen kurtulacak, göreceksiniz!” dedi. “Noel’i yine birlikte kutlayacağız, aşırı heyecanlanmamasına dikkat edelim...”</p>
			<p>Fakat hemen ertesi gece, Thomas Buddenbrook ve eşi Gerda yatmaya gittikten kısa bir süre sonra, Frau Permaneder tarafından Meng Caddesi’ne çağrıldılar, hasta can çekişmeye başlamıştı. Yağan soğuk yağmurun damlaları esen sert rüzgârla pencereye vuruyor, camları şangırdatıyordu.</p>
			<p>Senatör Buddenbrook ve eşi Gerda, iki kollu şamdanla aydınlatılmış odaya girdiler, doktorlar onlardan önce gelmişti. Christian da odasından çağrılmış ve bir köşede, sırtı annesinin yatağına dönük, öne eğdiği başını ellerine dayamış, üzgün üzgün oturuyordu. Hastanın erkek kardeşi Konsül Justus Kröger’in gelmesi bekleniyordu, ona da haber gönderilmişti. Frau Permaneder ve kızı Erika Weinschenk, yatağın ayakucuna tutunmuşlar, hafif hafif hıçkırıyorlardı. Hemşire Leandra ile Matmazel Severin’in artık yapacak işleri kalmamıştı ve üzgün üzgün ölenin yüzüne bakıyorlardı.</p>
			<p>Frau Konsül Elisabeth Buddenbrook, sırtı yastıklara dayanmış, öylece yatıyordu. Bir zamanlar pek güzel olan soluk mavi damarlı elleri –şimdi kurumuş ve buruş buruş olmuştu– titreyerek aceleyle ve hiç durmadan üstündeki örtüyü yokluyordu. Beyaz bir gece şapkası giydiği başını ürkütücü bir tekdüzelikle sürekli olarak bir o yana bir bu yana çeviriyordu. Dudakları yana doğru kaymıştı ve ağzını, soluk alıp vermek için güçlükle açabiliyordu. Çökmüş gözlerini yardım arar gibi umutsuzca çevresinde dolaştırıyor ve bakışları içeridekilerden birisine takılınca da yürek paralayıcı bir kıskançlık ifadesiyle bakıyordu onun yüzüne; güzel giyimli, rahat rahat soluk alabilen, hayatlarını yaşayan, yapabildikleri tek şeyin bu çok sevdikleri ölen kadını seyretmek olan ve bunun dışında ellerinden hiçbir şey gelmeyen bu insanları öyle çok kıskanıyordu ki!.. Gece oluyordu ve hastanın durumunda hiçbir değişme yoktu. </p>
			<p>Thomas Buddenbrook, Doktor Langhals hastaya iğne yaparken, öteki Doktor Grabow’u odanın arka tarafına çekip, “Bu durum daha ne kadar devam edecek?” diye sordu sessizce. Bu sırada Frau Permaneder de, ağzında mendiliyle onların yanına geldi.</p>
			<p>Doktor Grabow, “Bunu tam olarak bilemeyiz, sevgili Senatörüm,” dedi. “Anneniz saygıdeğer Konsül beş dakikaya kadar ruhunu teslim edebilir ya da daha saatlerce yaşayabilir... Bu konuda size kesin bir şey söyleyemem. Biz doktorlar buna bir tür tıkanma deriz... bir tür ödem...”</p>
			<p>Frau Permaneder, “Ben biliyorum,” dedi ve gözyaşları yanaklarından aşağıya doğru akarken ağzında tuttuğu mendiliyle başını salladı. “Akciğer iltihaplanmalarında böyle şeyler çok sık görülür... Sulu bir iltihap toplanır hastanın ciğerlerinde ve hasta soluk alıp veremez olur. Evet, ben biliyorum bunu...”</p>
			<p>Senatör Thomas Buddenbrook, ellerini birbirine kenetlemiş, hastaya bakıyordu. </p>
			<p>Fısıldar gibi bir sesle, “Kim bilir, ne korkunç acı çekiyordur!” dedi.</p>
			<p>Doktor Grabow, sessizce ama kararlı bir biçimde, “Hayır!” dedi ve bunu söylerken uzun ve yumuşak yüzünde kesin çizgiler belirdi. “Yanılıyorsunuz, sevgili dostum, inanın bana yanılıyorsunuz! Bilinci bulanık... sizin gördüklerinizin çoğu onun son refleksleridir... inanın bana...”</p>
			<p>Thomas Buddenbrook, “Dilerim, dediğiniz gibidir!” dedi. Ama bir çocuk bile bilincinin yerinde olduğunu ve her şeyi hissettiğini hastanın gözlerinden okuyabilirdi.</p>
			<p>Yeniden yerlerine oturdular. Konsül Kröger de gelmişti, bastonuna yaslanmış, ağlamaktan kıpkırmızı olmuş gözleriyle hastanın yatağının başında oturuyordu.</p>
			<p>Hastanın hareketleri artmıştı. Ölüme terk edilmiş  bedenini, tepeden tırnağa korkunç bir huzursuzluk, anlatılması zor bir korku ve sıkıntı, müthiş bir terk edilmişlik ve çaresizlik duygusu sarmıştı. Hırıltılar çıkararak başını bir yandan öteki yana atarken yalvarır gibi bakan zavallı gözleri, yürek paralayıcı bir ifadeyle kapanıyor ya da öylesine büyüyorlardı ki, gözbebeklerinin incecik damarları kıpkırmızı oluyordu. Hayret, bilincini hâlâ kaybetmemişti!</p>
			<p>Saat üçten kısa bir süre sonra Christian ayağa kalktı. “Daha fazla dayanamayacağım,” dedi ve koltuklara tutuna tutuna kapıya doğru yürüdü, vücudunun her yanı kaskatı kesilmiş gibiydi. Erika Weinschenk ve Matmazel Severin, belki de hastanın tekdüze feryatlarından uyuşmuş olarak oturdukları sandalyelerinde uyuyakalmışlardı ve hepsinin de yanakları çiçek açmış gibi pembe pembe olmuştu.</p>
			<p>Saat dörde doğru hastanın durumu daha da kötüleşti. Frau Konsül’ü yatakta biraz doğrulttular ve alnında biriken teri kuruladılar. Nefesi büsbütün kesilecek gibiydi. Durumu dehşet vericiydi. “Biraz uyuyabilsem,” dedi güçlükle. “Bir uyku ilacı!..” Fakat onu uyutacak bir ilaç veremezlerdi. </p>
			<p>Sonra birdenbire, daha önce yaptığı gibi, yanındakilerin duymadığı bir sesle yeniden konuşmaya başladı: “Evet, Jean... az kaldı!” Hemen arkasından da, “Evet, sevgili Clara’cığım, geliyorum!” dedi.</p>
			<p>Sonra, ölümle savaş yeniden başladı... Buna ölümle savaş denilebilir miydi? Hayır, o şimdi ölümle pençeleşiyordu. “Çok istiyorum,” dedi hırıltılı bir sesle. “Ama başaramıyorum...uyumam için bir ilaç!.. Baylar, acıyın bana da, bir uyku ilacı verin!..”</p>
			<p>Onun bu “acıyın bana” sözleri üzerine Frau Permaneder hüngür hüngür ağlamaya başladı ve Thomas Buddenbrook da başını ellerinin içine alarak için için inliyordu. Fakat doktorlar görevlerinin ne olduğunu biliyorlardı. Görevleri hastanın yaşamını elden geldiğince uzatmak, onu yakınlarından mümkün olduğunca ayırmamaktı. Uyuşturucu bir ilaç ise hastanın bütün direncini bir anda sıfıra indirir ve ruhunu teslim etmesini zorlaştırırdı. Doktorların görevi ölümü çabuklaştırmak değil, tam tersine ne pahasına olursa olsun hastayı ölümden uzak tutmaktı. Üniversitede öğrendikleri dinî ve ahlaki nedenler de bunu gerektiriyordu. Ama söylediklerinin tersine verdikleri çeşitli ilaçlarla hastanın kalbini güçlendirdiler ve birkaç defa kusturarak geçici bir rahatlama sağladılar. </p>
			<p>Saat beşte hastanın ölümle savaşı korkunçluğunu yitirmeye başladı. Can çekişirken yatağında doğrulan Frau Konsül, genişçe açılmış gözleriyle tutunacak bir yer ya da kendisine uzanmış bir el arıyormuş gibi kollarını çevresinde dolaştırdı. Yalnızca kendisinin duyduğu bir sesle, ısrarlı çağırışlara yanıt vermeye çalışıyor gibiydi: Yalnızca ölmüş eşi ve ölmüş kızı değil, kendi anne ve babası, kayınvalidesi ve kayınpederi ve daha önce ölmüş ve kendisini bekleyen daha pek çok tanıdığın adını çağırıyordu; çağırdığı isimlerden bu dünyadan ayrılmış olanlardan hangilerini kastettiğini odadakilerden hiç kimse bilemezdi. “Evet!” diye haykırdıktan sonra başını değişik yönlere çevirdi. “Şimdi geliyorum... hemen... bir dakika daha... artık yeter... Dayanamıyorum... Ne olur, bir uyku ilacı verin bana, beyler...”</p>
			<p>Saat beş buçukta bir anlık rahatlama görüldü. Sonra, birdenbire yaşlılık ve çektiği acılardan kırış kırış olmuş yüzünde bir titreme, insanı dehşete düşüren bir sevinç, ürpertici bir sevimlilik belirdi. Kollarını aniden ve hızla gerip –duyduğu şeyle verdiği yanıt arasında bir saniye bile geçmiş olamazdı– yazgısına teslim olmuş bir ifadeyle, korku ve sevgi dolu bir teslimiyet duygusuyla, “Şimdi geliyorum!” diye haykırarak ruhunu teslim etti.</p>
			<p>Herkes derin bir dehşete kapılmıştı. Ne olmuştu? Kim çağırmıştı onu, hemen gel, diye?</p>
			<p>İçeridekilerden biri pencerenin perdesini açtı ve mumları söndürdü. Doktor Grabow, yumuşak bir yüz ifadesiyle ölünün gözlerini kapattı.</p>
			<p>Buz gibi sonbahar sabahının solgun ışıklarının doldurduğu odada herkes tir tir titriyordu. Hemşire Leandra, tuvalet aynasını bir bezle örttü.</p>
		</div>
	</div>
  </body>
</html>