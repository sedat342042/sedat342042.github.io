<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>3</h1>
		<p>Şair Jean Jacques Hoffstede’nin, Konsül Buddenbrook’un her iki oğlu için söylediği gerçekten de çok doğru çıkmıştı. </p>
		<p>Tüccar olmaya doğuştan yetenekli ve şirketin gelecekteki sahibi olan Thomas, akıllı, uyanık ve ağırbaşlı bir gençti. Gotik tarzı kubbeli okulun fen dersleri ağırlıklı bölümüne gidiyordu; en az kendisi kadar yetenekli olan, ama işini onun kadar ciddiye almayan lise öğrencisi kardeşi Christian’ın, öğretmenlerini, özellikle de müzik, resim ve bu tür sanatsal dersleri veren yetenekli öğretmen Herr Marcellus Stengel’i büyük bir başarıyla taklit etmesi onu çok eğlendiriyordu.</p>
		<p>Yeleğinin cebinden uçları iyice sivriltilmiş yarım düzine kadar kurşunkalem görünen Herr Stengel’in başında kiremit kırmızısı bir peruk ve sırtında da, dizkapaklarının altına kadar inen uzun bir ceket vardı; kolalı dik yakası ise neredeyse şakaklarına değiyordu. Herr Stengel, felsefi ayrımlar yapmayı seven, oldukça esprili bir öğretmendi, derste öğrencilere devamlı “Evladım, şu iki noktayı düz bir çizgiyle birleştir. Sen ne yapıyorsun öyle? Şuraya bir çizgi çek!” diyordu. “Çizgi” sözcüğünü hep yanlış söylerdi. Ya da tembel bir öğrenciye, “Üçüncü sınıftasın, bu kafayla gidersen daha yıllarca okursun, yıllarca demek istiyorum!” diyordu. Konuşurken, “Üçüncü yıl” ve “yıl” sözcüklerini yanlış söylüyordu. Herr Stengel’in severek verdiği ders müzikti, derste öğrenciler, “Tarlalardan ve ormanlardan neşeyle geçiyoruz...” diye hep bir ağızdan “Yeşil Orman” şarkısını söylerken son sözcüğün yankılanmasını sağlamak için bazı öğrencileri koridora çıkarıyordu. Ama bu işi yapmakla görevlendirdiği öğrenciler Christian Buddenbrook, kuzeni Jürgen Kröger ve arkadaşı, banka müdürünün oğlu Andreas Giesecke düzgün bir yankı sağlama yerine kömür kutusunu merdivenden aşağıya yuvarlamışlar ve bundan dolayı da öğleden sonra saat dörtte, ceza olarak Herr Stengel’in evine gitmek zorunda kalmışlardı. Ama burada da keyiflerine diyecek yoktu. Herr Stengel bütün olanları unutmuştu ve hizmetçisinden, öğrencileri Buddenbrook, Kröger ve Giesecke’ye birer fincan çay vermesini istedi ve daha sonra bu üç yaramazı serbest bıraktı.</p>
		<p>Eski bir manastır okulu olan bu lisenin kubbeleri altında enfiye çeken yaşlı ve güler yüzlü bir müdürün yönetiminde ders veren bu çok değerli bilimadamları, gerçekten de iyi yürekli ve kendi halinde insanlardı; bilimin ve neşenin ayrılmazlığı konusunda hepsi de aynı görüşü paylaşıyor ve görevlerini isteyerek ve keyifle yapmaya çalışıyorlardı. Orta sınıflarda Latince dersi veren bir rahip vardı, adı Hirte’ydi ve eski bir vaizdi. Gözlerinin içi gülen ve favorilerinin rengi kiremit kırmızısı olan bu uzun boylu rahip, çoban anlamına gelen adının, taşıdığı sıfatla örtüşüyor olmasından büyük mutluluk duyuyordu. Derslerinde, “çok dar görüşlü” sözcüklerini sıkça kullanıyordu. Bunun bilinçli söylenmiş bir söz mü ya da bir şaka mı olduğu hiçbir zaman anlaşılamadı. Öğrencilerini şaşırtmak istediğinde, dudaklarını sıkı sıkı ısırır ve daha sonra öyle bir ustalıkla bırakırdı ki, açılan bir şampanya şişesinin çıkardığı patlama sesi gibi bir ses çıkarırdı ağzından. Sınıfta geniş adımlarla dolaşmayı ve öğrencilere –hayal güçleri gelişsin diye– tek tek ve inanılmaz bir canlılıkla, gelecekte kendilerini neyin beklediğini anlatmayı çok seviyordu. Ama sonra da büyük bir ciddiyetle dersine başlar, öğrencilere cins isimlerle ilgili kurallar –o “cins” sözcüğünü hep yanlış söylüyordu– ve her türlü cümle yapısı hakkında tüm becerisini ortaya koyarak dizeler halinde hazırladığı notları tekrarlatıyordu. Rahip Hirte, bu dizeleri ritim ve kafiyeye uyarak büyük bir keyifle yazıyordu.</p>
		<p>Tom ve Christian’ın gençlik yıllarıyla ilgili anlatılacak önemli bir şey yok. O günlerde Buddenbrook’ların evi güneş ışığıyla pırıl pırıl parlıyordu, bürolarda işler yolunda gidiyordu. Ne var ki arada bir küçük tatsızlıklar da olmuyor değildi, örneğin şu talihsiz olay gibi:</p>
		<p>Glockengiesser Caddesi’nde terzilik yapan Stuht adında bir adam vardı, karısı eski giysiler satın alıyor ve bu yüzden varlıklı ailelerin evlerine rahatlıkla girip çıkıyordu. İri göbeğinin üstünden şaşırtıcı bir biçimde pantolonuna kadar inen uzun bir yün gömlek vardı sırtında. Herr Stuht, yetmiş mark karşılığında Konsül Buddenbrook’un oğullarına iki elbise dikmişti; ama çocukların arzusu üzerine seksen marklık hesap çıkarıp geri kalan on markı onlara vermeye razı olmuştu. Gerçi bu küçük bir ticari işti... ancak temiz bir iş ilişkisi değildi ve hiç alışılmadık bir durumdu. Ama yaşanan talihsiz bir olay her şeyi ortaya çıkardı. Yün gömleğinin üstüne siyah bir ceket giymiş olan Herr Stuht, Konsül’ün özel çalışma odasına girip olanları anlatmak zorunda kalınca, Konsül, Tom ve Christian’ı onun yanında sorguya çekip şiddetle azarladı. Konsül’ün koltuğunun yanında, başını yana doğru çevirmiş, saygıyla duran Stuht, kulağa hoş gelen bir ses tonuyla, “bunun küçük bir sorun olduğunu, işlerin ters gittiğini, eğer yetmiş markını alabilirse çok mutlu olacağını,” söyledi. Konsül, çocuklarının bu aptalca davranışına çok kızmıştı. Ama terzinin yetmiş markını ödedikten sonra ciddi ciddi düşündü ve çocuklarının cep harçlığını artırmaya karar verdi, çünkü, “Ayartılmamıza izin verme!<a class="si-noteref epub-type_noteref" href="#f21" id="ref_f21">21</a>” kutsal sözü geldi aklına.</p>
		<p>Görüldüğü kadarıyla Thomas Buddenbrook’a kardeşinden daha çok umut bağlanıyordu. Thomas, ne istediğini bilen, davranışları ölçülü, sakin bir çocuktu; buna karşın Christian biraz şımarıktı ve davranışlarıyla hiç güven vermiyordu. Bir taraftan tuhaf tuhaf komiklikler yapıyor, diğer taraftan da bütün aileyi dehşete düşüren davranışlarda bulunuyordu.</p>
		<p>Bir gün aile üyeleri masanın etrafına oturmuş, yemeğin üstüne meyve yiyorlar ve bu arada da tatlı tatlı sohbet ediyorlardı. Christian, ısırdığı bir şeftaliyi birdenbire tabağın üzerine bıraktı, yüzü sapsarı olmuştu, kocaman burnunun üstündeki yuvarlak ve çukur gözleri fal taşı gibi açılmıştı.</p>
		<p>“Bundan sonra asla şeftali yemeyeceğim,” dedi.</p>
		<p>“Neden yemeyeceksin Christian... neler saçmalıyorsun sen? Neyin var?”</p>
		<p>“Bir düşünün... bu kocaman çekirdeği yanlışlıkla yutsaydım... boğazımda takılıp kalsaydı... hava alamayıp boğulacak gibi yerimden fırlasaydım ve sizler de dehşet içinde kalıp aynı şekilde ayağa kalksaydınız...” Bunları söylerken büyük bir dehşete kapıldı ve derin bir “Ah!” çektikten sonra, koltuğundan kalktı ve uzaklaşmak istiyormuş gibi yana doğru döndü. </p>
		<p>Konsül Buddenbrook ve Matmazel Jungmann gerçekten de hemen ayağa fırladılar.</p>
		<p>“Aman Tanrım, Christian, sen neler söylüyorsun böyle, şeftalinin çekirdeğini yutmadın, değil mi?!” Çünkü çekirdeği gerçekten yutmuş gibi bir hali vardı. </p>
		<p>“Hayır, hayır,” dedi Christian ve yavaş yavaş sakinleşmeye başladı, “ama ya yutmuş olsaydım!”</p>
		<p>Korkudan aynı şekilde sararmış olan Konsül Buddenbrook, Christian’ı azarladı, büyükbaba da çok öfkelendi, kollarını masaya dayayarak bir daha böyle aptalca şakalar duymak istemediğini söyledi. Ama Christian uzunca bir süre gerçekten de şeftali yemedi.</p>
	</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f21"><a class="si-backref" href="#ref_f21">21</a>. Yeni Ahit, “Luka”, 11:4. (Y.N.)</div>
  </div>
  </body>
</html>