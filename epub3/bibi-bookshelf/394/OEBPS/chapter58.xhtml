<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>6</h1>
		<p>Kentin üzerine yoğun bir sis çökmüştü; ama Johannis Caddesi’den gelen Herr Longuet, arabayı saat sekizde Meng Caddesi’ndeki evin önüne yanaştırıp, “Bir saate kadar güneş çıkar,” deyince herkes rahatladı.</p>
		<p>Frau Konsül, Antonie, Herr Permaneder, Erika ve Ida Jungmann hep birlikte kahvaltı ettikten sonra büyük salona geçtiler, Gerda ve Tom’un gelmesini bekliyorlardı. Krem rengi bir elbise giymiş ve çenesinin altına ipekten bir boyunbağı takmış olan Frau Grünlich, gece çok az uyumuş olmasına karşın güzelliğiyle göz kamaştırıyordu. Kararsız hali ve kendi kendisini sorgulaması bir son bulmuşa benziyordu, konuklarıyla konuşma sırasında bir yandan da ince eldivenlerini iliklerken, tavırları çok sakindi, kendinden emin ve neredeyse neşeli bir hali vardı... eski günlerdeki neşesine yine kavuşmuş gibiydi. Önemsenme duygusu, vermek zorunda olduğu kararın anlamı ve kendisine büyük sorumluluk yükleyecek olan günün yeniden gelmiş olması, vereceği bu ciddi kararla aile kütüğüne yeniden gireceği bilinci onu heyecanlandırıyor ve yüreği küt küt atıyordu. Yapmayı düşündüğü ikinci evlilik bu gece yarısı rüyasına girmiş ve aile kütüğünde kendine ayrılan yeri, kendi adının geçtiği sütunu görmüştü... Defterin sayfalarından o kara lekeyi silip yok edeceği gerçeği onu çok sevindiriyor ve heyecanla Tom’un gelmesini ve ona “evet” kararını bildireceği ânı bekliyordu. </p>
		<p>Genç Frau Buddenbrook, sabahın bu saatinde hazırlanmaya hiç alışık olmadığı için Konsül ve eşi biraz geç geldiler. Geniş yakalarının altından yazlık yeleğinin kenarları görünen açık kahverengi ve küçük kareli elbisesiyle Thomas Buddenbrook çok şık ve neşeli görünüyordu. Tony’nin son derece neşeli halini görünce, gözlerinin içi güldü. Ama görümcesinin sağlıklı ve neşeli görünüşünün aksine, tuhaf tuhaf bakan ve sağlıksız bir güzelliğe sahip olan Gerda, pazar gezmelerinden hiç hoşlanmıyordu. Belki uykusunu alamamıştı. Koyu leylak rengi robu ve gür kızıl saçları tuhaf bir uyum oluşturuyor, cildinin rengini daha da beyaz ve solgun gösteriyordu. Birbirine yakın kahverengi gözlerinin çevresinde her zamankinden daha da mavi gölgeler oluşmuştu... Alnını soğuk bir tavırla önce kayınvalidesine uzattı öpsün diye, daha sonra da oldukça alaylı bir ifadeyle Herr Permaneder’in elini sıktı. Frau Grünlich onun yüzüne bakıp ellerini çırparak, “Ah Gerda, bugün yine ‘güzelliğin’ üstünde!” deyince, reddedici bir gülümsemeyle yanıt verdi ona. </p>
		<p>Gerda Buddenbrook bugün yapılması kararlaştırılan böyle gezilerden hiç hoşlanmıyordu: hele yazları ve özellikle de pazar günleri yapılanlardan. Perdeleri çoğu kez kapalı olan evinin loş karanlığında oturan ve çok az sokağa çıkan Gerda, güneşten, tozdan, pazar giysilerini giymiş küçük burjuva insanından, kahve, bira ve tütün kokusundan mümkün olduğunca sakınıyor, aşırı yorulmaktan ve sağlığının bozulmasından çok korkuyordu. Münihli konuk kentin civarını biraz görsün, diye Schwartau’a ve Riesebusch’a bir gezinti yapılması kararlaştırılınca, eşi Thomas’a söz arasında, “Sevgili dostum, günlerimi rahat ve kendi halimde geçirmek istediğimi bilirsin,” demişti. “Ne yapayım, Tanrı beni böyle yaratmış işte... Yorgunluk ve hava değişikliği hiç iyi gelmiyor bana. Herhalde beni bağışlarsınız, değil mi?..”</p>
		<p>Gerda, böyle durumlarda sözünün geçmeyeceğinden emin olmasaydı herhalde Thomas’la evlenmeyi düşünmezdi.</p>
		<p>“Evet sevgili Gerda’cığım, haklısın elbette. İnsanın bu tür gezilerde eğlendiğini söylemesi yalnızca bir kuruntu olsa gerek... Ama başkalarının yanında ve kendi kendine tuhaf bir görüntü sergilememek için yine de katlanılır. Böyle şeylere herkes dikkat eder, sen de etmelisin, öyle değil mi?.. Yoksa insan yalnızlığa düşer, mutsuz olur ve saygınlığını yitirir. Sonra şu da var Gerda’cığım: Herr Permaneder’e biraz güler yüzlü davranmamız için hepimizin haklı nedeni var. Durumu anlamış olduğundan kuşkum yok. Güzel bir gelişme oluyor... Bu fırsatı kaçırırsak gerçekten çok yazık olur...”</p>
		<p>“Bu geziye benim de katılmamın neden bu kadar gerekli olduğunu bir türlü anlayamıyorum, sevgili dostum... ama sen istediğin için geleyim, hiç istemediğim bu geziye katlanayım bari.”</p>
		<p>“Sana gerçekten müteşekkir kalacağım.”</p>
		<p>Hep birlikte sokağa çıktılar. Güneş, sabahın sisini dağıtmaya başlamıştı gerçekten. Meryem Ana Kilisesi’nin pazar çanları çalıyor ve kuş cıvıltıları havayı dolduruyordu. Arabacı, şapkasını eline aldı ve Frau Buddenbrook, Thomas’ın şaşkın bakışları altında son derece dostça bir şekilde, “Günaydın, sevgili dostum!” diye selamladı onu. “Haydi, binelim artık dostlarım! Sabah duası için gerçi vakit var, ama bugün Tanrı’yı, sahibi olduğu özgür doğanın içinde ve yüreklerimizle yüceltelim... Öyle değil mi, Herr Permaneder?”</p>
		<p>“Peki, Frau Konsül.”</p>
		<p>Her iki sac basamaktan geçerek arka kapıdan on iki kişilik arabaya bindiler ve Herr Permaneder için hazırlandığı anlaşılan mavi beyaz desenli koltukların üstüne oturdular. Sonra kapı kapandı ve Herr Longuet ağzını şapırdatarak “ho”... “hü” sesleriyle kamçıyı bastı. İriyarı kahverengi atlar harekete geçti ve arabanın tekerlekleri Meng Caddesi’nden aşağıya dönmeye başladı. Trave Irmağı boyunca ilerlediler, kent surlarının önünden geçtiler ve daha sonra sağa dönerek Schwartau yoluna yöneldiler.</p>
		<p>Tarlalar, çayırlıklar, ağaçlıklar ve çiftlikler geçildi. Gittikçe yükselen ve incelen mavi sis bulutlarının arasında tarlakuşu sesleri duyuluyordu. Sigarasını tüttüren Thomas, buğday tarlalarının arasından geçerlerken, ekinlere dikkatle bakıyor ve Herr Permaneder’e de gösteriyordu. Şerbetçiotu tüccarı, genç bir delikanlı kadar neşeliydi, keçi tüyü iliştirilmiş şapkasını biraz öne doğru eğmiş, kocaman boynuz saplı bastonunu beyaz ve geniş avuçlarıyla altdudağının üstünde tutmaya çalışarak bir sanat gösterisi sunmaya çalışıyor ve bunu hiç beceremediği halde küçük Erika tarafından sık sık alkışlanıyordu.</p>
		<p>“Dağın zirvesi çok yüksek değil, ama biraz tırmanmak gerekecek; soluk soluğa kalıp biraz terleyeceğiz, ama buna değecek, göreceksiniz, çok eğleneceğiz. Geliyorsunuz değil mi, Frau Grünlich?”</p>
		<p>Herr Permaneder, daha sonra sırtında çanta ve elinde sivri uçlu bir kazmayla heyecanla dağlarda yaptığı gezintileri anlatmaya başladı. Frau Konsül onu dinlerken birkaç defa, “Teşekkür ederim!” diyerek hayranlığını dile getirirken çok neşeli bir beyefendi olduğunu duyduğu Christian’ın bulunmamasına çok üzüldüğünü söyledi.</p>
		<p>“Farklı bir kişiliği var,” dedi Konsül Buddenbrook, “ama böyle durumlarda onsuz da olmuyor gerçekten.” Daha sonra büyük bir keyifle, “Herr Permaneder, ıstakoz yiyeceğiz, ıstakoz!” dedi. “Istakoz ve Baltık Denizi yengeçleri! Annemin evinde birkaç kez yediniz bunlardan, ama “Zum Riesebusch” Lokantası’nda bunların en nefislerini yiyeceksiniz. Buraların baharatlı kurabiyeleri de çok meşhurdur! Ünü sizin Isar’a kadar ulaşmadı mı yoksa? Ama şimdi yiyince göreceksiniz nasıl olduklarını.”</p>
		<p>Frau Grünlich, arabayı iki-üç kez durdurarak yol kenarında gelincik ve kantaron çiçekleri topladı. Herr Permaneder ona yardım etmek istedi, ama arabadan inip yeniden binmekten korktuğu için bundan vazgeçti.</p>
		<p>Erika, gökyüzünde uçan kargaları gördükçe sevincinden yerinde duramıyordu. En güzel havalarda bile yanına uzun bir yağmurlukla bir şemsiye almayı hiç ihmal etmeyen Ida Jungmann, Erika’nın yalnızca dış görünüşüyle ilgilenmekle yetinmeyip aynı zamanda çocuk sevgisini içinde hissederek gerçek bir çocuk bakıcısı olduğunu attığı kahkahalarla da gösteriyordu. Ida’nın saçlarını Buddenbrook’ların evinde ağarttığını bilmeyen Gerda, soğukça bir yüz ifadesiyle onu tekrar tekrar süzüyordu.</p>
		<p>Oldenburg bölgesine varılmıştı. Kayın ormanları görünüyordu. Araba köye girdi, fıskıyeli bir pazaryerinden geçtikten sonra yeniden açık araziye çıktı, küçük bir köprüden geçerek Au Irmağı’nın ötesine geçti ve tek katlı bir yapı olan Zum Riesebusch Lokantası’nın önünde durdu. Lokantanın bir yanı düzlüktü, çayırlıklar ve kum dökülmüş yolları vardı, öteki yanında ise tıpkı bir açık hava tiyatrosu gibi set set yükselen orman yer alıyordu. Setler, yükselen ağaç kökleri ve toprağın içinden ileriye doğru fırlamış kaya parçalarıyla bir çeşit basamaklarla birbirine bağlanmıştı ve düzlük yerlere ve ağaçların arasına beyaz boyalı masalar, banklar ve sandalyeler konulmuştu.</p>
		<p>Buddenbrook’lar buraya gelen ilk konuklar değildi. Birkaç iriyarı garson kız ve frakları yağ lekeli erkek garsonlar lokantanın önünden hızla geçerek masaları daha şimdiden doldurmaya başlamış çoluk çocuklu ailelere soğuk yiyecekler, limonata, süt ve bira taşıyorlardı.</p>
		<p>Lokantanın sahibi Herr Dieckmann, başında sarı yün örgü kasketi ve kollarına taktığı beyaz kolluklarıyla konukların arabadan inmelerine yardım etmek için koşarak geldi. Longuet, atları koşumdan çıkarmak için arabayı bir kenara çekerken, Frau Konsül, “Önce bir gezinti yapacağız, sevgili Dieckmann ve bir ya da bir buçuk saat sonra da kahvaltımızı yapmak istiyoruz,” dedi. “Lütfen bize şurada bir masa hazırlattırın... ama çok yukarılarda olmasın, ikinci set uygun olur gibi geliyor bana...”</p>
		<p>“Hadi, göster bakalım kendini, Dieckmann,” diye ekledi genç Konsül. “Çok titiz bir konuğumuz var...”</p>
		<p>Herr Permaneder, “Hiç de öyle biri değilim,” diye karşı çıktı. “Bir bira ve bir dilim de peynir yeterli...”</p>
		<p>Ama Herr Dieckmann onun Bavyera ağzıyla söylediği bu sözlerden hiçbir şey anlamadı ve büyük bir hızla mönüyü saymaya başladı:</p>
		<p>“Her şey var, Herr Konsül... Istakoz, yengeç, çeşit çeşit salamlarımız, sucuklarımız ve peynirlerimiz var... tütsülenmiş yılanbalığı, somonbalığı ve mersinbalığımız var...”</p>
		<p>“Peki, Dieckmann, ne sunacağınızı siz daha iyi bilirsiniz. Bize altı bardak süt ve bir büyük bardak da bira getirin. Yanılmıyorsam siz bira istemiştiniz, değil mi Herr Permaneder?..” </p>
		<p>“Bir bira ve altı süt... Normal süt, yağsız süt, ayran ya da sulandırılmış yoğurt, Herr Konsül?”</p>
		<p>“Yarısı normal olsun yarısı da yağsız, bir saat sonrası için.”</p>
		<p>Hep birlikte alandan geçtiler.</p>
		<p>Thomas, “Önce şu kaynağı bir gezelim, Herr Permaneder,” dedi. “Kaynağı, yani Au Irmağı’nın çıktığı yeri, Schwartau’un yanından geçen ve Ortaçağ’da bütünüyle yanıp kül olan kentimizin kıyısında yer aldığı şu Au Irmağı’nın kaynağını bir görelim; bildiğiniz gibi, kent Trave kıyılarında sonradan yeniden kuruldu. Bu küçücük ırmağın adıyla ilgili pek çok anı var içimde. Gençliğimizde birbirimizin koluna çimdik atıp, ‘Schwartau’un yanından geçen ırmağın adı nedir?’ diye sorar ve canımız acıdığı için de, ‘<em>Au</em>,’<a class="si-noteref epub-type_noteref" href="#f35" id="ref_f35">35</a> diye bağırarak ırmağın adını söylemiş olurduk...” Thomas Buddenbrook, yamaca on adım kala birden kendi lafını kesti ve, “İşte, bakın şuraya!” diye haykırdı. “Bizden önce gelenler var. Möllendorpf’lar ve Hagenström’ler de buradalar.” </p>
		<p>Birbiriyle içli dışlı bu iki ailenin belli başlı üyeleri, gerçekten de ormanlık yamacın üçüncü setinde, yan yana konmuş iki masanın çevresinde oturmuş, yemeklerini yiyor, bir yandan da heyecanlı heyecanlı konuşuyorlardı. İnce ve beyaz favorili, soluk yüzlü bir adam olan ihtiyar Senatör Möllendorpf yemek masasının en başına oturmuş, garsonlara emirler yağdırıyordu. Herr Möllendorpf şeker hastasıydı. Langhals’ların kızı olan eşi, uzun saplı gözlüğü burnunun üstüne düşmüş, sessizce yemeğini yiyordu, her zaman yaptığı gibi kır saçlarını yine özen göstermeden taramıştı. Yemekten içmekten büyük keyif alan genç ve sarışın oğulları ve eşi Julchen de oradaydı. Hagenström’lerin kızı olan Julchen, ufak tefek ve kıpır kıpır bir kadındı; iri siyah gözleri, kulaklarına taktığı kocaman elmas küpeleri gibi ışıl ışıl parlıyordu. Erkek kardeşleri Hermann ve Moritz’in arasında oturuyordu. Konsül Hermann Hagenström gittikçe daha da irileşmeye başlamıştı, çünkü boğazına çok düşkündü ve kahvaltısına kazciğeriyle başladığı söyleniyordu. Kısa kesilmiş kızılımsı bir top sakalı vardı ve burnu –annesinden almıştı– dudağının üstüne bastırılmış gibiydi. Kardeşi Doktor Moritz ise onun aksine çelimsiz ve solgun benizliydi; heyecanlı heyecanlı sohbet ederken ağzının içindeki seyrek ve sivri sivri dişleri görünüyordu. İki kardeş de eşleriyle birlikte gelmişti. Hukuk doktoru olan Moritz, Puttfarken adında, açık sarı saçlı, sadeliği ile İngilizleri anımsatan, ama son derece güzel ve düzgün yüz hatları olan Hamburglu bir kadınla evliydi, güzel sanatları sevmesiyle tanınan Doktor Hagenström çirkin bir kızla evlenemezdi zaten. Hermann Hagenström’ün küçük kızı ve Moritz Hagenström’ün küçük oğlu da oradaydı. Beyazlar giymiş iki çocuğa daha şimdiden nişanlılar gibi davranılıyordu, Huneus ve Hagenstömlerin servetlerinin bölünmemesi gerekirdi. Hepsi de sucuklu omlet yiyorlardı.</p>
		<p>Buddenbrook’lar masanın yanından geçerlerken önce selamlaştılar. Frau Konsül biraz dalgın ve aynı zamanda da şaşkınlık içinde başını eğdi, Thomas da şapkasını çıkararak, dostça bir şeyler söylüyormuş gibi dudaklarını kıpırdattı. Gerda da biraz tuhaf ve biçimsel bir reverans yaptı. Herr Permaneder, setlerden heyecanlı heyecanlı yukarı çıkarken yeşil Tirol şapkasını salladı, yüksek sesle ve neşeyle, “İyi sabahlar dilerim!” dedi, bunun üzerine Frau Senatör Möllendorpf gözlüğünü çıkardı ve ona doğru baktı. Tony ise biraz omuzlarını silkti, başını geriye atıp sonra tekrar indirerek çenesi göğsüne değecek kadar eğip onları selamlarken Julchen Möllendorpf’un kocaman ve şık şapkası ilişti gözüne. Tam bu anda kesin kararını verdi.</p>
		<p>“Tanrı’ya şükürler olsun ki bir saat sonra kahvaltımızı ediyoruz Tom! Şu Julchen’in lokmalarımı saymasını hiç istemezdim doğrusu... Nasıl selam verdiğine dikkat ettin mi? Neredeyse vermedi. Başına taktığı şapka da ne zevksizdi öyle...”</p>
		<p>“Şapkasına bir şey diyemem... ama selam verme konusunda senin de ondan aşağı kalır yanın yoktu, sevgili kardeşim. Hem öyle her şeye kızma, yoksa yüzünde kırışıklıklar oluşur.”</p>
		<p>“Kızmak mı, Tom? Hayır, hayır! Eğer bu insanlar kendilerini kentin en ileri gelenleri sayıyorlarsa buna güler geçerim, üstünde durmaya değmez. İzin ver de sorayım, şu Julchen’le benim aramda ne fark var? Koca olarak bir dolandırıcıyı değil, Ida’nın da dediği gibi bir ‘budalayı’ seçti o... günün birinde benim durumuma düşünce, ikinci bir koca bulup bulamayacağını o zaman görürüz...”</p>
		<p>“Bunun anlamı, sen bulacaksın demek mi?”</p>
		<p>“Bir budala mı, Thomas?”</p>
		<p>“Bir dolandırıcıdan çok daha iyidir.”</p>
		<p>“Ne dolandırıcı ne de budala olması gerekiyor. Ama istersen burada bunu konuşmayalım.”</p>
		<p>“Doğru. İkimiz de arkada kaldık. Herr Permaneder bayırı çıkıyor...”</p>
		<p>Üstünde yürüdükleri gölgeli orman yolunun zemini düzeltilmişti. “Kaynağa” varmaları çok sürmedi, sevimli ve romantik bir yerdi, küçük bir uçurumun üstünde, çatlak kayalıklar ve dalları iki yana sarkmış ağaçların üstüne tahtadan bir köprü vardı. Frau Konsül’ün yanında getirdiği açılır kapanır gümüş bir bardakla taştan yapılmış küçük tekneden buz gibi su içtiler ve ellerini yüzlerini yıkayıp serinlediler. Frau Grünlich su dolu bardağı kendisine sununca, Herr Permaneder önce sen iç, diye ısrar ederek tam bir centilmenlik örneği gösterdi ve sonra, “Ah, çok kibarsınız!” diye defalarca tekrarlayarak memnuniyetini ifade etti ve Frau Konsül, Thomas, Gerda, Tony ve küçük Erika’yla da nazik ve son derece saygılı bir biçimde sohbet etti. Aşırı sıcaktan ve yorgunluktan dolayı sinirli bir ruh haliyle sessiz sessiz yürüyen Gerda bile canlanmaya başladı; hep birlikte hızlı adımlarla yürüyerek yeniden lokantanın önüne gelip ikinci sette kendileri için hazırlanmış zengin sofranın başına otururlarken Herr Permaneder’e, yakında buradan ayrılacak olmasına çok üzüldüğünü kibar sözlerle belirtti: Şimdi, birbirlerini yeni tanımaya başladıkları, lehçe farklılığı yüzünden ortaya çıkan yanlış anlaşılmaların giderek azaldığı bir sırada... Yakın arkadaşı ve görümcesi Tony’nin iki ya da üç defa oldukça ustaca, “Tanrı onu korusun!” dediğini duyduğunu da söyleyebilirdi ona... </p>
		<p>Herr Permaneder, “buradan ayrılmak” sözüne doğrulayıcı bir yanıt vermekten kaçındı ve masanın üstünü dolduran hepsi birbirinden nefis yiyeceklerle, güneyde, Tuna Nehri’nin diğer tarafında her zaman bulamayacağı yiyeceklerle ilgileniyormuş gibi yaptı.</p>
		<p>En lezzetli şeyleri hep birlikte yavaş yavaş ve keyfini çıkararak yediler. Küçük Erika ipek kâğıttan peçeteleri kendi evlerinde kullanılan koca koca keten peçetelerden çok daha güzel buldu ve garsondan izin alarak bunlardan birkaç tanesini bugünün bir anısı olarak yanına aldı. Herr Permaneder birasını içerken kapkara purosunu, Konsül de sigarasını tüttürüyordu; Buddenbrook’lar, Münihli konuklarıyla uzunca bir süre birlikte oturdular ve tatlı tatlı sohbet ettiler. Herr Permaneder’in yakında ayrılacağı konusunu bir daha hiçbirinin açmaması ve gelecek üzerine hiç konuşulmaması çok ilginçti. Daha çok eski anılardan söz edildi, son yılların politik olayları tartışıldı. Herr Permaneder, Frau Konsül’ün ölen eşi üzerine anlattığı anekdotları kahkahalarla dinledikten sonra, Münih’teki ihtilalden ve Frau Grünlich’in çok ilgilendiği Lola Montez’den bazı şeyler anlattı. Ama daha sonra, öğle sonrasının ilk saatleri geçip de Erika topladığı kırçiçeklerinden, bahar papatyası, yabani tereotu ve öteki çiçeklerden yaptığı bir buketle Ida’yla geri döndüğünde ve satın almak istedikleri baharatlı kurabiyeleri hatırlatınca, aşağı kısımları dolaşmak üzere hep birlikte masadan kalktılar. Ama Frau Konsül’ün, konuklarının hesabını bir altınla ödemesini beklemeden de yola çıkmadılar.</p>
		<p>Lokantanın önünde arabacıya bir saate kadar hazır olmasını söylediler, çünkü kente erkenden varıp yemekten önce biraz dinlenmek istiyorlardı. Sonra yavaş yavaş yürümeye başladılar. Güneş, tozlu yolun ve kasabanın basık evlerini kavuruyordu.</p>
		<p>Au Irmağı Köprüsü geçildikten sonra kendiliğinden bir sıra düzeni oluştu ve yol boyunca herkes buna uydu: Matmazel Jungmann uzun adımları sayesinde en önde yürüyordu ve onun hemen yanı başında da hiç durmadan sıçrayan ve kelebek kovalayan Erika vardı. Frau Konsül, Thomas ve Gerda da onların hemen arkasından yürüyorlardı; en arkadan da, biraz arayla Frau Grünlich ve Herr Permaneder geliyordu. En önde yürüyenler yüksek sesle konuşuyorlardı; çünkü Erika sevinç çığlıkları atıyor ve Ida da kendine özgü o tuhaf sesiyle çocuğun söylediklerini doğruluyordu. Ortada yürüyenlerin üçü de susuyordu, zira Gerda toz yüzünden yine sinirlenmişti. Yaşlı Frau Konsül ve oğlu derin düşüncelere dalmışlardı. En arkada tam bir sessizlik vardı... ama bu yalnızca görünüşte böyleydi, çünkü Tony ve Bavyeralı konuk kendi aralarında sessiz sessiz ve özel bir şeyler konuşuyorlardı. Acaba kimden söz ediyorlardı? Herr Grünlich’ten mi?..</p>
		<p>Herr Permaneder yerinde bir noktaya işaret ederek sevimli ve cana yakın bir çocuk olan Erika’nın annesine hemen hemen hiç benzemediğini söyleyince, Tony de, “Tıpkı babasına benziyor,” dedi. Bundan dolayı da zararlı çıktığı söylenemez, çünkü Grünlich dış görünüşüyle tam bir centilmendi. Altın rengi favorileri vardı, çok özgündüler, böylesini bir daha hiç kimsede göremedim...”</p>
		<p>Tony, Münih’te kaldığı sırada Niederpaur’ların evinde başından geçen bahtsız evliliğinin öyküsünü ayrıntısıyla anlattığı halde, Herr Permaneder her şeyi bir bir yeniden sordu, iflas olayı ile ilgili bütün ayrıntıları anlattırdı ve ürkek bir tavırla ve gözlerini kırpıştırarak dinledi.</p>
		<p>“Herr Permaneder, o çok kötü bir adamdı, yoksa babam beni elinden almazdı; inanın bana doğru söylüyorum. Dünyadaki insanların hepsi iyi yürekli değil, hayat bana bunu öğretti, henüz daha gencim, ama on yıldan beri dulum. Evet, Grünlich çok kötü bir adamdı, bir köpek yavrusu kadar aptal olan bankeri Kesselmeyer ondan daha da kötü biriydi. Ama bütün suçu ona yüklediğimi ve kendimi bir melek kadar suçsuz saydığımı düşünmeyin... Beni yanlış anlamayın! Grünlich beni çok ihmal ediyordu, yanımda oturduğu zamanlarda da gazetesini okuyordu. Beni kandırıyor ve bana sürekli yalan söylüyordu, şehre inip içine düştüğü bataklıktan haberim olmasın diye Eimsbüttel’deki evimizde yalnız başıma oturtuyordu beni. Ama ben zayıf bir kadındım ve bazı yanlışlarım oldu, yaptıklarımın hepsi de doğruydu, diyemiyorum. Örneğin düşüncesizliklerim, para harcama tutkum ve aldığım çeşit çeşit sabahlıklarımla kocamın kaygılanmasına ve yakınmalarına yol açtım. Ama şunu da hemen ekleyeyim: Bunları bağışlatacak bir nedenim var, çünkü Grünlich’le evlendiğimde daha çocuktum, hiçbir şeye aklı ermeyen, sağlıklı düşünemeyen sersem bir çocuktum. Söylediklerime inanın lütfen. Üniversiteler ve basın kanununun dört yıl önce değiştirildiğini bilmiyordum evlendiğimde. Ne kadar da güzel kanunlarmış meğer!.. Ah, insanın her şeyi hayatta yalnızca bir defa yaşaması ve yeni bir hayata başlayamaması gerçekten çok üzücü Herr Permaneder; insan ikincisinde daha bilgili ve daha akıllı davranır herhalde...”</p>
		<p>Tony sustu ve heyecanlı bakışlarını yere çevirdi; yanında yürüyen adama yazgısını belirleyen bir hareket noktası vermişti, çünkü yeni bir hayata başlaması pek olası değildi, ama yeni ve daha iyi bir evliliğe yeniden başlamak da imkânsız görünmüyordu. Ne var ki, Herr Permaneder bu gerçeği görmezden geldi ve Herr Grünlich’i sert sözlerle suçlamaya başladı; o bunları söylerken bir sinek, küçük ve yuvarlak çenesinin üstünde vızıldayarak dolaşıp duruyordu.</p>
		<p>“İşe yaramaz herifin biriymiş, o köpeği elime bir geçirseydim bilirdim ona ne yapacağımı...”</p>
		<p>“Ne kadar da ayıp, Herr Permaneder! Böyle şeyler söylemekten vazgeçin lütfen. Bağışlamak ve unutmak zorundayız. ‘Öç almayı bana bırakın,’ der Tanrı. İsterseniz bunu anneme sorun. Ne diyeyim, Tanrı acısın ona... Grünlich’in şimdi nerde oturduğunu, ne yaptığını ve durumunun nasıl olduğunu bilmiyorum, ama her şeyin gönlünce olmasını diliyorum, bunu hiç hak etmese de...”</p>
		<p>İlçeye varmışlardı. Fırını da olan küçük bir evin önünde durdular. Neden durduklarını kendileri de bilmiyordu. Frau Grünlich ve Herr Permaneder, Erika’nın, Ida’nın, Frau Konsül ve Gerda’nın, fırının oldukça alçakta bulunan kapısından eğilerek içeri girip kayboluşlarına dalgın dalgın ve hayretle baktılar: Şimdiye kadar hep havadan sudan konuştukları halde, şimdi koyu bir sohbete dalmışlardı.</p>
		<p>Yanı başlarında, bir çitin arkasında ince bir şerit halinde uzayıp giden bir çiçek tarhı vardı. Frau Grünlich başını biraz öne eğmiş, şemsiyesinin ucuyla heyecanla çiçek tarhının yumuşacık ve kapkara toprağını eşeliyordu. Başındaki yeşil Tirol şapkasını alnının üstüne eğmiş olan Herr Permaneder, Tony’nin hemen yanında duruyor ve elindeki bastonuyla onun toprağı kazmasına yardım ediyordu. O da başını öne eğmişti, ama pırıl pırıl parlayan küçük, açık mavi ve biraz da kızarmış patlak gözleriyle ve teslimiyet, hüzün ve heyecan karışımı bir ifadeyle Tony’ye bakıyordu aşağıdan yukarıya doğru. Aynı ifade, dudaklarının üstüne sarkmış olan fırça bıyıklarından da okunuyordu.</p>
		<p>“Evet, sizi çok iyi anlıyorum, evlilikten çok korkmuşsunuz ve yeniden denemeyi bir daha asla düşünmezsiniz, öyle değil mi Frau Grünlich?..”</p>
		<p>Tony, “Ne kadar da aptalca bir soru!” diye aklından geçirdi. “Bunu doğrulamak zorunda mıyım?..” Sonra yanıt verdi: “Evet, sevgili Herr Permaneder, size açıkça itiraf edebilirim ki, bir erkeğe yeniden evet demem ve hayatımı onunla birleştirmem çok zor olacak, çünkü hayattan yeterince ders aldım, bunun ne kadar önemli, ne kadar büyük bir karar olduğunu bilirsiniz sanırım... Ayrıca karşıma çıkacak erkeğin gerçekten dürüst, soylu ve iyi yürekli bir insan olduğuna bütün kalbimle inanmış olmalıyım...”</p>
		<p>Bu sözler üzerine Herr Permaneder, kendisini böyle bir erkek sayıp saymadığını sorunca, Tony, “Evet, Herr Permaneder, sizin böyle bir erkek olduğunuzu düşünüyorum,” diye yanıt verdi.</p>
		<p>Daha sonra sessizce birkaç söz daha ettiler, nişanlanmaya ve Herr Permaneder’in evde Frau Konsül’le ve Thomas’la konuşmasına karar verdiler.</p>
		<p>Ötekiler de ellerinde içi baharatlı kurabiye dolu kocaman kesekâğıtlarıyla az sonra yeniden dışarıya çıktılar. Frau Konsül Buddenbrook, bakışlarını hiç hissettirtmeden ikisinin üzerinde dolaştırdı, çünkü ikisinde de bir tuhaflık, bir çekingenlik hali vardı: Herr Permaneder gizlemeye çalışmıyordu, ama Tony saygı maskesi altında duygularını saklıyordu.</p>
		<p>Arabaya bir an önce binmek için acele ettiler, çünkü gökyüzü kara bulutlarla kaplanmıştı ve yağmur damlaları düşmeye başlamıştı.</p>
		<p class="margin-top">Tony’nin tahmin ettiği gibi kardeşi Thomas, Herr Permaneder’in ekonomik durumu hakkında epeyce bilgi toplamıştı; öğrendiğine göre X. Noppe ve Ortağı Şirketi, iş hacmi biraz sınırlı da olsa son derece sağlamdı ve Herr Permaneder, Niederpaur’un müdür olarak görev yaptığı bira fabrikasıyla yürüttüğü ortak çalışma sayesinde çok iyi para kazanıyordu ve bu para, Tony’nin getireceği on yedi bin talerlik drahoma ile birlikte, lükse kaçmamak koşuluyla güzel bir yaşam sürmeleri için yeterli sayılırdı. Bu bilgiler Frau Konsül’e de aktarıldı ve nişan günü akşamında, Doğa Manzaralı Tablolar Odası’nda, Frau Buddenbrook, Herr Permaneder, Antonie ve Thomas arasında yapılan ayrıntılı bir görüşmede bütün sorunlar hiçbir zorlukla karşılaşılmadan çözümlendi, küçük Erika’yla ilgili sorun da. Tony’nin isteği ve sevgili nişanlısının anlayışı ve özveride bulunmasıyla onun da Münih’e götürülmesi kararlaştırıldı.</p>
		<p>Şerbetçiotu tüccarı iki gün sonra yola çıktı, “Daha fazla gecikirsem, Herr Noppe küfrü basar,” demişti. Frau Grünlich, temmuz ayında Münih’te onunla yeniden buluştu: Dört ya da beş haftalığına Bad Kreuth’a giden Gerda ve Tom’la yola çıkmış, annesi Konsül Buddenbrook da, Erika ve Ida Jungmann’ı yanına alıp Baltık Denizi kıyılarına gitmişti. Bu arada Tom ve Gerda, Herr Permaneder’in Münih’te, Kaufinger Caddesi’nde, Niederpaur’ların hemen yakınında satın almayı düşündüğü evi de görme fırsatı buldular. Herr Permaneder’in bir bölümünü kiraya vermeyi düşündüğü bu ev eski bir evdi ve tuhaf bir girişi vardı. Hemen sokak kapısının arkasında yer alan dar ve sahanlığı bulunmayan dimdik bir merdivenle doğruca birinci kata çıkılıyordu ve koridordan geriye doğru yürünerek ön taraftaki odalara geçiliyordu.</p>
		<p>Tony, ağustos ortalarına doğru eve döndü; çeyiz hazırlıkları için birkaç hafta ilgilenmesi gerekiyordu. Gerçi ilk evlilik döneminden epeyce bir şeyler kalmıştı, ama daha bazı yeni şeylerin alınması da gerekiyordu. Bir gün Hamburg’dan bir sabahlık geldi... fakat bu seferki sabahlığın kenar süsleri kadifeden değil, keten kumaştandı yalnızca.</p>
		<p>Herr Permaneder, sonbaharda ve kararlaştırılan tarihte yeniden Meng Caddesi’ne geldi; işler daha fazla sürüncemede kalsın istemiyordu.</p>
		<p>Düğün töreni Tony’nin beklediği gibi oldu, zaten daha fazlasını da istememişti: Fazla gösterişe kaçılmadı. Konsül Buddenbrook, “Tantanaya gerek yok,” dedi, “ikinci kez evleniyorsun, varsayalım ki evliliğe hiç ara vermedin.” Çok az kişi davet edildi. Ama Hagenström’lerin kızı Julchen Möllendorpf’a davetiye gönderilmesi için Madam Grünlich özel bir gayret gösterdi. Balayı yolculuğundan vazgeçildi, çünkü Herr Permaneder böylesi şeylerden hiç hoşlanmıyordu. Yaz tatilinden kısa bir süre önce eve dönmüş olan Tony de Münih’e yapılacak bir yolculuğu yorucu olacağı gerekçesiyle göze alamıyordu. Nikâh töreni bu kez sütunlu holde değil, Meryem Ana Kilisesi’nde ve aile çevresinde yapıldı. Tony, mersin dalları yerine bu sefer portakal çiçekleri takmıştı başına. Kilisenin Başpapazı Kölling, öncekinden daha yavaş bir sesle dua etti, ama ölçülü davranış konusundaki öğütlerini yine sert sözlerle dile getirdi.</p>
		<p>Christian, Hamburg’dan geldi. Çok şık giyinmişti. Gerçi biraz sarsılmış gibiydi ama neşeli görünüyordu. Burmeester’le işlerinin “pek yolunda” gittiğini anlattı ve Klothilde’nin ve kendisinin ancak “öbür dünyada” evlenebileceklerini, “yani” herkesin kendi kendine... evleneceğini söyledi. Kiliseye epeyce geç geldi, çünkü önce kulübe uğramıştı. Justus amca çok duygulandı ve yeni evlilere değerli bir gümüş çatal bıçak takımı hediye ederek her zaman eli açık biri olduğunu gösterdi. Oysa kendisi ve karısı evlerinde açlıktan neredeyse ölüyorlardı; gıdasızlıktan zayıf düşmüş anne, ev için biriktirdiği paralarla mirastan mahrum bırakılan ve evden kovulan Jakob’un –söylendiğine göre şu sıralar Paris’te kalıyordu– borçlarını ödemeye devam ediyordu. Tony’nin Breiten Caddesi’nde oturan amca kızları, “Umarız, bu kez bozulmaz!” dediler. Ama gerçekten böyle düşünmediklerinden hiç kimsenin kuşkusu yoktu. Sesemi Weichbrodt, ayaklarının ucuna basarak yerinden doğruldu ve artık Frau Permaneder adını alan eski öğrencisini hafifçe bir şapırtıyla alnından öperken kendine özgü içten sesiyle, “Mutlu ol, ‘güzel’ çocuğum,” dedi.</p>
	</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f35"><a class="si-backref" href="#ref_f35">35</a>. Almancada acı ünlemi. (Y.N.)</div>
  </div>
  </body>
</html>