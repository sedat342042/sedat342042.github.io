<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>4</h1>
		<p>Buddenbrook’lar, Meng Caddesi’ndeki eve taşındıktan altı yıl kadar sonra, ocak ayının soğuk bir gününde, Madam Antoinette Buddenbrook’un, “Kendimi iyi hissetmiyorum,” diyerek çekme kattaki odasındaki yatağına yatmasının nedeni sadece yaşlılık değildi. Madam Buddenbrook, ilerleyen yaşına göre oldukça dinç sayılırdı, gür ve beyaz buklelerini şimdiye kadar büyük bir vakarla taşımıştı; eşi ve çocuklarıyla birlikte kentte verilen bütün önemli ziyaretlere katılmış ve Buddenbrook’ların düzenlediği toplantılarda aileyi temsil etmede güzel ve şık gelininden hiç aşağı kalmamıştı. Ama günün birinde, birdenbire nedeni tam olarak anlaşılamayan bir rahatsızlık duydu. İlk başlarda bunun hafif bir bağırsak nezlesi olduğunu düşünen aile doktoru Grabow, biraz güvercin eti ve francala yemesini önerdi; fakat kusmayla başlayan şiddetli karın ağrıları sıklaşıp yaşlı kadın hızla güçten düşünce aile, sağlığından ciddi şekilde kaygı duymaya başladı.</p>
		<p>Doktor Grabow ve Konsül aralarında kısa ve ciddi bir görüşme yaptıktan sonra ikinci bir doktor daha çağrıldı. Gelen bu siyah sakallı, tıknaz ve asık suratlı ikinci hekim, Doktor Grabow’un yanında hastanın odasına girip çıkmaya başlayınca, evdekilerin yüzleri birden değişti. Herkes ayak parmaklarının ucuna basarak dolaşıyor, asık suratla ve fısıldaşarak konuşuyordu; ayrıca avludan araba geçmesi de yasaklandı. Yeni, alışılmamış, çok değişik bir durum ortaya çıkmıştı, herkesin birbirinin gözünden okuduğu gizemli bir durum; ölüm düşüncesi içlerine girmiş ve evin bütün odalarına yayılmıştı.</p>
		<p>Bir taraftan da konuklar geliyordu, ama o neşeli sohbetlere artık izin verilmiyordu. Hastalık on dört ya da on beş gün sürdü, bir hafta sonra, ölüm döşeğindeki Madam Buddenbrook’un erkek kardeşi, yaşlı Senatör Duchamps yanında kızıyla Hamburg’dan geldi; birkaç gün sonra da Konsül’ün Frankfurt’taki kız kardeşi geldi bankacı eşiyle birlikte. Konuklar eve yerleştirilince, Ida Jungmann’ın işi doğal olarak artmıştı, konuklara yatak odaları hazırlamak, ıstakozlu ve Porto şaraplı mükellef kahvaltı sofraları kurmak, mutfakta kızartma yapmak ve kek pişirmek hep onun işiydi.</p>
		<p>Hastanın yatağının başucuna oturmuş olan Johann Buddenbrook, bunca yıllık eşinin solgun elini tutmuş, çatık kaşları ve sarkmış dudağıyla umutsuzca önüne bakıyordu. Duvardaki saatin tik tak sesleri odanın içinde giderek zayıflayan boğuk yankılar bırakıyordu; ama ölüm döşeğindeki hastanın soluk alıp verişi saatin tik tak seslerinden çok daha zayıftı ve giderek duyulmamaya başladı. Siyahlar giymiş bir hemşire, hastaya yedirmek için et suyu hazırlıyordu; aile üyelerinden biri arada sırada sessizce içeri giriyor ve sonra yine sessizce kayboluyordu. </p>
		<p>İhtiyar Buddenbrook karısının yatağının başucunda otururken belki de kırk altı yıl önce, ilk karısının ölüm döşeğinin başında yaşadığı o korkunç çaresizliği düşünüyordu; artık iyice yaşlanmıştı, kendisini hiçbir zaman çok mutlu edememiş, ama hiçbir zaman da üzmemiş, özverili ve akıllı davranışlarıyla bunca yıl kahrını çekmiş olan sevgili karısı Antoinette de yavaş yavaş bu dünyadan göçüyordu. </p>
		<p>Görünüşe bakılırsa fazla bir şey düşünmüyordu, sadece arada bir hafifçe başını sallıyor ve çok uzaklarda kalmış gibi görünen geçmiş günleri hoş bir anı olarak gözlerinin önünde yeniden canlandırıyordu. Bunca yıllık ömrünün o çalkantılı yaşantısı, farkında olmadan belleğinden silinivermiş ve çok uzaklardan gelen hoş bir yankıya dönüşmüştü. Yarı anlaşılır bir sesle arada bir kendi kendine, “Ne tuhaf! Ne tuhaf!” deyip duruyordu.</p>
		<p>Madam Buddenbrook hemen hemen hiç can çekişmeden son nefesini verdi. Ne yemek salonunda yapılan ayinden sonra ne de çiçeklerle bezenmiş tabut götürülürken ihtiyar Buddenbrook’un ruh halinde hiçbir değişiklik olmadı, hatta ağlamadı bile, ama şaşkın bir biçimde hafif hafif başını sallamayı sürdürdü ve neredeyse gülümseyerek söylediği, “Ne tuhaf!” sözcüğü, onun en çok kullandığı sözcük oldu. Ama bu sözcükle birlikte Johann Buddenbrook’un da sonunun yaklaştığına kuşku yok. </p>
		<p>Johann Buddenbrook, evde artık hiç kimseyle konuşmuyor ve hiç kimseye varlığını hissettirmiyordu. Arada sırada küçük Clara’yı dizlerinin üstüne alıp ona eski günlerin neşeli şarkılarında birini,</p>
		<blockquote class="poem">
			<div>
			<span>Otobüs geçiyor kent sokaklarından... </span>
			</div>
		</blockquote>
		<p class="no-indent">ya da</p>
		<blockquote class="poem">
			<div>
			<span>Bir sinek vızıldar duvarda... </span>
			</div>
		</blockquote>
		<p class="no-indent">şarkısını söylerken birdenbire susuyor ve yarı dalgın bir halde, “Ne tuhaf! Ne tuhaf!” diyerek başını salladıktan sonra torununu yere bırakıveriyordu.</p>
		<p>Bir gün oğluna dönerek şöyle dedi:</p>
		<p>“Jean, yeter artık, değil mi?”</p>
		<p>Bundan kısa bir süre sonra şehirde temiz baskılı ve iki imzalı bir duyuru dolaşmaya başladı: Johann Buddenbrook bu duyuruyla ilerleyen yaşı nedeniyle bütün ticari etkinliklerini bıraktığını, 1768, yılında merhum babası tarafından kurulan Johann Buddenbrook Şirketi’ni, bütün alacak ve borçlarıyla birlikte oğlu ve iş ortağı Jean Buddenbrook’a devrettiğini, onun artık şirketin tek sahibi olduğunu saygıyla bildiriyor ve kendisine gösterilen güven duygusunun oğlundan da esirgenmemesini rica ediyordu. </p>
		<p>Ama bu haber duyulup ihtiyar Buddenbrook şirkete ayak basmayı reddettikten sonra, yaşama olan ilgisizliği korkunç bir şekilde arttı ve karısının ölümünden birkaç ay sonra, mart ayının ortasına doğru yakalandığı küçük bir bahar nezlesi yatağa düşmesine yetti. Sonra, bir gece onun da saati geldi, aile onun da yatağının çevresine toplandı. İhtiyar Buddenbrook, gözlerini son bir kez daha açıp oğlunun yüzüne bakarak şöyle dedi: </p>
		<p>“Her şey gönlünün istediği gibi olsun Johann! Yürekli ol!”</p>
		<p>Thomas’a da, “Babana yardımcı ol!” dedi.</p>
		<p>Christian’a da, “Akıllı ve uslu ol!” dedi.</p>
		<p>Bunları söyledikten sonra sustu, hepsinin yüzüne bir bir baktı ve son bir kez daha, “Ne tuhaf!” dedikten sonra başını duvara doğru çevirdi.</p>
		<p>Johann Buddenbrook, son nefesini verinceye kadar Gotthold’ün adını ağzına almamıştı; ölüm döşeğindeki babasını ziyaret etmesi için Konsül’ün kendisine yazdığı mektuba Gotthold hiç yanıt vermedi. Ama ertesi sabah erkenden, daha ölüm ilanı gazetelere gönderilmeden, Konsül gerekli bazı formaliteleri tamamlamak için yazıhanesine gitmek üzere tam merdivenden dışarıya çıkıyordu ki, tuhaf bir şey oldu: Gotthold Buddenbrook ve Breiten Caddesi’ndeki manifatura mağazası sahibi ve iş ortağı Siegmund Stüwing hızlı adımlarla avludan eve doğru geliyorlardı. Gotthold Buddenbrook kırk altı yaşında, kısa boylu ve şişmandı, gür ve yer yer kırlaşmış kül sarısı rengi uzun favorileri vardı. Kısa bacaklarına kareli kaba kumaştan yapılmış çuval gibi geniş bir pantolon giymişti. Merdivenden yukarı çıkıp, Konsül’e doğru yürürken kaşlarını gri şapkasının kenarına değecek kadar yukarıya kaldırıp indiriyordu. </p>
		<p>Kardeşine elini uzatmadan, yüksek ama yumuşak bir ses tonuyla, “Johann, durumu nasıl?” dedi.</p>
		<p>“Bu gece öldü!” dedi Konsül duygu yüklü bir sesle ve elinde şemsiye olan kardeşinin elini tuttu. “O babaların en iyisiydi!”</p>
		<p>Gotthold’ün kaşları o kadar aşağıya düşmüştü ki, gözkapakları kapandı. Bir süre sustuktan sonra, biraz yüksekçe bir ses tonuyla şöyle dedi: </p>
		<p>“Son ânına kadar düşüncelerinde hiçbir değişme olmadı mı, Jean?”</p>
		<p>Konsül ondan hemen elini çekti, hatta bir basamak geri gitti. Yuvarlak ve çukur gözleri birdenbire parlayarak, “Hayır, hiçbir değişme olmadı,” diye yanıt verdi.</p>
		<p>Gotthold’ün kaşları şapkasının kenarına değecek şekilde yeniden yukarı kalktı, bakışlarını doğrudan doğruya kardeşine yöneltmişti.</p>
		<p>Sesinin tonunu alçaltarak, “Senin adalet anlayışından bir şeyler bekleyebilir miyim?” dedi.</p>
		<p>Konsül de bakışlarını yere çevirmişti, ama daha sonra tekrar yukarı kaldırmadan, kararlı bir el hareketi yaparak sessizce yanıt verdi:</p>
		<p>“Bu zor ve üzüntülü ânımızda sana kardeşim olarak elimi uzattım, ama iş konusuna gelince, sana bugünden itibaren tek başına sahibi olduğum saygın şirketimizin bir yöneticisi olarak yanıt verebilirim ancak. Sahip olduğum bu sıfatın bana yüklediği sorumluluklara aykırı davranıp sana bir şeyler vereceğimi düşünme sakın. Öteki duygularımı şimdilik açıklamam gerekmiyor.”</p>
		<p>Gotthold gitti. Ama cenaze töreni için gelen akrabalar, dost ve tanıdıklar, iş arkadaşları, heyetler, tahıl taşıyan işçiler, sekreterler ve silo işçileri bütün odaları, merdivenleri ve koridorları doldurup şehirdeki bütün kiralık arabalar Meng Caddesi boyunca sıralandıktan sonra, Gotthold’ün cenaze töreni için yeniden gelmesi, Konsül’ü çok sevindirdi; hatta kızlık soyadı Stüwing olan eşini ve yetişkin üç kızını da getirmişti: uzun boylu ve zayıf birer kız olan Friederike ve Henriette ile kısa boylu ve etine dolgun bir kız olan on sekiz yaşındaki Pfiffi. </p>
		<p>Daha sonra Buddenbrook’ların kent dışındaki aile mezarlığında, Meryem Ana Kilisesi’nin koca kafalı ve patavatsız konuşan iriyarı rahibi Kölling, ölenin Tanrı’nın saygın bir kulu olarak düzenli bir yaşam sürmesini övüp onu “şehvet, yemek ve içmek”ten başka hiçbir şey düşünmeyenlerle kıyaslayınca herkes kısa bir süre önce ölen yaşlı Rahip Wunderlich’i anımsayarak başını salladı. Cenaze töreniyle ilgili formaliteler sona erip de yetmiş ya da seksen kadar kiralık araba şehre dönmeye başlayınca, Gotthold Buddenbrook Konsül’ün yanına gelerek baş başa konuşmaları gerektiğini söyleyip onunla birlikte gitmek istediğini söyledi. Aman da bir bakın hele, yüksek, geniş ve biraz da hantal bir arabanın arka koltuğunda, üvey kardeşinin yanına, kısacık bacaklarını üst üste atarak nasıl da kurulmuş, nasıl da barışmış ve yumuşamış bir hali vardı! Konsül’ün davranışını giderek haklı bulmaya başladığını ve babasını da kötü duygularla anımsamayacağını söyledi. Taleplerinden vazgeçiyordu, bütün işlerden elini ayağını çekip mirastan kendisine düşen payla ve şimdiye kadar biriktirdiği parayla başını dinlemek istiyordu; çünkü manifaturacılık işinden pek hoşlanmıyordu ve işler parlak gitmediğinden daha fazla yatırım yapmayı düşünmek istemiyordu.</p>
		<p>“Babasına karşı dik kafalılığı onu hiç de mutlu etmedi!” diye düşündü Konsül. Herhalde Gotthold de aynı şeyi düşünüyordu.</p>
		<p>Meng Caddesi’ne geldiklerinde Konsül, kardeşini kahvaltı odasına götürdü, serin ilkbahar havasında fraklarıyla uzunca bir süre bekledikleri için üşümüş olan iki erkek kardeş, yıllanmış konyaktan birer kadeh içtiler. Gotthold daha sonra yengesiyle nazikçe birkaç ciddi söz edip çocukların başlarını okşadıktan sonra, Kröger’lerin kent dışındaki yazlık evde düzenledikleri “Çocuk Günü”nde hazır bulunmak üzere çıkıp gitti. İşini tasfiye etmeye başlamıştı artık.</p>
	</div>
  </body>
</html>