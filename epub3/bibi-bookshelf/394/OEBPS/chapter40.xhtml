<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>8</h1>
		<p>Herr Grünlich’in yüzünde kırmızı lekeler vardı ama giyimine özen göstermişti. Meng Caddesi’ne yaptığı ilk günkü ziyaretinde olduğu gibi yine siyah ve kıvrımlı bir ceket, bezelye yeşili bir pantolon giymişti. Konsül’ün karşısına bitkin bir halde dikilmiş, bakışlarını yere çevirerek yumuşak ve donuk bir sesle, “Babacığım...” dedi.</p>
		<p>Konsül, soğukça bir reverans yaptı ve sonra sert hareketlerle boyunbağını düzeltti. </p>
		<p>Grünlich, “Geldiğiniz için teşekkür ederim,” diye ekledi.</p>
		<p>Konsül Buddenbrook, “Bu benim görevimdi dostum,” diye yanıt verdi. “Ama senin için yapabileceklerimin bu kadarla kalmasından korkuyorum.”</p>
		<p>Damadı ona şöyle bir baktı, şimdi daha da bitkin görünüyordu.</p>
		<p>Konsül, “Duyduğuma göre bankeriniz Herr Kesselmeyer bizi bekliyormuş,” diye devam etti. “Görüşme yeri olarak nereyi seçtiniz? Buyurun, emrinizdeyim...”</p>
		<p>Herr Grünlich, “Beni izlemenizi rica edeceğim,” diye mırıldandı.</p>
		<p>Konsül Buddenbrook kızını alnından öptü ve, “Yukarıya, çocuğunun yanına git Antonie,” dedi.</p>
		<p>Daha sonra damadıyla yürüdü. Grünlich bazen önden gidiyor, bazen arkada kalıyordu. Kapı perdelerini açarak kayınpederine yol gösteriyordu, yemek odasından geçerek oturma odasına girdiler.</p>
		<p>Pencerenin önünde bekleyen Kesselmeyer, başını çevirip bakınca, başındaki birkaç tel beyaz ve siyah saçı hafifçe havalanarak yeniden kafatasının üstüne düştü.</p>
		<p>Herr Grünlich, ciddi ve alçakgönüllü bir yüz ifadesiyle, “Banker Herr Kesselmeyer... Büyük Tüccar Konsül Buddenbrook, kayınpederim...” diye tanıttı. Konsül’ün yüzünde hiçbir hareket olmadı. </p>
		<p>Herr Kesselmeyer, ağzındaki iki sarı dişini üstdudağının üstüne koyup ellerini iki yana sallayarak öne doğru eğildi ve, “Kulunuz, Herr Konsül! Sizi tanımış olmaktan dolayı çok mutluyum!” dedi.</p>
		<p>Herr Grünlich, “Sizi beklettiğim için çok özür dilerim, Kesselmeyer,” dedi. Her iki konuğuna da çok kibar davranıyordu.</p>
		<p>Konsül Buddenbrook, bir şeyler arıyormuş gibi başını sağa sola çevirerek, “Görüşmeye başlayalım mı?” dedi.</p>
		<p>Ev sahibi hemen atıldı:</p>
		<p>“Buyurun beyler...”</p>
		<p>Sigara salonuna geçerlerken Herr Kesselmeyer, “Yolculuğunuz iyi geçti mi, Herr Konsül?” diye sordu. “Ha, hava yağmurluydu, değil mi? Evet, kötü bir mevsim, çok kötü bir mevsim gerçekten! Her taraf vıcık vıcık çamur içinde. Keşke biraz don ve kar olsaydı!.. Ama yok! Yağmur ve çamur! Çok, ama çok berbat bir hava...”</p>
		<p>Konsül, “Ne tuhaf bir adam,” diye geçirdi aklından.</p>
		<p>Duvarları koyu çiçek desenli kumaşla kaplı küçük odanın ortasında oldukça büyük, dört köşeli ve yeşil örtülü bir masa duruyordu. Dışarıda yağmur şiddetini artırmıştı. İçerisi öyle kararmıştı ki, Herr Grünlich masanın üstündeki üç gümüş şamdanın mumunu yakmak zorunda kaldı.</p>
		<p>Yeşil örtünün üstü şirket damgalı mavi iş mektupları ve yer yer aşınmış ya da yırtılmış, üstüne tarihler ve imzalar atılmış bir sürü kâğıtla doluydu. Ayrıca kalın bir hesap defteri, ucu sivriltilmiş tüy kalemler ve kurşunkalemlerin yanı sıra metal bir mürekkep hokkası ve madenî bir rıhdan da vardı.</p>
		<p>Herr Grünlich, ağır ve ürkek hareketlerle, bir cenaze töreninde ağırlar gibi ağırlıyordu konuklarını. </p>
		<p>“Sevgili babacığım, lütfen şu koltuğa oturunuz,” dedi nazik bir şekilde. “Herr Kesselmeyer, siz de ‘buraya’ buyurmaz mısınız?..”</p>
		<p>Sonunda herkes yerine oturmuştu. Banker, ev sahibinin tam karşısına otururken Konsül de masanın geniş tarafındaki koltuğuna oturmuştu. Koltuğunun arkalığı koridor kapısına değiyordu.</p>
		<p>Herr Kesselmeyer biraz öne eğildi, altdudağını sarkıttı, yeleğinin üstünde sallanan kordonlardan birini çekerek kelebek gözlüğünü aldı ve hep yaptığı gibi yine alnını kırıştırıp ağzını açarak burnunun üstüne oturttu. Sonra, insanı sinir eden bir hışırtıyla kesilmiş sakalını kaşıdı, ellerini dizlerinin üstüne koydu, önündeki kâğıtlara bakıp başını salladıktan sonra neşeyle, “Hah! İşte başımızın belası!” dedi.</p>
		<p>Konsül Buddenbrook, “İzin verirseniz, durumu önce bir gözden geçireyim,” dedi ve hesap defterine uzandı. Ama Herr Grünlich birden her iki elini masanın üstüne koyarak defterin üstünü kapattı; mavi damarları çıkmış uzun elleri titriyordu. Heyecanlı bir sesle haykırdı:</p>
		<p>“Bir dakika! Bir dakika babacığım! Önce bir açıklama yapmama izin verin!.. Durumu tam olarak görebilmeniz açısından... Ne olur, inanın bana: Yalnızca bahtsız bir adamın içine düştüğü durumu göreceksiniz, bir suçlunun değil! Babacığım, yazgısına karşı bütün gücüyle direnmiş, ama sonunda ona yenik düşmüş bir adam var karşınızda! Bu bağlamda...”</p>
		<p>Konsül sabırsızlanarak, “Göreceğiz dostum, göreceğiz!” dedi. Herr Grünlich yazgısına teslim olmuşçasına ellerini masanın üstünden çekti.</p>
		<p>Uzunca süren dehşet dolu bir sessizlik ânından sonra kendilerini dört kara duvarın arasına hapseden üç insan, tedirgin tedirgin yanan mumların ışığı altında yan yana oturuyordu. Konsül’ün karıştırdığı kâğıtların hışırtısından başka hiçbir ses, hiçbir hareket yoktu. Bir de dışarıda yağan yağmurun şakırtısı duyuluyordu.</p>
		<p>Herr Kesselmeyer, başparmaklarını yeleğinin yenlerine takmış, diğer parmaklarını da omuzlarında piyano çalar gibi oynatırken büyük bir keyifle bir Konsül’e bir de Grünlich’e bakıyordu. Herr Grünlich, koltuğunun arkasına yaslanmadan ellerini masanın kenarına koymuş oturuyor, üzgün üzgün önüne bakıyor ve arada bir başını kaldırıp yan gözle ve ürkek ürkek kayınpederini süzüyordu. Konsül, hesap defterinin sayfalarını çeviriyor, parmaklarını rakamların üstünde dolaştırıyor, tarihleri karşılaştırıyor ve okunamayacak kadar küçük yazısıyla bir kâğıda notlar alıyordu.</p>
		<p>Duruma “bir göz atınca” yorgunluğu birden geçti ve yüzünde bir dehşet ifadesi belirdi. Sonunda, sol elini Herr Grünlich’in kolunun üstüne koyarak üzgün bir şekilde, “Zavallı Grünlich!” dedi.</p>
		<p>Herr Grünlich, “Babacığım...” diye bırakıverdi kendisini. Acınacak haldeki adamın gözlerinden akan iki büyük damla yaş yanaklarından aşağıya doğru yuvarlanarak indi ve altın sarısı favorilerini ıslattı. Herr Kesselmeyer, onun gözyaşı damlalarının yanaklarından aşağıya doğru yuvarlanışını büyük bir ilgiyle izliyordu; hatta biraz ayağa kalktı, öne doğru eğildi ve ağzını açarak karşısında oturan bu zavallı adamın yüzüne bir süre baktı. Konsül Buddenbrook, damadının bu halinden çok etkilenmişti. Onun çaresizliği ve bahtsızlığı karşısında biraz yumuşamış ve içinde bir acıma duygusu hissetmeye başlamıştı, ama duygularına hâkim olmasını bildi ve çabucak kendini topladı.</p>
		<p>Başını üzgün üzgün sallayarak, “Bu nasıl olabilmiş!” dedi. “Şu birkaç yıl içinde!”</p>
		<p>Neşesi pek yerinde olan Kesselmeyer, “Çok kolay oldu!” dedi. “Bir insan kendisini dört yılda da kolayca mahvedebilir! Bremen’deki Westfahl Kardeşler Şirketi’ nin işlerinin bundan kısa bir süre önce ne kadar da iyi olduğu düşünülürse...” </p>
		<p>Konsül, gözlerini kıpırdatarak bankerin yüzüne bakıyordu, ama aslında onu ne görüyor ne de işitiyordu. Kafasını kurcalayan gerçek düşüncesini ifade etmiş değildi... Alaycı bir şekilde ve hiçbir anlam veremeden, neden, diye sordu kendi kendine, bütün bunlar neden şimdi olmuştu? B. Grünlich’in şu anda yaşadığı şeyler iki-üç yıl önce de gelebilirdi başına; bu bir bakışla hemen anlaşılıyordu. Ama sürekli kredi kullanmış, bankalardan sermaye bulmuştu; Senatör Bock ve Konsül Goudstikker gibi sağlam şirketlerden işlerinin yürümesi için sürekli destek sağlamıştı ve Grünlich’in senetleri peşin para gibi işlem görmüştü. Ama neden şimdi, neden tam da şimdi –Johann Buddenbrook Şirketi’nin şefi bu “şimdi” sözcüğünden ne anladığını çok iyi biliyordu– bu çöküş ortaya çıktı, neden söz birliği etmiş gibi herkes desteğini çekmiş ve hep birlikte Herr Grünlich’in üzerine acımasızca çullanmıştı; acımasızca ve en küçük bir saygı göstermeden? Konsül, kızını Grünlich’le nişanladıktan sonra kendi şirketinin itibarından damadının da yararlanacağını bilmeyecek kadar saf değildi. Ama Grünlich bütün bu kredileri Buddenbrook’un sayesinde mi almıştı? Grünlich’in kendisinin hiçbir saygınlığı yok muydu? Ya Konsül’ün topladığı bilgiler, incelediği defterler?.. Durum ne olursa olsun, Johann Buddenbrook istediği gibi davranacaktı. Kararı kesindi. Bu konuda parmağını bile kıpırdatmayacaktı. Bunda her zamankinden daha kararlıydı. Demek hesabı yanlış çıkmıştı! B. Grünlich, Johann Buddenbrook Şirketi’yle tam bir işbirliği içinde olduğu izlenimini vermişti. Bu korkunç hatanın mutlaka düzeltilmesi gerekiyordu! Şu Kesselmeyer denen adam şaşırmakla ne kadar haklıymış! Bu soytarı herifin hiç vicdanı yok muydu? Johann Buddenbrook, kızının kocasını nasıl olsa yüzüstü bırakmaz, diye çoktan batmış olan Grünlich’e sürekli borç para verip yüksek faizli senetler imzalattığı gözlerinden nasıl da okunuyordu... </p>
		<p>Konsül Buddenbrook, “Her neyse,” dedi. “Konuya gelelim. Bir tüccar olarak görüşlerimi açıklamam gerekirse üzülerek ifade etmek zorundayım ki, yalnızca bahtsız bir adam değil, aynı zamanda da fazlasıyla suçlu bir adam var karşımda.”</p>
		<p>“Babacığım...” diye kekeledi Herr Grünlich.</p>
		<p>Konsül sert bir biçimde, “Bu konuşma biçimi hiç hoşuma gitmiyor!” dedi. Sonra bankerin yüzüne şöyle bir bakarak, “Bayım,” diye devam etti, “Herr Grünlich’ten talep ettiğiniz paranın tutarı altmış bin mark...”</p>
		<p>Kesselmeyer çok rahat bir şekilde, “Ödenmeyen ve anaparaya eklenen faizlerle birlikte altmış sekiz bin yedi yüz elli beş mark ve on beş şilin,” dedi.</p>
		<p>“Çok doğru... Hiçbir koşulda daha fazla beklemek istemiyorsunuz, değil mi?”</p>
		<p>Herr Kesselmeyer sadece gülüyordu. Ağzını açmış yeniden gülüyordu; alaycı değil, iyi niyetle gülüyordu. Bir yandan da Konsül’ün de gülmesini ister gibi onun yüzüne bakıyordu.</p>
		<p>Johann Buddenbrook’un küçük ve çukur gözleri bulanmaya başladı ve şakak kemiklerine kadar uzanan kırmızı çizgiler oluştu gözlerinin kenarında. Laf olsun diye sormuştu, yoksa bu bir tek alacaklının vadeyi uzatmasının durumu pek de değiştirmeyeceğini çok da iyi biliyordu. Ama bu adamın kendisini reddediş biçimine çok öfkelenmiş ve büyük utanç duymuştu.</p>
		<p>Tek bir el hareketiyle önündekileri bir kenara itti, kurşunkalemi masanın üstüne bıraktı ve, “Bu konuyla artık daha fazla ilgilenmek istemediğimi açıklamak isterim,” dedi.</p>
		<p>Kesselmeyer, ellerini havaya kaldırıp sallayarak, “Ya, öyle mi?” diye bağırdı. “İşte bu çok güzel! Çok yerinde söylenmiş bir söz! Herr Konsül işi kolay yoldan düzeltmek istiyor herhalde! Uzun uzun konuşup tartışmadan! Bir çırpıda!”</p>
		<p>Johann Buddenbrook onun yüzüne bile bakmadı. Herr Grünlich’e dönerek, “Dostum, size yardım edemeyeceğim,” dedi sakin bir şekilde. “Bırakalım işler kendi yolunda yürüsün... Düzeltecek durumda olmadığımı görüyorum. Kendinizi toparlayın, teselliyi ve gücü Tanrı’da arayın. Benim için bu görüşme burada bitmiştir.”</p>
		<p>Herr Kesselmeyer’in yüzü şaşırtıcı biçimde ciddi bir görünüme büründü, bu çok tuhaf bir durumdu; ama daha sonra Herr Grünlich’i yüreklendirmek ister gibi başını salladı. Grünlich, koltuğunda hiç kımıldamadan öyle oturuyordu ve uzun ellerini masaya öyle vurdu ki, parmakları hafifçe çatırdadı. </p>
		<p>Titrek bir sesle, “Babacığım... Herr Konsül,” dedi, “siz... siz benim mahvolmamı, sefalete sürüklenmemi isteyemezsiniz! Dinleyin beni! Söz konusu olan yalnızca yüz yirmi bin mark... Beni kurtarabilirsiniz! Siz çok zengin bir adamsınız! Bu parayı isterseniz bir tazminat, kızınızın mirastan alacağı pay ya da faizli borç olarak verin... Bütün gücümle çalışacağıma söz veriyorum... Becerikli ve yaratıcı biri olduğumu bilirsiniz...”</p>
		<p>Konsül Buddenbrook, “Son sözümü söyledim,” dedi.</p>
		<p>Kesselmeyer, “Söylememe izin... izin ‘veremez’ misiniz?” diye sordu ve burnunu kırıştırarak kelebek gözlüğünün üstünden Konsül’ün yüzüne baktı... “Sayın Konsül, iyice düşünüp taşınmanız gerektiğini söylememe izin verirseniz... bu, Buddenbrook Şirketi’nin gücünü kanıtlaması için çok büyük bir fırsat...”</p>
		<p>“Şirketimin saygınlığı için kaygılanmayı bana bırakırsanız çok iyi edersiniz bayım. Ödeme gücümü kanıtlayayım diye paramı, karşıma çıkan ilk bataklığa atmam gerekmiyor...”</p>
		<p>“Böyle konuşmayın, böyle konuşmayın! ‘Bataklık’ sözü pek de eğlenceli doğrusu! Ama Herr Konsül, damadınızın iflası sizin durumunuz için de kuşku uyandıran duruma yol açmaz mı? Ne dersiniz?.. Yanlış bir yoruma neden olmaz mı?..”</p>
		<p>Konsül Buddenbrook, “İş dünyasındaki saygınlığımı korumayı bana bırakmanızı size bir kere daha anımsatmak isterim,” dedi.</p>
		<p>Herr Grünlich, Banker Kesselmeyer’in yüzüne şaşkın şaşkın baktı ve kayınpederine yeniden yalvarmaya başladı:</p>
		<p>“Babacığım... yalvarırım size, ne olur bir kez daha düşünün! Burada söz konusu olan yalnızca ben miyim? Ah, benim... ‘benim’ mahvolmam hiç önemli değil! Ama kızınız, benim karım, çok sevdiğim ve ne mücadelelerle elde ettiğim karım... ve çocuğumuz, bu işte hiçbir suçu olmayan yavrumuz... Bari onları sefalete sürüklemeyin! Hayır babacığım, bunu yapmayın, buna dayanamam ben! Öldürürüm kendimi... İnanın bana, yaparım bunu! O zaman Tanrı’nın önünde suçlu olmamanızı dilerim!”</p>
		<p>Johann Buddenbrook, sapsarı olmuş yüzüyle ve küt küt atan kalbiyle koltuğuna yaslanmıştı. Bu adamın gerçeği yansıtan duygusallığı ve yalvarıp yakarışları onu ikinci kez derinden sarsıyordu. Kızının Travemünde’ye yazdığı mektubu kendisine bildirdiği zaman savurduğu o iğrenç tehditleri yine tekrarlıyordu. Kendi kuşağından gelen birinin, soğukkanlı ve pratik düşünen bir işadamı olarak sürekli savaştığı o insani duygulara beslediği aşırı saygı içini ürpertmişti, ama bu duygu hali bir saniyeden fazla sürmedi. İçinden, “Yüz yirmi bin mark...” diye tekrarladıktan sonra, sakin ve kararlı bir şekilde, “Antonie benim kızım. Yavrumun suçsuz yere acı çekmesine izin verecek değilim.”</p>
		<p>Herr Grünlich kaskatı kesilmiş bir halde, “Bununla ne söylemek istiyorsunuz?..” diye sordu.</p>
		<p>Konsül, “Bunu daha sonra öğrenirsiniz,” diye yanıt verdi. “Şimdilik daha başka bir şey söylemeyeceğim.” Bu sözlerden sonra yerinden kalktı, koltuğunu düzeltti ve kapıya yöneldi.</p>
		<p>Herr Grünlich dili tutulmuş gibi şaşkın şaşkın yerinde oturuyordu. Ağzı iki yana doğru kesik kesik hareket ediyor, ama hiçbir şey duyulmuyordu. Konsül Buddenbrook’un bu son ve kesin tavrıyla Herr Kesselmeyer’in neşesi yeniden yerine gelmişti... Evet, bankerin neşesi artmış ve hatta tüm olası sınırları aşarak ve korkunç bir boyuta ulaşmıştı! İki küçük sarı dişinin göründüğü ufacık ağzı parçalamak ister gibi vahşi bir görünüm kazanırken kelebek gözlüğü burnunun üstünden düştü. Küçük ve kırmızı ellerini kürek çeker gibi havada salladı, başındaki birkaç tel saçı yine uçuşuyordu; bütünüyle biçimi değişmiş ve aşırı neşeden neredeyse çarpılmış yüzü zincifre rengine bürünmüştü. </p>
		<p>“Demek öyle!” diye bağırdı. Sesi çatallaşmıştı. “Çok eğlenceli... çok eğlenceli! Ama siz saygıdeğer Konsül, böylesine değerli ve böylesine saygın bir damadı sefalet çukuruna atmadan önce iyice düşünüp taşınmalısınız!.. Böylesine çalışkan ve yaratıcı bir insanı, Tanrı’nın bu uçsuz bucaksız dünyasında ikinci defa bulamazsınız! Evet! Dört yıl önce bıçak gırtlağımıza dayandığı ve darağacının ilmiği boynumuza geçtiği zaman Grünlich’in Matmazel Buddenbrook’la nişanlandığı haberini borsa çevrelerinde hemen yaydık, oysa nişan henüz gerçekleşmemişti. Sonsuz saygılarımı sunarım! Hayır, hayır, sonsuz hayranlıklarımı!..”</p>
		<p>Grünlich cırtlak bir sesle, “Kesselmeyer!” diye bağırdı, sanki bir hayaleti kendisinden uzaklaştırmak ister gibi sinirli sinirli el hareketleri yaptı ve daha sonra odanın bir köşesine koştu, bir sandalyeye oturup elleriyle yüzünü örttü ve öylesine eğildi ki, uzun favorilerinin ucu baldırlarına değdi. Birkaç kez de dizlerini yukarıya çekti.</p>
		<p>Herr Kesselmeyer, “Bunu nasıl mı yaptık?” diye devam etti. “Kızınızı ve seksen bin markınızı nasıl mı ele geçirdik? Çok kolay oldu! Bunun için biraz becerikli ve akıllı olmak yeter! Grünlich’le aramızda uzlaştık! Kurtarıcı kayınpederin önüne en iyi şekilde hazırlanmış birbirinden güzel hesap defterleri koyduk... Bunlar acı gerçeklerle örtüşmüyor elbette... çünkü acı gerçek, kızınızın getirdiği drahomanın dörtte üçünün ödenmeyen senetlere gittiğidir!”</p>
		<p>Konsül’ün yüzü sapsarı oldu, elini kapının kulbuna dayamış, orada öylece kalakalmıştı. İçindeki dehşet dalgası sırtından aşağıya doğru indi. Bu yarı aydınlanmış küçük odanın içinde bir dolandırıcı ve içi kötülük dolu bu maymun suratlı adamla tek başına mıydı?</p>
		<p>Güven duygusunu yitirmiş bir yüz ifadesiyle, “Bayım, söylediklerinizden tiksinti duydum,” dedi. “Sizin bu çılgınca iftiralarınızı hiç önemsemiyorum, benimle... sorumsuzca davranıp kızını sefalete sürüklemiş olan benimle ilgili olsalar da. Damadım hakkında çok güvenilir bilgiler topladım... Gerisi Tanrı’nın takdiriydi!”</p>
		<p>Johann Buddenbrook, başını ondan çevirdi, artık hiçbir şey duymak “istemiyordu”. Kapıyı açtı, çıkmak üzereydi ki, Herr Kesselmeyer arkasından bağırdı:</p>
		<p>“Yaa, güvenilir bilgiler, güvenilir bilgiler topladınız demek? Kimden? Bock’tan mı? Goudstikker’den mi? Petersen’den mi? Yoksa Massmann ve Timm Şirketi’nden mi? Bunların hepsi de alacaklıydı, hem de çok fazla alacakları vardı! Bu evlilik dolayısıyla alacaklarını sağlama aldıkları için hepsi de çok sevinçliydiler...”</p>
		<p>Konsül kapıyı sertçe kapatıp çıktı.</p>
	</div>
  </body>
</html>