<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>11</h1>
		<p>Yağmur bardaktan boşanırcasına yağıyordu. Her taraf sel içinde kalmış, gökyüzü ile yeryüzü birleşmiş gibiydi. Esen sert rüzgârla yağmur pencereleri öylesine dövüyordu ki, camlardan aşağı doğru akan küçük dereler oluşuyor ve dışarısı görülmez oluyordu. Soba borularından çaresizlik içindeki insanların yakınmaları duyuluyordu.</p>
		<p>Morten Schwarzkopf, havanın nasıl olduğuna bakmak için öğle yemeğinden sonra ağzında piposuyla verandaya çıktığında sarı kareli daracık ve uzun bir palto giymiş, gri şapkalı bir adamla karşılaştı; yağmurdan ıslanan tentesi pırıl pırıl parlayan ve tekerlekleri çamur içinde, kapıları kapalı bir at arabası evin önünde duruyordu. Morten, adamın kırmızı yanaklarına şaşkın şaşkın baktı. Favorileri Noel cevizlerine sürülen toz yaldızla boyanmış gibi sapsarıydı.</p>
		<p>Paltolu adam, bir uşağı süzer gibi gözlerini hafif hafif kırpıştırarak Morten’e şöyle bir baktıktan sonra, yumuşak bir ses tonuyla sordu:</p>
		<p>“Kaptan’la görüşebilir miyim?”</p>
		<p>“Elbette...” diye kekeledi Morten, “Sanırım, babam evde...”</p>
		<p>Yabancı, tam bu sırada büyük bir dikkatle Morten’in yüzüne baktı, gözleri bir kaz gözü gibi masmaviydi.</p>
		<p>“Herr Morten Schwarzkopf siz misiniz?” diye sordu...</p>
		<p>“Evet,” diye yanıtladı onu Morten kararlı bir yüz ifadesiyle.</p>
		<p>Uzun paltolu yabancı, “Bak hele! Gerçekten de...” dedikten sonra, “Genç adam, kendisiyle görüşmek istediğimi saygıdeğer babanıza bildirmek nezaketini gösterir misiniz? Adım Grünlich,” diye devam etti.</p>
		<p>Morten, beyefendiyi verandadan geçirip koridorun sağındaki büronun kapısını açarak içeri aldı ve sonra babasına haber vermek için oturma odasına döndü. Herr Schwarzkopf dışarı çıkınca delikanlı yuvarlak masanın başına çöktü, dirseklerini dayadı ve puslu pencerenin önüne oturmuş çorap yamayan annesinin yüzüne bakmaksızın, Konsül falancanın evliliğinin gümüş yıldönümü gibi haberlerden başka hiçbir şey yayımlamayan o “sefil gazete”ye dalmış gibi görünüyordu. Tony ise üst kattaki odasında dinlenmeye çekilmişti.</p>
		<p>Kaptan, bürosunun kapısından içeri girdi; yüzünde, yediği öğle yemeğinden memnun kalmış bir adamın ifadesi vardı. Kemerli beyaz yeleğinin üstüne giydiği üniformasının önü açıktı. Kırmızı yüzünü örten kırçıllı gemici sakalıyla farklı bir görünüşü vardı. Dilini dişlerinin arasında dolaştırırken sevimli ağzı tuhaf bir biçimde şekilden şekile giriyordu. “İşte böyle yapılır!” demek ister gibi öne doğru eğilerek bir reverans yaptı.</p>
		<p>“Buyurun efendim, size nasıl yardımcı olabilirim?” diye sordu.</p>
		<p>Herr Grünlich de ağzının kenarlarını oynatarak saygıyla eğilip onun reveransına karşılık verdi. Bu sırada “He... he... hm” diye hafifçe öksürdü.</p>
		<p>Kaptan Schwarzkopf’un büro olarak kullandığı oda oldukça büyüktü; duvarları bir buçuk metre kadar lambri kaplıydı, geri kalan kısımları da kireçle badana edilmişti. Yağmur damlalarının sürekli dövdüğü pencerelerde, sigara dumanından sapsarı olmuş tül perdeler asılıydı. Kapının sağ tarafında, üstünde kocaman bir Avrupa haritası ve küçük bir Baltık Denizi haritasının asılı bulunduğu duvarın kenarında, üzeri kâğıt kaplı uzun bir masa vardı. Tavanın ortasından aşağıya doğru, yetenekli bir el tarafından yapılmış pupa yelken bir gemi modeli sallanıyordu.</p>
		<p>Kaptan, konuğunu kapının tam karşısında duran ve üstü siyah renkli muşambayla örtülü bir kanepeye buyur etti; kendisi, ellerini göbeğinin üzerine kavuşturmuş, tahta bir sandalye üzerine rahat bir şekilde otururken Herr Grünlich şapkasını dizlerinin üstüne koymuş, paltosuna sıkı sıkı sarılarak divanın kenarına öylece ilişiverdi.</p>
		<p>“Adım Grünlich,” diye başladı, “tekrarlayayım, ‘Grünlich’, Hamburglu Grünlich. Kendimi size tanıtmam gerekirse büyük tüccar Konsül Buddenbrook’un yakın iş arkadaşlarından biri olduğumu söylemek isterim.”</p>
		<p>“Çok memnun oldum! Şeref verdiniz, Herr Grünlich! Ama beyefendi biraz daha rahat oturmazlar mı? Yol yorgunluğundan sonra bir kadeh <em>grog</em><a class="si-noteref epub-type_noteref" href="#f28" id="ref_f28">28</a> içmeye ne dersiniz? Hemen sesleneyim mutfağa...”</p>
		<p>Herr Grünlich hiç istifini bozmadan, “Zamanımın çok az olduğunu ve arabamın dışarıda beklediğini söylemek isterim,” dedi. “Bir konu hakkında sizinle görüşmek için buradayım, bana iki dakikanızı ayırmanızı rica ediyorum.”</p>
		<p>“Beyefendi buyursunlar,” diye tekrarladı Herr Schwarzkopf biraz şaşırmış olarak. İkisi arasında kısa bir sessizlik oldu.</p>
		<p>Herr Grünlich başını kararlı bir biçimde sallayarak ve biraz da geriye atarak, “Sayın Kaptan!” diye söze başladı. Sonra konuşmasının etkisini güçlendirmek için yeniden sustu; ağzını, kaytanı çekilmiş bir para kesesi gibi kapattı.</p>
		<p>“Sayın Kaptan,” diye tekrarladıktan sonra çabucak ilave etti: “Sizinle konuşmak istediğim konu, birkaç haftadır evinizde kalan genç hanımla doğrudan ilgili.”</p>
		<p>Herr Schwarzkopf, “Matmazel Buddenbrook mu?..” diye sordu.</p>
		<p>Herr Grünlich başını sessizce önüne eğerek, “Evet!” diye yanıtladı onu; ağzının çevresinde kırışıklıklar belirmişti.</p>
		<p>Bakışlarını büyük bir dikkatle odanın bir köşesinden ötekine yönelterek ve daha sonra pencereye odaklayarak umursamaz bir sesle, “Size... size bir konuyu özel olarak bildirmeyi gerekli gördüm,” diye devam etti. “Matmazel Buddenbrook’a bir süre önce evlenme teklifinde bulundum, annesi ve babası bu isteğimi yüzde yüz uygun buldular, nişan törenimiz henüz resmen gerçekleşmiş olmasa da, Matmazel Buddenbrook kendisiyle evlenme isteğimi kesin bir dille kabul etti.”</p>
		<p>Herr Schwarzkopf, “Tanrım, bu doğru mu gerçekten?” diye sordu heyecanla. “Bunu gerçekten bilmiyordum! Sizi kutlarım Herr... Grünlich! Sizi içtenlikle kutlarım! Çok iyi, çok yerinde bir iş yapmışsınız...”</p>
		<p>Herr Grünlich, soğukkanlı bir biçimde, “Çok teşekkür ederim,” diyerek ötmeye başladı: “Saygıdeğer Kaptan, beni buraya getiren şey, bu evliliği engelleyecek yeni zorlukların ortaya çıkmış olması ve bu zorlukların da... sizin evinizden kaynaklandığı...” Son sözcükleri, “Kulağıma gelenler doğru olabilir mi?” demek ister gibi vurgulayarak söyledi.</p>
		<p>Herr Schwarzkopf’un yanıtı, kırlaşmış kaşlarını yukarı kaldırmak ve sarı kıllı kahverengi gemici elleriyle oturduğu sandalyenin kollarına sıkı sıkı sarılmak oldu.</p>
		<p>Herr Grünlich üzgün ve kararlı bir tavırla, “Evet. Gerçek bu işte!” dedi. “Duyuğuma göre tıp öğrencisi oğlunuz benim kişisel haklarıma tecavüz etmeye kalkışmış bulunuyor... bilmeyerek elbette... Matmazel Buddenbrook’ un burada bulunmasından yararlanarak ondan bazı sözler almaya çalışmış...”</p>
		<p>Kaptan, sandalyesinin dirsekliğine dayanıp hışımla yerinden kalkarak, “Nasıl olur?” diye haykırdı. “Bunu hemen öğreniriz... ” Hızla kapıya koştu, kapıyı iterek açtı ve kayaklıklara çarpan sert dalgaların kırılırken çıkardığı o müthiş gürültüye benzer bir gürültüyle haykırdı:</p>
		<p>“Meta! Morten! Buraya gelin! İkiniz de buraya gelin!”</p>
		<p>Herr Grünlich zarif bir gülümsemeyle, “Hakkım olanı korumak isterken sizin bir baba olarak planlarınızı bozmak zorunda kalıyorsam buna çok üzüleceğim, saygıdeğer Kaptan,” dedi.</p>
		<p>Diederich Schwarzkopf ona döndü ve çevresinde küçük kırışıklıklar oluşmuş pırıl pırıl bakan mavi gözleriyle yüzüne dik dik baktı, söylediklerinden bir anlam çıkarmaya çalıştığı belli oluyordu.</p>
		<p>Daha sonra içtiği keskin<em> grog</em> boğazını yakmış gibi bir ses tonuyla, “Bakın Herr!” dedi. “Ben sıradan bir adamım ve böyle imalı konuşmaları anlamam... ama eğer sizce... böyleyse gayretiniz boşuna, Herr! Yanlış kapı çaldınız ve benim ilkelerim hakkında hiçbir şey bilmiyorsunuz demektir! Ben oğlumun kim olduğunu biliyorum ve Matmazel Buddenbrook’u da iyi tanıyorum. İma ettiğiniz gibi bir baba olarak böyle planlar yapmayacak kadar gururluyum ve kendisine saygısı olan bir insanım! Haydi, konuşun ve yanıtını verin bana! Nedir bu olayın içyüzü? Nedir bu duyduklarım? Kim ne söylemiş?..”</p>
		<p>Frau Schwarzkopf ve oğlu kapıda duruyorlardı; hiçbir şeyin farkında olmayan anne, önlüğünü düzeltiyordu, Morten’in yüzünde bir günahkârın inatçı anlatımı vardı. Herr Grünlich, onlar içeri girince yerinden kalkmadı, düğmeleri ilikli paltosuna sarılmış olarak kanepenin ucunda oturmaya devam etti.</p>
		<p>Kaptan, oğlu Morten’e dönerek, “Demek böyle aptallıklar yaptın!” diye bağırdı.</p>
		<p>Delikanlı, başparmağını ceketinin düğmeleri arasına sokmuş, oynuyor gibi yapıyordu, bakışları ürkütücüydü ve öfkesinden yanakları sapsarı olmuştu.</p>
		<p>“Buyur baba!..” dedi. “Ben ve Matmazel Buddenbrook...”</p>
		<p>“Seni sersem, seni soytarı seni, seni aptal çocuk! Gösteririm sana! Yarın hemen Göttingen’e dönüyorsun, anlaşıldı mı? Yarın sabah erkenden! Bütün bunlar çocukça şeyler, aptallık, neyse bu iş böylece kapandı, anladın mı beni?”</p>
		<p>Frau Schwarzkopf ellerini kavuşturarak, “Diederich, aman Tanrım, durup dururken böyle şeyleri nasıl söylersin? Kim bilir...” Bunları söyledikten sonra sustu, gördüğü tatlı bir rüya gözlerinin önünde yok oluyormuş gibi bakıyordu.</p>
		<p>Kaptan, Herr Grünlich’e dönerek o boğuk sesiyle, ”Beyefendi, Matmazel’le görüşmek isterler mi?” diye sordu.</p>
		<p>Frau Schwarzkopf, üzgün bir ses tonuyla, “Matmazel odasında,” dedi.</p>
		<p>Herr Grünlich, biraz rahatlamış olarak ayağa kalktı ve, “Üzgünüm, daha önce de söylediğim gibi hiç vaktim yok, arabam dışarıda beni bekliyor,” dedi. Herr Schwarzkopf’un önünde, elinde şapkasıyla eğilerek, “Sayın Kaptan, erkekçe ve dürüstçe davranışınızdan dolayı duyduğum sonsuz memnuniyeti ve içten takdirlerimi sunmama izin verin! Size saygılarımı sunuyorum. Beni onurlandırdınız. Hoşça kalın.”</p>
		<p>Diederich Schwarzkopf ona elini uzatmadı. Kocaman gövdesinin üst kısmını, “İşte böyle yapılır” demek ister gibi kısa bir an için öne doğru eğdi.</p>
		<p>Herr Grünlich, Morten ve annesinin arasından ölçülü adımlarla geçerek kapıdan dışarıya çıktı.</p>
	</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f28"><a class="si-backref" href="#ref_f28">28</a>. Konyak ve limonatadan yapılan sıcak içki. (Y.N.)</div>
  </div>
  </body>
</html>