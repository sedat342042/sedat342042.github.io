<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1 class="part">Beşinci bölüm</h1>
		<div class="html5_section">
			<h1>1</h1>
			<p>Frau Konsül, “İyi akşamlar Justus,” dedi. “İyi misin? Otursana...” </p>
			<p>Konsül Kröger, Konsül Elisabeth’i sevgiyle kucakladı ve aynı şekilde yemek odasında bulunan en büyük yeğeni Tony’nin elini sıktı. Konsül Kröger artık elli beşine gelmişti ve küçük bıyığının yanı sıra çenesini açıkta bırakan ve bütünüyle ağarmış, gür ve yuvarlak bir sakal bırakmıştı. Geniş ve al al olmuş kelinin üstündeki birkaç tutam saçını büyük bir özenle taramıştı. Şık redingotunun kolunda geniş bir matem bandı vardı.</p>
			<p>Konsül Kröger, “En son haberi duydun mu Bethsy?” diye sordu. “Evet Tony, seni özellikle ilgilendirecek bir haber. Kısaca söyleyeyim, Kuleli Kale Kapısı dışındaki malikânemiz satıldı... Kime mi? ‘Bir’ kişiye değil, iki kişiye; böylece bahçe ikiye bölünecek, ev yıkılacak, araya çit çekilecek ve sonra tüccar Benthien sağ tarafta, tüccar Sörenson da sol tarafta birer köpek kulübesi yapacak... ya, işte böyle, ne yapalım, Tanrı’nın buyruğu böyleymiş.”</p>
			<p>Frau Grünlich ellerini kucağında birbirine kenetlemiş, tavanı seyrederken, “Utanç verici bir haber,” dedi. “Büyükbabamın arazisi, hey gidi hey! Artık hiçbir güzelliği kalmayacak. Zaten bütün güzelliği çok geniş olmasındaydı... aslında çok da büyüktü... ancak ona o asil görüntüyü veren de buydu. Trave Irmağı’nın kıyısına kadar set set inen o büyük bahçe ve arkadaki ev, iki yanı kestane ağaçlı yol... demek şimdi bunların hepsi bölünecek. Bir kapının önünde Benthien, öteki kapının önünde Sörenson dikilip pipolarını tüttürecekler. Evet, bu bence de Tanrı’nın buyruğu, Justus amcacığım. Bu malikânenin bütününü satın alabilecek asil biri kalmamış demek! Tanrı’ya şükür ki, büyükbabam bunları görmek zorunda kalmadı.”</p>
			<p>İçerideki matem havasının ağırlığı hâlâ devam ettiğinden Tony, duyduğu büyük öfkeyi o alışık olduğu sert sözlerle ifade edemiyordu. Konsül öleli iki hafta olmuştu ve o gün öğleden sonra saat beş buçukta vasiyetname açılmıştı. Frau Buddenbrook, kardeşi Justus Kröger’i, ölen eşinin istekleri ve mal durumu hakkında Thomas ve muhasebeci Herr Marcus’la yapılacak bir görüşmede hazır bulunması için Meng Caddesi’ne çağırmıştı. Yapılacak görüşmelere Tony de katılmak istemişti. Bu ilgiyi, aileye ve şirkete olan borcumdan dolayı duyuyorum, diyen Tony, bu buluşmanın bir aile meclisi toplantısı olması için çaba göstereceğini söylemişti. Pencerenin perdelerini kapatmış ve yeşil örtülü yemek masasının üstünde yanmakta olan iki parafin lambasına rağmen, ayrıca altın kaplamalı büyük şamdanın bütün mumlarını da yakmıştı. Bir de masanın üstüne hangi amaçla kullanılacağını hiç kimsenin bilmediği bir tomar yazı kâğıdı ve uçları sivriltilmiş kurşunkalemler de koymuştu.</p>
			<p>Giydiği siyah matem elbisesi ona ince bir genç kız görüntüsü vermişti. Son günlerde kendisini çok yakın hissettiği babası Konsül Buddenbrook’un ani ölümüne herkesten daha çok üzülmüş ve bugün onu tekrar hatırlayınca gözyaşlarını tutamamıştı; ama bugün yapılacak olan bu önemli aile meclisi toplantısına katılacak olması sevimli yanaklarının biraz pembeleşmesine neden olmuş, bakışlarına bir canlılık, hareketlerine bir neşe ve önemsenme duygusu vermişti. Buna karşın yaşadığı dehşet, çektiği büyük acılar ve cenaze töreniyle ilgili binlerce formaliteyle uğraşmaktan yorgun düşmüş olan Frau Konsül çok perişan görünüyordu. Başlığının siyah dantelli kurdelesinin çevrelediği yüzü, daha da solgun görünüyordu ve açık mavi gözlerine yorgunluk çökmüştü. Ama ortadan ikiye ayrılarak düz taranmış saçlarında hâlâ tek bir ak bile göze çarpmıyordu. Paris’ten getirttiği saç boyasından mı böyleydi, yoksa peruk mu takmıştı? Bunu yalnızca Matmazel Jungmann bilebilirdi ve bunu evdeki diğer hanımlara asla söylemezdi.</p>
			<p>Yemek masasının uç tarafına oturmuş, Thomas ve Herr Marcus’un bürodan dönmesini bekliyorlardı. Duvardaki Tanrı figürleri, kaideleri üzerinde ve gök mavisi bir fon önünde gururla yükseliyordu.</p>
			<p>Frau Konsül, “Sevgili kardeşim Justus,” dedi. Buraya gelmeni istememin... kısaca söyleyeyim, kızım Clara ile ilgili. Çok sevgili rahmetli kocam Jean, bu yavrucuğun üç yıl için ihtiyaç duyduğu vasiliğinin seçimini bana bıraktı... Bilirim, sen böyle sorumluluklardan pek hoşlanmazsın; kendi karına ve oğullarına karşı sorumlulukların var...”</p>
			<p>“Tek bir oğluma karşı Bethsy.”</p>
			<p>“Peki, peki. Bir Hıristiyan gibi merhametli olmalısın, Justus. Bu, bizlere karşı suçlu olanları bağışlamamız anlamına gelir. Yüce Efendimiz’in bizim için yaptıklarını bir düşün.”</p>
			<p>Kardeşi onun yüzüne hayretle bakıyordu. Bu tür söylemleri şimdiye kadar hep merhum Konsül’ün ağzından duymuşlardı.</p>
			<p>Frau Buddenbrook, “İşte böyle!” diye devam etti. “Bu çok onurlu görevin hiçbir zahmeti olmaz... Onun vasiliğini üzerine almanı rica ediyorum senden.”</p>
			<p>“Seve seve Bethsy, seve seve alırım, gerçekten. Şu yetim yavrucağı görebilir miyim? Bu yavrucak için biraz fazla ciddi...”</p>
			<p>Clara çağrıldı. Siyah giysisi ve solgun yüzüyle ağır ağır girdi içeriye. Üzgün ve çekingen bir hali vardı. Babasının ölümünden sonra bütün zamanını odasında dua ederek geçirmişti. Koyu renkli gözlerinde hiç hareket yoktu; duyduğu acıdan ve Tanrı korkusundan taş kesilmişlerdi sanki.</p>
			<p>Davranışlarıyla her zaman kibar bir beyefendi olan Justus amca ona yaklaştı ve elini sıkarken hafifçe eğilir gibi yaptı, daha sonra ona birkaç gönül alıcı söz söyledi. Clara, annesinin hareketsiz dudaklarından öptükten sonra odadan çıktı.</p>
			<p>Frau Konsül, “Sevgili Jürgen nasıl?” diye sordu. “Wismar’daki yaşantısından memnun mu?”</p>
			<p>Justus Kröger omuzlarını silkip tekrar oturarak, “İyi, çok iyi,” diye yanıt verdi. “Gerçek yerini bulduğunu sanıyorum. Bilirsin, o dürüst bir çocuk Bethsy. Çok da onurlu, ama... sınavda iki defa üst üste başarısız olunca... hukuk okumaktan da hoşlanmıyordu zaten, Wismar Postanesi’ndeki işi çok iyi. Duyduğuma göre senin Christian da yakında eve dönüyormuş, doğru mu bu?”</p>
			<p>“Evet Justus, yakında gelecek. Tanrı oğlumu denizlerdeki felaketlerden korusun! Ah, şu haberleşme de ne kadar uzun sürüyor! Jean’in ölümünün hemen ertesi günü yazmama rağmen, mektubumu çok geç almış. Yelkenli bir gemiyle yolculuk aşağı yukarı iki ay sürüyor. Ama o gelecek, gelmek zorunda. Gelmesini öyle çok istiyorum ki Justus! Gerçi Tom onun Valparaiso’daki işini bırakıp gelmesine asla izin vermezdim, diyor, ama rica ederim Justus, buna hakkım yok mu benim? Onu görmeyeli neredeyse sekiz yıl oldu! Hele şimdi bu koşullar altında! Hayır, bu zor zamanımda hepsi yanımda olsun istiyorum... bir anne için doğal bir hak...”</p>
			<p>Duygulanarak gözleri yaşaran Konsül Kröger, “Elbette!” dedi.</p>
			<p>Frau Buddenbrook, “Şimdi Thomas da katılıyor benim görüşüme,” diye devam etti, “Christian için rahmetli babasının işyerinde, Tom’un yanında çalışmaktan daha iyi bir işyeri düşünülebilir mi? Burada kalır ve burada çalışır... oranın iklimi sağlığını bozar diye korkup duruyordum zaten...”</p>
			<p>Thomas Buddenbrook, yanında Herr Marcus’la birlikte salona girdi. Merhum Konsül’ün yanında muhasebeci olarak uzun yıllar çalışmış olan Friedrich Wilhelm Marcus uzun boylu bir adamdı; kahverengi uzun ceketinin koluna o da bir matem bandı takmıştı. Yavaş yavaş, duraksayarak, arada bir kekeleyerek ve her sözcüğü bir saniye düşündükten sonra söylüyor, sol elinin orta ve işaretparmaklarıyla pek de bakımlı olmayan kırmızı kahverengi bıyıklarını ağır ağır ve özenle okşuyor ya da ellerini birbirine sürtüyordu; bunu yaparken yuvarlak ve kahverengi gözlerini yana doğru dikkatli dikkatli bir kaçırışı vardı ki, dalgın ve kafası karmakarışık biri sanırdı insan. Oysa Herr Marcus, işinde her zaman ciddi ve dikkatli biriydi.</p>
			<p>Genç yaşına rağmen böylesine büyük bir şirketin başına geçen Thomas Buddenbrook, davranış ve tutumuyla bu göreve layık olduğunu belli ediyordu; ama yüzü solgundu ve babasından miras kalan yeşil taşlı büyük mühür yüzüğün parladığı el, siyah ceketinin kollukları kadar beyazdı. Solgun, kuru ve buz gibi elleri vardı. Üstünde mavi çizgiler oluşmuş bakımlı ellerinde, belli anlarda ve bazı sinirli ve bilinçsiz davranışlarda reddedici bir hareket, insanı ürküten bir tuhaflık gözleniyordu. Narin yapılı olsalar da, oldukça geniş ve taşralılara özgü bu eller, Buddenbrook’ların ellerine hiç benzemiyor ve onlara yakışmıyordu. Tom’un ilk işi, demir tel kafesin arkasında yanan sobanın sıcaklığının salona da gelmesini sağlamak için Doğa Manzaralı Tablolar Odası’nın kapısını açmak oldu.</p>
			<p>Daha sonra Konsül Kröger’le el sıkıştı ve masaya, Herr Marcus’un tam karşısına oturdu; bu sırada bakışlarını kız kardeşi Tony’ye çevirerek kalkık kaşlarıyla yüzüne tuhaf tuhaf baktı. Ama Tony, başını geriye atıp çenesinin üstüne doğru öyle bir indirdi ki, Thomas onun toplantıda hazır bulunmasına karşı bir şey söylemeye cesaret edemedi.</p>
			<p>Justus Kröger, “Sana ‘Herr Konsül’ diyemeyecek miyiz hâlâ?” diye sordu. “Hollandalılar senin temsilcileri olmanı boşuna mı bekliyorlar, koca Tom?”</p>
			<p>“Evet, amca; bunu ben de isterdim... Konsüllüğü ve diğer bazı görevleri hemen üzerime alabilirdim, ama bu işler için biraz genç olduğumu düşünüyorum. Gotthold amcamla konuştum, o bunu seve seve kabul etti.”</p>
			<p>“Çok iyi etmişsin, sevgili yeğenim. Çok diplomatça... çok kibar bir davranış.”</p>
			<p>Frau Konsül, “Herr Marcus, çok sevgili Herr Marcus!” dedi ve ona elini uzattı. “Buraya gelmenizi ben rica ettim... Neden çağrıldığınızı sanırım biliyorsunuzdur, bizimle aynı görüşte olduğunuzdan eminim. Merhum kocamın son isteklerinden biri de, hepimizin takdirini kazanan özverili çalışmalarınızı, onun ölümünden sonra yabancı bir memur olarak değil, şirketin bir ortağı olarak sürdürmenizdi...”</p>
			<p>Herr Marcus, “Elbette, Frau Konsül, elbette,” dedi. “Şahsıma gösterdiğiniz bu teveccühü büyük bir şükranla karşıladığımı bilmenizi isterim, ancak benim şirkete koyacak sermayem yok denecek kadar az. Sizin ve saygıdeğer oğlunuzun sunduğu bu öneriyi en içten teşekkürlerimle kabul ettiğimi Tanrı’nın ve herkesin önünde belirtmek isterim.”</p>
			<p>“Peki Marcus, bana gerçekten çok ağır gelecek bu büyük sorumluluğun bir kısmını üzerimden almaya hazır olduğunuz için ben de size içtenlikle teşekkür ederim.” Thomas bunu söylerken elini masanın üstünden yeni iş ortağına uzattı, aslında bütün bunlar bir formaliteydi, iki ortak çoktan anlaşmıştı.</p>
			<p>Konsül Kröger, “Ama ortaklık işi bazen ters de tepebilir, çıkarılacak söylentiler aranızdaki ilişkiyi bozabilir!” dedi. “Haydi bakalım çocuklar, vasiyetnamenin koşullarını gözden geçirelim. Ben burada vasisi olduğum çocuğun drahoması için bulunuyorum. Gerisi beni ilgilendirmiyor. Bethsy, vasiyetnamenin bir kopyası var mı sende? Bir hesap yaptın mı Tom?”</p>
			<p>Tom, “Kafamda hesapladım her şeyi,” dedi ve altın kalemini masanın üzerinde ileri geri hareket ettirirken geriye yaslandı, Doğa Manzaralı Tablolar Odası’na bir göz atarak şirketin durumu hakkında bilgi vermeye başladı.</p>
			<p>Konsül’ün bıraktığı para sanıldığından daha çoktu. Büyük kızına verdiği drahoma kuşkusuz kaybedilmiş bir paraydı. 1851’de Bremen’de yaşanan iflas olayı dolayısıyla şirketin uğradığı kayıp çok büyük olmuştu. 1848 ve şu içinde yaşadığımız 1855 yılı da huzursuzlukları ve savaş söylentileriyle büyük kayıplara yol açmıştı. Ama Kröger’lerin miras olarak bıraktığı 400.000 marktan oğulları Justus daha önce epeyce harcama yaptığı için, ellerine ancak 300.000 mark geçmişti. Johann Buddenbrook bütün tüccarlar gibi sürekli yakındığı halde, kayıplar düşülünce, on beş yılın kazancı yine de 30.000 taler olmuştu. Bu durumda şirketin sermayesi gayri menkuller hariç olmak üzere, yuvarlak hesap, 750.000  marktı.</p>
			<p>Şirketin durumu hakkında epeyce bilgi sahibi olan Thomas bile, babasının bu kadar parası olduğunu tahmin etmiyordu. Frau Konsül bu parayı büyük bir şükran duygusuyla karşılarken Tony’nin saygılı ve boş bakışlarında ürkütücü bir kuşku belirtisi vardı. “Bu çok para mı? Çok para mı gerçekten? Biz de zengin miyiz artık?” dedi. Kafası biraz karışmış olan Herr Marcus, ağır ağır ellerini ovuştururken Thomas, kendisinin ifade ettiği bu rakamları, biraz rahatsız edici bir gururla karşıladı; mutlu olmaktan çok mutsuzluk gibi bir şey hissediyordu içinde. </p>
			<p>Heyecandan kısılmış sesiyle ve elleri titreyerek, “Şimdiye kadar bir milyonumuz olmalıydı!” dedi. “Büyükbabam parlak günlerinde 900.000 marklık bir birikime ulaşmıştı. O zamandan beri bunca çaba, nice parlak başarı ve zaman zaman gerçekleştirdiğimiz nice olumlu işler! Annemin getirdiği drahoma! Annemin mirası! Ah, şu sürekli parçalanmalar... Ne yapalım, eşyanın tabiatı böyle işte; şu anda yalnızca şirketten söz ediyor ve ailemle çok az ilgileniyorsam, beni bağışlayın... Bu drahomalar, Gotthold amcaya ve Frankfurt’taki halamıza yapılan ödemeler, şirket kasasından çekilen yüz binler... Bütün bunlar o tarihte şirketin patronunun yalnızca ‘iki’ kardeşine ödenmişti... Kısacası, yapmamız gereken çok şey var Marcus!”</p>
			<p>İş, başarı, iktidar özlemi ve refahı yakalama hırsı bir an gözlerinde tüm şiddetiyle parladı. Şirketin ve köklü ailesinin itibarını koruyabilecek mi, diye herkesin gözlerini kendisine çevirdiğini hissediyordu. Borsada karşılaştığı ve kendisine kuşkulu ve biraz da alaycı gözlerle bakan işadamlarının yüzlerinden, “Bu işlerin üstesinden gelebilecek misin oğlum?” sorusunu okur gibi oluyordu. “Başaracağım!” diye düşündü. </p>
			<p>Friedrich Wilhelm Marcus, düşünceli düşünceli ellerini ovuştururken Justus Kröger, “Soğukkanlı olmalısın, koca Tom!” dedi.  “Büyükbabanın Prusya Ordusu’na mal sevk ettiği günler gerilerde kaldı...”</p>
			<p>Daha sonra vasiyetnamenin hükümleri üzerine ayrıntılı bir görüşme başladı. Hepsinin katıldığı bu görüşmede Konsül Kröger, Thomas’tan sürekli olarak, “Bundan böyle şirketi yönetecek haşmetli prens,” diye söz ederek neşeli ruh halini açığa vuruyordu. “Taşınmaz mal olarak silolar, aile geleneğine uygun olarak kuşkusuz prensin emrinde olacaktır,” dedi. </p>
			<p>Sonunda, her şeyin mümkün olduğunca birlik ve beraberlik içinde götürülmesine, Frau Elisabeth Buddenbrook’un başlıca mirasçı sayılmasına ve ailenin bütün servetinin şirkete bırakılmasına karar verildi ve Herr Marcus da işletmeye ortaklık payı olarak 120.000 mark koyduğunu herkesin önünde belirtti. Thomas için şimdilik 50.000 marklık ayrı bir sermaye öngörüldü ve aynı miktar, bir iş kurması durumunda Christian için de verilecekti. Vasiyetnamenin, “Sevgili küçük kızım Clara’ya, evlenmesi durumunda verilecek drahomanın saptanmasını çok sevgili eşime bırakıyorum” maddesi okununca, Justus Kröger birden pek ilgilendi. Koltuğuna yaslanıp bacak bacak üstüne atarak ve elleriyle bıyıklarını yukarıya doğru burarak, “100.000 olsun!” diye önerdi. Bir kıyak yapmak istemişti kendi kendine. Ama bu miktar sonunda 80.000 mark olarak saptandı.</p>
			<p>Vasiyetnamede ayrıca, “Çok sevgili büyük kızım Antonie’nin yeniden evlenmesi durumunda, ilk evliliğinde ödenen 80.000 mark göz önünde bulundurularak en çok 17.000 taler drahoma ödenecek” diye yazılıydı.</p>
			<p>Frau Antonie bunu duyduktan sonra, heyecanlı olduğu kadar zarif hareketlerle elbisesinin kollarını geriye itmek için kolunu öne doğru hareket ettirdi ve gözlerini tavana dikerek, “Ah, Grünlich ah!” Küçük bir trampet vuruşunu anımsatan sesi, onu savaşa davet eder gibiydi. “O adamla ilgili bilginiz var mı Herr Marcus?” diye sordu. “Güzel bir gün öğleden sonra bahçemizde... büyük kapının önünde oturuyorduk... Bizim evin kapısını bilirsiniz, Herr Marcus. Tahmin et bakalım, kim geldi? Altın sarısı favori sakallı bir adam... bir dolandırıcı, bir sahtekâr!..”</p>
			<p>“Evet, öyle,” dedi Thomas. “Ama Herr Grünlich’i daha sonra konuşalım, olur mu?”</p>
			<p>“Peki, peki. Ama bana hak vereceksin Tom. Sen akıllı bir adamsın, ama ben de deneyim kazandım artık, kısa zaman öncesine kadar aptal bir kızdım. Hayatta her şeyin dürüstlükle ve doğrulukla kazanılmadığını bilmiyordum...”</p>
			<p>Tom, “Evet,” dedi ve devam etti. Vasiyetnameyle ilgili ayrıntılara girildi, ailenin büyük Kutsal Kitap’ı, Konsül’ün pırlanta düğmeleri ve daha pek çok şey hakkında bilgi edinildi. Justus Kröger ve Herr Marcus akşam yemeğine kaldılar.</p>
		</div>
	</div>
  </body>
</html>