<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>4</h1>
		<p>Kapının çıngırağı çalınca Frau Grünlich koridora bakmak için yeni alışkanlığıyla hemen merdiven sahanlığına çıktı ve beyaz boyalı tırabzandan sarkıp aşağıya baktı. Kapı açılır açılmaz ani bir hamleyle daha da eğilip kendini geriye çekmesi ve bir eliyle mendilini ağzına tutup öteki eliyle de eteklerini toplayarak üst kata çıkıvermesi bir oldu. İkinci kata çıkan merdivende karşılaştığı Matmazel Jungmann’a kısık bir sesle bir şeyler fısıldadı, Ida da sevincinden heyecanlanarak Polonya diliyle kulağa, “<em>Meiboschekochhanme!</em>” gibi gelen bir şeyler söyledi. </p>
		<p>Tam bu sırada Frau Buddenbrook, Doğa Manzaralı Tablolar Odası’nda oturuyordu; elindeki iki büyük ahşap tığla bir atkı ya da örtü ya da örtüye benzer bir şey örüyordu. Öğle öncesiydi ve saat on birdi. </p>
		<p>Hizmetçi kız aceleyle sütunlu holden geçti, camlı kapıyı tıklattı ve ördek gibi paytak paytak yürüyerek içeriye girip Frau Konsül Buddenbrook’a bir kartvizit uzattı. Frau Buddenbrook kartviziti aldı, gözlüğünü düzeltti –el işiyle uğraşırken gözlük takardı hep– ve okudu. Sonra başını yeniden kaldırıp hizmetçi kızın kıpkırmızı olmuş yüzüne baktı, kartı bir kez daha okudu ve başını kaldırıp hizmetçi kızın yüzüne yeniden baktı. Sonunda dostça, ama kararlı bir tavırla, “Bu ne demek oluyor kızım? Söylesene, ne anlama geliyor bu?” dedi.</p>
		<p>Kartvizitin üzerinde X. Noppe &amp; Ortağı Şirketi’nin adı yazılıydı. Ancak hem X. Noppe hem de “ve” anlamına gelen “&amp;” işareti mavi uçlu kuru boya kalemle öylesine karalanmıştı ki, geriye sadece “Ortağı” sözcüğü kalmıştı.</p>
		<p>“Evet, Frau Konsül,” dedi hizmetçi kız, “dışarıda bir beyefendi var, ama Almanca konuşmuyor ve daha çok bir salyangoza benziyor.”</p>
		<p>Frau Buddenbrook, “Beyefendiyi buyur et,” dedi, çünkü dışarıda kabul edilmeyi bekleyen adamın, kartvizitin üstünde “Ortağı” diye yazılı olan kişi olduğunu anlamıştı. Kız odadan çıktı, camlı kapıyı yeniden açtı ve tıknaz bir adamı içeriye aldı; adam odanın loş ışığında bir an durup sözcükleri yaya yaya Bavyera ağzıyla, “Saygılarımı sunarım,” dedi.</p>
		<p>“Günaydın!” dedi Frau Buddenbrook. “Buyurun lütfen!” Bunu söylerken elini kanepenin oturma yerine dayayarak hafifçe doğruldu, çünkü bütünüyle ayağa kalkmasının gerekip gerekmediğini kestirememişti.</p>
		<p>Gelen beyefendi neşeli neşeli şarkı söyler gibi ve sözcükleri yayarak, “Memnuniyetle,” dedi ve nazikçe eğilerek ileriye doğru iki adım attı ve yeniden durup bir şey arıyormuş gibi çevresine bakındı; belki oturacak bir yer, belki de şapkasını ve bastonunu bırakacak bir yer arıyordu, çünkü şapkasını da, bir pençeyi andıran kemik başlı beyaz bastonunu da yanında getirmişti odaya.</p>
		<p>Beyefendi kırk yaşlarında biriydi. Kolları ve bacakları kısa ve vücudu tıknazdı, üzerinde kahverengi loden kumaşından yapılmış önü açık bir ceket vardı; ceketin içine giydiği çiçek desenli açık renk kumaştan yelek, öne fırlayan göbeğini yumuşak bir kabartı şeklinde örtüyordu ve yeleğe takılı altın saat zincirin ucunda bir demet buket parlıyordu; çok sayıda boynuz, kemik ve mercan süslerden oluşan bir buket. Rengini belli etmeyen grimsi yeşil pantolonunun paçaları çok kısaydı ve alışılmamış sertlikte bir kumaştan yapılmışlardı sanki; zira kısa konçlu geniş çizmelerini çevreleyen paçalarda hiçbir kırışıklık yoktu, boru gibiydiler. Dudaklarının üstünden aşağıya doğru püskül gibi sarkan açık sarı seyrek bıyıkları, oldukça iri telli ve darmadağınık saçları, yusyuvarlak kafası ve basık burnuyla bir fok balığını anımsatıyordu. Yabancı beyefendinin çenesiyle altdudağının arasını örten ufacık sakalı, bıyığının aksine kılları sert bir fırça gibiydi. Yanakları aşırı tombul ve yağlıydı; öylesine şişmişlerdi ki, gözkapaklarına kadar dayanmışlar ve gözlerini sıkıştırarak birer açık mavi ince yarık haline dönüştürmüşler ve çevresinde kırışıklıklar oluşturmuşlardı. Şiş şiş ve tuhaf görünen bu yüze öfke, dürüstlük, sakarlık ve iyi yüreklilik karışımı bir ifade veriyordu. Küçük çenesinin altından ince beyaz boyunbağına doğru dik bir çizgi uzanıyordu. Guatrlı boyunları anımsatan bu çizgi, sert bir yakalığın takılmasına izin vermezdi. Yüzün alt kısmı ve boynu, kafasının arkası ve ensesi, yanakları ve burnu, bunların hepsi de oldukça biçimsiz ve yağ kaplamış olarak iç içe geçiyorlardı. Yüzündeki şişliklerden dolayı cildi aşırı gerilmişti ve kulak memelerinin başladığı yerde ve burnunun iki yanında kızarıklık ve çatlaklar oluşmuştu. Kısa parmaklı, beyaz ve tombul ellerinin birinde bastonunu, diğerinde de keçi yeleleriyle süslenmiş yeşil bir Tirol şapkası tutuyordu.</p>
		<p>Frau Konsül Buddenbrook, nazik, ama kararlı bir tavırla, “Size nasıl yardımcı olabilirim?” diye sordu.</p>
		<p>Yabancı adam kararlı bir hareketle şapkasını ve bastonunu armonyumun kapağının üstüne bırakıp boşalan ellerini keyifle ovuşturdu, açık renkli şiş gözleriyle Frau Buddenbrook’a dostça bakarak, “Saygıdeğer hanımefendinin kartvizit için beni bağışlamasını dilerim,” diye söze başladı. “Adım Permaneder, Münihli Alois Permaneder. Saygıdeğer hanımefendi, adımı daha önce kızınız hanımefendiden duymuştur belki.”</p>
		<p>Bütün bunları yüksek sesle ve oldukça kaba bir vurgulamayla, heceleri sıkça birleştirerek konuştuğu kaba şivesiyle ve çekik gözlerini “birbirimizin yabancısı değiliz” demek ister gibi kırpıştırarak söyledi.</p>
		<p>Frau Buddenbrook da bu arada tamamen ayağa kalkmıştı, başını hafifçe yana eğip ellerini uzatarak ona doğru yürüdü.</p>
		<p>“Herr Permaneder! Sizsiniz demek! Kızım elbette sizden söz etti bana. Tony, Münih’te kaldığı sırada hoş ve neşeli vakit geçirmesi için ona çok yardımcı olduğunuzu biliyorum... Söyleyin bakalım, buraya hangi rüzgâr attı sizi?”</p>
		<p>Herr Permaneder, Frau Buddenbrook’un nazikçe işaret ettiği koltuğa otururken, “Ya, şaşırırsınız işte böyle!” diyerek kısa ve kalın baldırlarını keyifli keyifli ovalamaya başladı.</p>
		<p>Frau Buddenbrook, “Ne istemiştiniz?” diye sordu.</p>
		<p>Herr Permaneder dizlerini ovalamayı bırakarak, “Ya, çok şaşırdınız değil mi?” diye devam etti.</p>
		<p>Frau Konsül Buddenbrook yine pek bir şey anlamadan, “Çok güzel!” dedi ve zorlama bir gülümsemeyle ellerini dizlerinin üstünde tutarak arkasına yaslandı.</p>
		<p>Ancak Herr Permaneder durumu fark etti, öne doğru eğildi ve Tanrı bilir hangi nedenden eliyle havada daireler çizerek, “Evet, saygıdeğer hanımefendi bu duruma şaşırmıştır elbette!” dedi.</p>
		<p>Frau Buddenbrook neşeli bir şekilde, “Evet, sevgili Herr Permaneder, çok doğru!” diye yanıt verdi ona. Daha sonra ikisi de bir süre sustu. Suskunluğu gidermek için Herr Permaneder dizlerini işaret edip derin bir iç çekerek, “Bunlarla başım dertte!” dedi.</p>
		<p>Frau Buddenbrook açık renkli gözlerini biraz yana kaçırarak, “Hm... ne istemiştiniz?..” diye yeniden sordu.</p>
		<p>Herr Permaneder yüksek sesle ve kaba bir ağızla, “Bunlarla başım dertte!” diye tekrarladı. </p>
		<p>Frau Buddenbrook, “Evet, rahatsız edici bir durum,” diyerek onu teselli etti ve böylece bu konu da halledilmiş oldu.</p>
		<p>“Sevgili bayımızı ta buralara kadar getiren şeyin ne olduğunu öğrenmeme izin var mı acaba?” diye devam etti Frau Konsül. “Münih’ten buraya oldukça uzun bir yolculuk yapmak gerekiyor...”</p>
		<p>Herr Permaneder küçücük elini havada dolaştırarak, “İş için!” dedi, “Walkmühle’deki bira fabrikasıyla ilgili olarak halletmem gereken küçük bir işim vardı saygıdeğer hanımefendi!”</p>
		<p>Frau Buddenbrook nazik bir biçimde, “Ah, sahi, siz şerbetçiotu ticaretiyle uğraşıyordunuz! Şirketinizin adı ‘Noppe ve Ortağı’ydı, değil mi sevgili Herr Permaneder? İnanın, oğlum Thomas Buddenbrook’tan şirketiniz hakkında çok güzel şeyler duydum,” dedi.</p>
		<p>Ancak Herr Permaneder buna itiraz etti:</p>
		<p>“Evet, doğru, ama şimdi söz konusu olan bu değil. Söz konusu olan şey, benim uzun zamandır siz saygıdeğer hanımefendiyi ziyaret etmek ve Madam Grünlich’i yeniden görmek istememdi! Sanırım bu durum uzun bir yolculuğu göze almak için yeterli bir nedendir!”</p>
		<p>Frau Buddenbrook elini tekrar Herr Permaneder’e uzattı ve içtenlikle, “Teşekkür ederim!” dedi. “Ama şimdi kızıma haber vermek gerekiyor!” diyerek ayağa kalktı ve cam kapının yanında asılı duran üstü işlemeli çıngırak kordonuna doğru yürüdü.</p>
		<p>Herr Permaneder, “Tanrım, buna ne kadar çok sevinirim!” dedi yüksek sesle ve üstünde oturduğu koltuğu kapıya doğru çevirdi.</p>
		<p>Frau Konsül Buddenbrook hizmetçi kızı yanına çağırarak, “Madam Grünlich’ten aşağıya inmesini rica et yavrum!” diye emretti.</p>
		<p>Sonra yeniden kanepesine döndü, Herr Permaneder de koltuğunu yine eski yerine çevirdi.</p>
		<p>Herr Permaneder duvar kâğıtlarına, yazı masasının üstünde duran Sèvres porseleni mürekkep hokkasına ve mobilyalara dalgın dalgın bakarak, “Ne kadar da çok sevinirim,” diye tekrarladı. Sonra birkaç kez, “Tanrım, bu ne dert böyle!.. Gerçekten de can sıkıcı bir durum!” diyerek dizlerini ovaladı ve gözle görülür bir neden olmadan derin derin iç çekti. Bu durum aşağı yukarı Madam Grünlich’in gelmesine kadar sürdü.</p>
		<p>Tony Grünlich aşağıya inmeden önce biraz süslendi, üstüne iyi oturan açık renk bir bluz giymiş, saçlarını düzeltmişti. Yüzü her zamankinden daha taze ve güzeldi. Dilinin ucunu ağzının bir köşesinde anlamlı anlamlı dolaştırıyordu.</p>
		<p>Tony’nin içeri girmesiyle Herr Permaneder’in yerinden fırlayıp inanılmaz bir coşkuyla ona koşması bir oldu. Heyecanlı olduğu her halinden belliydi.</p>
		<p>Tony’nin ellerini tuttu, sallamaya başladı ve yüksek sesle, “Aa, bakın hele, işte Frau Grünlich karşımda,” dedi. “Merhaba! Görmeyeli nasılsınız? Neler yapıyorsunuz? Aman Tanrım, nasıl sevindim bilemezsiniz. Bizim güzel Münihimiz’i ve doğamızı hiç hatırladınız mı? Birlikte ne kadar da çok eğlenmiştik, değil mi! Tanrım, inanılır gibi değil, bak şimdi yine birlikteyiz! Kimin aklına gelirdi ki!..” Tony de onu neşeli bir biçimde selamladı ve bir sandalye çekip yanına oturdu; Münih’te geçirdikleri günler hakkında sohbet etmeye başladılar. Sohbet herhangi bir engellemeyle karşılaşılmadan sürüp gidiyordu. Frau Buddenbrook konuşmaları izliyor ve hoşlandığını belli etmek ve onu cesaretlendirmek için başını sallıyor ve arada bir de Herr Permaneder’in bazı sözlerini yazılı Almancaya çeviriyordu ve bunu her yapışında konuşulanları anlamış olmanın verdiği keyifle arkasına yaslanıyordu.</p>
		<p>Herr Permaneder buraya gelmesinin nedenini Frau Antonie Grünlich’e de açıklamak zorunda kaldı, ancak bira fabrikasıyla ilgili işinden söz ederken, aslında bunu hiç önemsemediği öylesine belli oluyordu ki, sanki kentte yapacak hiçbir işi yokmuş sanırdı insan. Frau Buddenbrook’a ikinci kızı ve oğulları hakkında sorular sordu. Clara ve Christian’ın burada bulunmamalarına çok üzüldüğünü söyledi, çünkü ailenin tümünü yakından tanımak istemişti.</p>
		<p>Kentte ne kadar kalacağı konusunda kesin bir şey söylemedi. Frau Buddenbrook, “Oğlum neredeyse gelir kahvaltıya, Herr Permaneder; birlikte tereyağlı ekmek yiyerek bizi sevindirmez misiniz?” diye sorunca, sanki bu soruyu bekliyormuş gibi büyük bir istekle daveti kabul etti.</p>
		<p>Konsül Thomas Buddenbrook geldi ve kahvaltı odasının boş olduğunu gördü. Üzerinde iş kıyafeti vardı, biraz yorgundu ve işi başından aşkındı, çabucak bir şeyler atıştırmak istediğini hatırlatmak için yukarıya çıktı. Ancak saatinin kordonunda aşırı derecede süsler sallanan ve loden ceket giymiş olan konuğun alışılmadık görüntüsünü ve armonyumun üstündeki keçi tüylü şapkasını fark eder etmez, nazik bir tavırla başını kaldırdı ve Frau Antonie’nin ağzından pek çok kez duymuş olduğu isim söylenir söylenmez, kız kardeşine şöyle bir baktı ve Herr Permaneder’i son derece içten selamladı. Thomas oturmadı. Hemen Matmazel Jungmann’ın kahvaltı masasını hazırladığı ve semaverin fokurdadığı ara kata inildi. Semaver, Rahip Tiburtius ve eşinin armağan ettiği gerçek bir semaverdi. </p>
		<p>Herr Permaneder masadaki yerine otururken masanın üzerindeki soğuk büfenin zenginliğine göz gezdirip, “Seçim yapmayı da çok kolaylaştırıyorsunuz!” dedi... Biriyle konuşurken masum bir yüz ifadesiyle Almancadaki ikinci tekil şahsın çoğul ekiyle hitap ediyordu.</p>
		<p>Thomas Buddenbrook, “Herr Permaneder, sizin oraların ünlü birasına pek benzemese de, içimi bizim buralarınkinden daha iyidir,” diyerek bu saatte kendisinin de severek içtiği kalın kahverengi köpüklü Porter marka İngiliz birasını konuğunun bardağına doldurdu. </p>
		<p>Herr Permaneder, ağzında bir şeyler çiğneyerek, “Teşekkür ederim sayın dostum!” dedi ve Matmazel Jungmann’ın dehşetle kendisini izlediğini fark etmedi. Ancak İngiliz birasından öylesine isteksiz içiyordu ki, Frau Konsül Buddenbrook aşağı kattan bir şişe Bouteille marka kırmızı şarap getirtti ve Bavyeralı konuk canlanarak yeniden Frau Grünlich’le sohbet etmeye başladı. Göbeği yüzünden masadan oldukça uzak oturmuştu, bacaklarını iyice açıp tombul beyaz elli kısa kollarından birini sandalyenin arkalığından aşağıya sarkıtırken fok balığı bıyıklı kocaman başını biraz yana eğmiş, Tony’nin söylediklerini ve verdiği yanıtları, yüzünde insanı sinir eden bir rahatlıkla ve çekik gözlerini kırpıştırarak dinliyordu. </p>
		<p>Tony, Herr Permaneder pek beceremediği için onun balığını ayıklamasına yardım ediyor ve bir yandan da hayatla ilgili şuradan buradan konuşmaktan geri kalmıyordu.</p>
		<p>“Ah, Herr Permaneder, hayatta güzel ve iyi şeyler ne çabuk geçiyor!” dedi Tony, lafı Münih’e getirdi ve elindeki çatalı ve bıçağı bir an için masaya bırakıp sert bir ifadeyle bakışlarını tavanda dolaştırdı. Ayrıca arada bir de Bavyera ağzıyla konuşmayı denedi, ancak denemesi eğlenceli olduğu kadar da başarısızdı.</p>
		<p>Yemekteyken kapı tıklatıldı ve büro işlerini öğrenen çırak bir telgraf getirdi. Konsül Buddenbrook telgrafı okurken parmaklarını ağır ağır bıyıklarının arasında dolaştırıyordu telgraf metninin içeriği ile çok ilgilendiği belli olmasına karşın neşeli bir ses tonuyla, “İşler nasıl, Herr Permaneder?” diye sordu.</p>
		<p>Sonra çırağa dönerek, “Tamam çocuğum!” dedi ve o da hemen oradan uzaklaştı.</p>
		<p>Herr Permaneder, “Benim işler mi dostum?” diye yanıt verdi ve öteki kolunu da sandalyenin arkalığından aşağı sarkıtarak tüm hantallığıyla o kalın ve kaskatı boynunu Thomas’tan yana çevirdi. “Söylenecek fazla bir şey yok, ne olsun, uğraşıp gidiyoruz işte! Biliyorsunuz, Münih,” Permaneder kendi memleketinin adını öyle bir biçimde söylüyordu ki, neyi kastettiğini insan sadece tahmin edebilirdi, “Münih bir iş kenti değil... Herkes rahatını ve birasını düşünüyor... Öyle yemekte telgraf filan okumazlar bizim orada... Lanet olsun, orada değişik bir çalışma biçimi var!.. Teşekkür ederim, bir kadeh daha alırım. Maalesef böyle işte! Ortağım Noppe hep Nürnberg’e gitmek istemiştir; çünkü orada hem borsa var hem de girişimci ruh... Ama ben Münihimiz’i bırakamam... Bu asla mümkün değil! Zor bir durum!.. Bir kere her yerde abuk sabuk rekabet türedi... ve ihracat da acınacak durumda... Yakında Ruslar bile şerbetçiotu yetiştirmeye başlayacaklar...”</p>
		<p>Permaneder, Konsül Buddenbrook’a şöyle bir baktı ve, “Aslında benim yakınacak bir durumum yok, dostum,” dedi. “İşlerimiz oldukça iyi sayılır! Sizin de bildiğiniz gibi Niederpaur’un müdürlüğünü yaptığı çok ortaklı bira fabrikasından oldukça iyi para kazanıyoruz. Burası önce çok az ortaklı bir işletmeydi, ancak biz onlara kredi ve peşin para verdik... yüzde dört faizle ve ipotek etme koşuluyla... binalarını büyütebilsinler diye. Ama şimdi işe dört elle sarılıyorlar ve yıllık satışımız ve gelirimiz örtüşüyor sayılır!” diyerek sözünü bitirdi. Kendisine sunulan sigara ve puroları nazik bir biçimde geri çevirdi ve izin isteyerek cebinden çıkardığı boynuz başlı uzunca piposunu yakıp çevresini duman içinde bırakarak Konsül Buddenbrook’la bir iş sohbetine başladı, sohbet daha sonra siyasi konulara kaydı ve Herr Permaneder, Bavyera ve Prusya ilişkilerinden, Kral Maximillian ve İmparator Napoléon’dan söz açtı. Konuşmasının bazı yerlerinde hiç anlaşılmayan deyimler kullanıyor ve konuşma içinde yaptığı duraksamalarda anlaşılmaz bir nedenle iç çekerek, “Tanrım, bu nasıl bir koşuşturmadır!” ya da, “İşte böyle bir sürü hikâye!” gibi şeyler söylüyordu... </p>
		<p>Matmazel Jungmann şaşkınlıktan ağzındaki lokmayı çiğnemeyi unutmuş, hiç ses çıkarmadan o parlak kahverengi gözleriyle yabancı konuğun yüzüne bakıyordu; alışkanlığından masanın üstüne hep dikey olarak tuttuğu çatal ve bıçağı hafifçe ileri geri oynatıyordu. Böyle bir konuşma biçimine bu evde hiç tanık olmamışlardı, bu eve hiç böylesine pipo kokusu yayılmamıştı, böylesine vurdumduymaz ve patavatsız patavatsız konuşan bir konuğu daha önce hiç görmemişlerdi. Frau Konsül Buddenbrook, küçücük bir Protestan cemaatinin Katolikler arasında uğradığı dışlanma konusunda endişelerini dile getirerek bilgi aldıktan sonra, dostça bir tavırla konuyla ilgili görüşlerini ısrarla vurguladı, Tony’nin yemek süresince dalgın ve tedirgin hali gözlerden kaçmıyordu. Ama Konsül Thomas Buddenbrook çok keyifliydi, hatta annesini bir şişe daha kırmızı şarap getirtmeye razı etti ve Herr Parmaneder’i Breiten Caddesi’ndeki evine davet ederek, eşinin kendisini tanımaktan çok memnun olacağını söyledi.</p>
		<p>Şerbetçiotu tüccarı tam üç saat sonra gitme hazırlıklarına başladı, piposunu boşalttı, bardağındaki şarabı bitirdi, dizlerini ovalayarak, “Lanet olsun!” dedi ve ayağa kalktı.</p>
		<p>“Sizleri tanımış olmaktan büyük onur duydum, saygıdeğer Hanımefendi... Hoşça kalın. Hoşça kalın Frau Grünlich, hoşça kalın Herr Buddenbrook... İyi günler Matmazel.” Onun bu sözlerini duyan Ida Jungmann dehşet içinde yerinden fırladı. Yüzü sapsarı kesilmişti. Herr Permaneder, odadan dışarı çıkmak üzereyken kendisine, “İyi günler,” demişti!..</p>
		<p>Frau Konsül Buddenbrook ve oğlu birbirlerinin yüzüne baktı. Herr Permaneder, Trave Irmağı kıyısındaki mütevazı bir otelde kaldığını ve şimdi oraya gideceğini söylemişti.</p>
		<p>Yaşlı Frau Konsül Buddenbrook, Herr Permaneder’e yaklaşarak, “Kızımın Münihli arkadaşı ve kocası buraya çok uzak... Yakın zamanda gösterdikleri konukseverliğin karşılığını verme fırsatı bulacağımızı sanmıyorum. Ama siz, sevgili Permaneder, güzel şehrimizde kaldığınız sürece bizde kalırsanız bizi çok sevindirmiş olursunuz... Sizi bütün içtenliğimizle konuk etmek isterdik...”</p>
		<p>Frau Konsül ona elini uzattı ve Herr Permaneder daveti hemen kabul etti; daha önce kahvaltı teklifini kabul edişi gibi yine hemen ve sanki dünden razıymış gibi her iki kadının elini öpüp Doğa Manzaralı Tablolar Odası’na bıraktığı şapkasını ve bastonunu aldıktan sonra, valizini göndertip kentteki işlerini de bitirince saat dörtte yine burada olacağına söz verdi. Thomas Buddenbrook onunla birlikte kapıya kadar indi.</p>
		<p>Çıkış kapısında durdu, bir kere daha geriye döndü ve coşku dolu bakışlarla başını sallayarak Bavyera lehçesiyle, “Söylediklerime alınmayın sevgili dostum,” dedi. Ama çok yaman bir kız kardeşiniz var! Hoşça kalın, Tanrı sizi korusun!” Sonra başını sallaya sallaya uzaklaştı.</p>
		<p>Konsül Buddenbrook yeniden yukarı çıkıp hanımlara bakmadan edemedi. Ida Jungmann, koridora açılan odalardan birini Münihli konuk için hazırlamak üzere elinde yatak çarşaflarıyla koşuşturmaya başlamıştı bile. </p>
		<p>Frau Konsül hâlâ kahvaltı masasında oturuyordu, açık renkli gözlerini tavandaki bir noktaya dikmiş, beyaz parmaklarıyla sofra örtüsüne hafif hafif vuruyordu. Pencerenin kenarında oturmakta olan Tony, kollarını kavuşturmuş, sağına soluna bakmadan ileriyi seyrediyordu, bakışlarında ciddiyet ve biraz da sert bir anlatım vardı. Odada bir sessizlik oldu.</p>
		<p>Thomas Buddenbrook kapının eşiğinde dururken üstünde troyka resmi bulunan tabakasından bir sigara aldı ve, “Peki, şimdi ne olacak?” diye sordu. Gülmekten omuzları inip kalkıyordu. </p>
		<p>Frau Konsül, “Hoş bir adam,” diye yanıt verdi sessizce.</p>
		<p>“Ben de tıpkı sizin gibi düşünüyorum!” dedi Thomas Buddenbrook; ne düşündüğünü gerçekten öğrenmek istermiş gibi, çabucak ve alaylı bir yüz ifadesiyle kız kardeşine döndü. Ama Tony yanıt vermedi, hep ileri doğru bakıyordu.</p>
		<p>Frau Konsül biraz da kaygıyla, “Ama ikide bir söylediği şu ‘lanet olsun’ sözlerini bir bıraksa çok iyi olur, Tom,” diye devam etti. “Anladığım kadarıyla, bir biçimde Kutsal Ruh’tan ve kutsal haçtan yakınıyor...”</p>
		<p>“Ah, bunun bir önemi yok anne. Kötü bir düşüncesi yok bunu söylerken...” </p>
		<p>“Ama Tom, davranışlarında biraz kabalık yok mu, ne dersin?” </p>
		<p>Konsül Buddenbrook, “Evet, ama Güney Almanyalılar böyledir işte!” dedi. Sigarasının dumanını odanın içine doğru üfleyerek annesine gülümsedi ve bakışlarını gizli gizli Tony’nin üstünde yoğunlaştırdı. Frau Konsül bunun farkında bile olmadı.</p>
		<p>“Tom, bugün Gerda’yla birlikte bize yemeğe geliyorsun, tamam mı? Bunu benim hatırım için yap.”</p>
		<p>“Seve seve anneciğim, büyük bir memnuniyetle. Doğruyu söylemek gerekirse, konuğumuzun evimizi ziyaret etmesi çok eğlenceli olacak. Sen de böyle düşünmüyor musun? Senin o din adamları konuklarından daha farklı bir adam...”</p>
		<p>“Herkesin düşüncesi kendine Tom.”</p>
		<p>“Tamam anne. Anlaştık. Şimdi gidiyorum,” dedi ve kapının tokmağını tuttu. Tony’ye dönerek, “Adamın üstünde müthiş bir etki bırakmışsın! Bundan yana hiç kuşkun olmasın! Onu geçirirken aşağıda bana ne dediğini biliyor musun? ‘Yaman bir kız kardeşin var,’ dedi. Onun söylediklerini söylüyorum sana...”</p>
		<p>Frau Grünlich bunun üzerine yüzünü kardeşine çevirdi ve yüksek sesle, “Pekâlâ, Tom... bana bunları anlatıyorsun... o bunları bana aktarmanı sana yasaklamadı elbette,” dedi. “Ama senin bunları bana aktarmanın uygun olup olmadığını pek kestiremeyeceğim. Ama şunu biliyorum ve açıkça söylüyorum ki, hayatta önemli olan, bir şeylerin nasıl söylendiği değil, gerçekten ne kastedildiği ve ne hissedildiğidir. Sen Herr Permaneder’i sözlerinle alaya alsan, onunla dalga geçsen de...”</p>
		<p>“Kimi alaya almışım ben? Kiminle dalga geçmişim? Tony, böyle bir şey benim aklımdan bile geçmedi! Nereden çıkarıyorsun bunları!..”</p>
		<p>Frau Konsül oğluna sert ve ciddi gözlerle bakarak, “Yeter Tom!” dedi. Kız kardeşine sataşmayı bırak artık, demek ister gibiydi.</p>
		<p>Thomas Buddenbrook, “Bak, darılmak yok Tony!” dedi. “Seni kızdırmak istememiştim. Şimdi izin ver gideyim de, Permaneder’in valizini almak üzere siloda çalışanlardan birini otele göndereyim... Hoşça kal!” </p>
	</div>
  </body>
</html>