<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>9</h1>
		<p>Kasım ayının sonlarına doğru bir sonbahar günüydü, gökyüzü pusluydu ve kar yağacak gibiydi. Güneş, kayan kara bulutların arasından bir çıkıyor bir kayboluyordu. Liman kentindeki kilisenin kalın duvarlarının çevresinde keskin bir kuzeydoğu rüzgârının ıslık çalarak estiği ve soğuk algınlığına yakalanmanın işten bile olmadığı soğuk günlerden biriydi. </p>
		<p>Konsül Thomas Buddenbrook, öğleye doğru “Kahvaltı Odası”na girdiğinde annesi gözlüğünü takmış, masanın başında bir kâğıdı okuyordu.</p>
		<p>Frau Konsül oğlunun yüzüne baktı ve kâğıdı ona göstermek istemiyormuş gibi iki eliyle yana iterek, “Tom, sakın korkma,” dedi, “pek hoş bir haber değil... Anlayamıyorum... Berlin’den geliyor... Bir şeyler oldu herhalde...”</p>
		<p>“Söyleyin lütfen!” dedi Thomas. Yüzünün rengi değişti ve bir an şakaklarındaki kaslar iyice belirginleşti, dişlerini sımsıkı sıkmış, üzüntüsünü belli etmemeye çalışıyordu. “Söyleyin lütfen şu hoş olmayan haberi, bekletmeden söyleyin lütfen!” demek istiyormuş gibi son derece kararlı bir tavırla keskin bir el hareketi yaptı.</p>
		<p>Açık kaşlarını çatıp uzun bıyıklarının ucundan parmağıyla yavaşça çekerken kâğıtta yazılı olanları ayakta okudu. Bu bir telgraftı:</p>
		<blockquote>
			<p>Birden telaşlanmayın. Erika’yla birlikte hemen geliyorum. Her şey bitti.</p>
			<p>Bahtsız kızınız Antonie.</p>
		</blockquote>
		<p>Konsül Buddenbrook büyük bir öfkeyle, “Hemen... hemen!” dedi ve başını hızlı hızlı sallayarak annesine baktı. “Bu ‘hemen’ sözcüğü de ne demek?..”</p>
		<p>“Öylesine bir söylem işte Tom. Hiçbir anlamı yok. Herhalde ‘ilk fırsatta’ ya da buna benzer bir şey söylemek istedi...”</p>
		<p>“Peki ama, neden Berlin’den? Tony’nin Berlin’de ne işi olabilir ki? Neden gitmiş Berlin’e?”</p>
		<p>“Bilmiyorum Tom. Ben de bir anlam verebilmiş değilim. Telgraf on dakika önce geldi. Bir şeyler oldu herhalde. Ama ne olduğunu anlamak için biraz beklememiz gerekecek. Tanrı’nın yardımıyla her şey yeniden düzelecektir. Otur oğlum, bir şeyler ye.”</p>
		<p>Thomas Buddenbrook oturdu ve ne yaptığının farkında olmadan kocaman bardağına Porter birası doldurdu. </p>
		<p>“Her şey bitti,” diye tekrarladı. “İşte bizim Antonie. Hep o çocuksu davranışlar...”</p>
		<p>Sonra sessizce yemeğini yedi ve birasını içti.</p>
		<p>Bir süre sonra Frau Konsül Buddenbrook, “Acaba,” diye sordu. “Permenader’le bir şeyler mi geçti aralarında Tom?” diye sordu.</p>
		<p>Konsül Buddenbrook başını kaldırıp annesinin yüzüne bakmadan yavaşça omuzlarını silkti. Kapıdan çıkarken kapı tokmağını tutup, “Evet anne,” dedi. “Gelmesini bekleyelim. Gece yarısı gelip seni yataktan kaldırmamak için yarın gündüz gözüyle gelecektir. Lütfen beni haberdar et...”</p>
		<p class="margin-top">Frau Konsül Buddenbrook her saat kızının gelmesini bekliyordu. Geceyi çok tedirgin geçirmişti, çıngırakla ara kattaki yan odada yatan Ida Jungmann’ı çağırdı ve biraz şekerli su istedi, uzunca bir süre yatağın içinde oturup el işi işledi. Ertesi gün öğle sonuna kadar devam etti bu korkunç bekleyiş. İkinci kahvaltı sırasında Thomas, “Tony gelecekse ancak ikindiüstü saat üçü otuz üç geçe Büchen üzerinden gelir,” dedi. Frau Konsül o saatte Doğa Manzaralı Tablolar Odası’nda pencerenin önünde oturmuş, siyah deri kaplı kapağına altın yaldızlı hurma dalı basılı bir kitabı okuyordu. </p>
		<p>Hava yine dünkü gibiydi: Soğuk, pus ve rüzgâr vardı. Tel kafesin arkasındaki dökme demir soba çıtır çıtır yanıyordu. Yaşlı Frau Buddenbrook, ne zaman bir tekerlek sesi duysa, irkilip hemen sokağa bakıyordu. Saat dört oldu ve Frau Buddenbrook dikkatini başka şeylere verip kızını neredeyse unuttuğu bir anda, zemin katta bir hareketlenme oldu... Hemen pencereye uzandı, kenarı dantel işlemeli mendiliyle camdaki yağmur damlalarını sildi: Gerçekten de bir araba duruyordu evin önünde ve biri merdivenden yukarıya çıkıyordu! </p>
		<p>Frau Buddenbrook yerinden kalkmak için her iki eliyle koltuğunun kollarına tutundu, fakat sonra aklına daha başka bir şey geldi ve tekrar yerine oturdu, “Aman Tanrım!” der gibi bir ifadeyle başını kapıya doğru çevirdi ve koşar adımlarla kendisine doğru gelen kızına baktı; Erika Grünlich de Ida Jungmann’ın elinden tutmuş, camlı kapının girişinde bekliyordu. </p>
		<p>Frau Permaneder’in üstünde yakası kürklü bir pardösü ve başında da tüllü bir fötr şapka vardı. Solgun ve sarsılmış görünüyordu, gözleri kıpkırmızı olmuştu ve küçükken ağladığında olduğu gibi üstdudağı titriyordu. Kollarını kaldırdı, tekrar bıraktı ve sonra annesinin önünde diz çöküp yüzünü yaşlı kadının eteğinin kıvrımları arasına bırakarak acı acı hıçkırmaya başladı. Bütün bunlar Tony’nin Münih’ten apar topar ve soluk soluğa uzaklaştığı izlenimini veriyordu. Bir kurtuluş olarak geldiği evlerinde, annesinin dizlerinin dibinde pek bitkin görünüyordu. Frau Konsül bir an sustu.</p>
		<p>Sonra tatlı bir serzenişle, “Tony!” dedi ve Frau Permaneder’in saçlarını tutturduğu büyük iğneyi şapkasından özenle çıkardı, şapkayı pencerenin kenarına koydu ve kızının açık kumral gür saçlarını sevgiyle okşayarak onu sakinleştirmeye çalıştı.</p>
		<p>“Ne var kızım?.. Ne oldu?”</p>
		<p>Ama sabırlı olması gerekiyordu, zira yanıt epeyce geç geldi. </p>
		<p>Frau Permaneder, “Anne... Anneciğim!” diyebildi güçlükle. Başka bir şey de söyleyemedi. </p>
		<p>Frau Konsül Buddenbrook başını camlı kapıya çevirdi. Bir eliyle kızının başını okşarken, öteki elini de parmağını ağzına koymuş, girişte ürkek ürkek bekleyen torununa uzattı. </p>
		<p>“Gel yavrum, gel yanıma da günaydın de! Büyümüş ve pek de güzelleşmişsin, Tanrı’ya şükürler olsun! Kaç yaşındasın şimdi Erika?”</p>
		<p>“On üç, büyükanne...”</p>
		<p>“Aman Tanrım! Koskoca bir hanımefendi...”</p>
		<p>Frau Buddenbrook, Tony’nin başının üstünden eğilerek küçük kızı öptü ve, “Haydi, şimdi Ida’yla git güzel çocuğum,” Biraz sonra hep birlikte yemek yiyeceğiz. İzin ver de şimdi annenle biraz hasret giderelim.”</p>
		<p>Anne ile kız baş başa kaldılar.</p>
		<p>“Tony, sevgili kızım, ağlamayı bırakmayacak mısın? Bak kızım, Tanrı bizi bir sınavdan geçiriyorsa bunu sükûnetle karşılamalıyız. Kötü kaderine razı ol, diye yazar İncil’de... Önce yukarıya, odana çıkıp biraz dinlenip kendine geldikten sonra mı inmek istersin aşağıya? Bizim iyi kalpli Jungmann odanı hazırladı... Telgrafın için teşekkür ederim. Doğruyu söylemem gerekirse bizi çok korkuttun...”</p>
		<p>Konuşmayı kesti, zira etekliğinin kıvrımları arasından boğuk boğuk ağlama sesleri yükseliyordu: </p>
		<p>“O çok kötü bir insan, anne... çok kötü bir insan o... çok kötü bir...”</p>
		<p>Frau Permaneder’in ağzından bu ağır sözlerden başka bir şey çıkmıyordu. Kendisini buna bütünüyle kaptırmış gibiydi. Bunları söylerken yüzünü annesinin kucağına iyice bastırmış ve bir yumruğunu sıkmıştı.</p>
		<p>Yaşlı anne bir süre sustuktan sonra, “Kocandan mı söz ediyorsun kızım?” diye sordu. “Böyle bir şeyi aklıma getirmemem gerektiğini biliyorum, ama daha başkasını da düşünemiyorum Tony. Permaneder seni çok mu üzdü? Ondan şikâyetin mi var?”</p>
		<p>Frau Permaneder, “Bábett!.. Bábett!..” diye haykırdı.</p>
		<p>Frau Konsül Buddenbrook, “Babette mi?” diye tekrarladı sorar gibi. Sonra koltuğuna yaslandı ve açık renkli gözlerini pencereye çevirerek dışarıyı seyretti. Söz konusu olan şeyin ne olduğunu artık biliyordu. Bir sessizlik oldu, Tony’nin giderek azalan hıçkırıklarıyla bozulan bir sessizlik.</p>
		<p>“Tony,” dedi Frau Konsül bir süre sonra, “gerçekten bir derdin olduğunu anlıyorum... Kaygılanman için bir nedenin olduğunu da... Fakat kaygını böylesine ateşli sözlerle söylemen gerekir miydi? Erika’yı yanına alıp Münih’ten buraya gelmen gerekir miydi? Benim gibi anlayışlı olmayanlar, kocana bir daha dönmeyeceğini düşünmezler mi?..”</p>
		<p>Frau Permaneder birdenbire başını kaldırıp ağlayan gözlerle annesinin yüzüne sert sert bakarak, “Dönmek istemiyorum zaten!.. Asla!..” dedi. Sonra yüzünü yeniden annesinin eteğinin kıvrımları arasına sakladı. Frau Konsül onun bu feryadını duymazdan geldi.</p>
		<p>Başını yavaşça öbür tarafa çevirerek ve yüksek sesle, “Ama şimdi... ama şimdi annenin yanındasın. Bana her şeyi bir bir anlat ve rahatla. Sonra birlikte konuşuruz, sevgi, anlayış ve akıl yoluyla her şeyin nasıl düzeleceğini,” dedi.</p>
		<p>Tony bir kere daha, “Asla!” dedi. “Asla!” Ama daha sonra olup bitenleri anlatmaya başladı. Fakat sözleri pek anlaşılamıyordu, çünkü başını Frau Konsül’ün etek kıvrımları arasından kaldırmadan konuşuyordu. Anlattıkları, kapıldığı öfke ve birden parlamasıyla zaman zaman bölünüyordu, ama yine de şunlar anlaşıldı: </p>
		<p>Frau Permaneder ayın yirmi dördünü yirmi beşine bağlayan gece yarısı uykusundan uyanmak zorunda kalmıştı, oysa bütün gün mide ağrısı çekmiş ve çok geç uyuyabilmişti. Dışarıda, merdivenin ön tarafından gelen bir gürültü uyandırmıştı onu. Merdiven basamaklarının gıcırtısı, öksürük karışımı bir gülüşme, bir karşı koyma çabası, tuhaf tuhaf homurtular ve inilti seslerinden oluşan oldukça gizemli bir gürültü... Bu gürültülerin nedeni hakkında bir an bile kuşku duymaya gerek yoktu. Frau Permaneder uyku sarhoşluğu içerisinde ne olduğunu anladığında, beti benzi atmış bir halde ve küt küt atan kalbi ve yükselen nabız atışlarıyla hemen yataktan fırlamadı. Çok uzun gelen korku dolu bir dakika boyunca uyuşmuş ve kaskatı kesilmiş gibi başını yastıktan kaldıramadı. Ama bu utanç verici gürültü bir türlü kesilmek bilmeyince, titreyen elleriyle ışığı açtı, büyük bir umutsuzluk, öfke ve nefretle yataktan kalktı, kapıyı açtı ve ayağında terlikleri ve elinde fenerle merdivenin bulunduğu yere doğru hızla yürüdü: Sokak kapısından doğruca üst kata çıkan o dik merdivenin ilk basamağında gözleriyle gördükleri, daha önce yatak odasında duyduğu gürültüye korkuyla kulak verirken zihninde canlandırdığı canlı bir görüntüydü... Bir boğuşma olmuştu, aşçı kız Babette ile Herr Permaneder arasındaki hiç yakışık almayan utanç verici bir boğuşma. Elinde bir anahtar demeti ve bir mum tutan aşçı kız –evin bir köşesinde gecenin bu saatine kadar çalışmış olmalıydı–, kendisine sarılan efendisinin elinden kurtulmak için kendini oradan oraya atıyordu; şapkasını arkaya itmiş olan saldırgan da fok balığını anımsatan bıyığını kızın yüzüne sürmek için sürekli çabalıyor ve arada bir de bunu başarıyordu. Antonie birden ortaya çıkıverince Babette, “Aman Tanrım!” gibi sesler çıkarmıştı ağzından. “Aman Tanrım!” diye Permaneder de tekrarlamış ve kızı bırakmıştı. Kız bir anda sessizce ortadan kaybolurken Herr Permaneder iki yana sarkmış kolları, öne düşmüş başı ve fırça gibi bıyıklarıyla eşinin karşısında kalakalınca, “Ne aksilik... ne felaket!” gibi saçma sapan şeyler söylemişti kekeleyerek. Başını kaldırıp baktığında Tony orada değildi artık. Onu yatak odasında buldu: Yatağın üstüne yarı oturmuş, yarı uzanmış bir durumdaydı. Hıçkırıklar arasında söylediği “yüz karası” sözcüğünü sürekli tekrarlayıp duruyordu. Permaneder her yanı uyuşmuş bir halde kapıya yaslanmış, sanki karısının böğrüne bir yumruk atacakmış gibi omuzlarını öne doğru silkerek, “Sakin ol, aptallık etme Tonerl!” dedi. “Bak dinle, bizim Ramsau’lu Franzl doğum gününü kutladı bu akşam... Hepimiz biraz keyiflendik...” Fakat odaya yayılan ağır içki kokusu, Permaneder’in taşkınlığını iyice artırmıştı. Tony artık hıçkırmayı bırakmış ve kendini toplamıştı. İçindeki heyecan ve öfke, üzüntüsünü biraz olsun dağıtmıştı. Umutsuzluğun neden olduğu aşırılıkla tüm nefretini, duyduğu tiksintiyi en ağır sözlerle yüzüne karşı haykırdı. Herr Permaneder de sessiz kalmamıştı kuşkusuz. Kafayı iyice bulmuştu, zira dostu Franzl’ ın doğum günü onuruna bol bol bira içmişti; karısına çok sert yanıt verdi, Herr Permaneder’in çalışmayı bıraktığında yaptıkları kavgadan çok daha kötü kavga etmişlerdi; Frau Antonie oturma odasına geçmek için giysilerini toplamıştı ki Permaneder arkasından son bir söz daha söyledi, Tony’nin tekrar edemeyeceği, dudakları arasından hiçbir zaman çıkaramayacağı bir söz... bir söz...</p>
		<p>Madam Permaneder’in başını annesinin etek kıvrımları arasına bırakarak anlatmaya çalıştığı şey buydu işte. Ama duyduğu şeyi, o korkunç gecede içine işleyen ve donup kalmasına neden olan bu “sözcüğü” bir türlü unutamıyordu. Tony bu sözcüğü tekrarlamadı; ah, Tanrı korusun, o sözü bir kere daha nasıl tekrarlayabilirdi ki! Bunu bana bir kere daha anımsatma, dedi annesine, oysa Frau Konsül’ün buna zorladığı yoktu, kızının anlattıklarını dinlerken, düşünceli düşünceli başını sallıyor ve bir yandan da Tony’nin açık sarı gür saçlarını seyrediyordu.</p>
		<p>“Evet, evet,” dedi Frau Konsül Buddenbrook, “çok üzüntü verici şeyler dinledim Tony. Bütün bunları çok iyi anlıyorum, benim zavallı güzel kızım. Çünkü ben senin yalnızca annen değilim, aynı zamanda da bir kadınım senin gibi... Çektiğin üzüntü ve acının ne denli büyük olduğunu, kocanın bir anlık zayıflığı sırasında nasıl kendinden geçip sana karşı olan sorumluluğunu unuttuğunu anlayabiliyorum...”</p>
		<p>“Bir anlık zayıflık mı?” diye haykırarak ayağa fırladı Tony. İki adım geri gitti, çabuk çabuk gözlerini kuruladı. “Bir anlık zayıflık mı diyorsun anne!.. Bana ve ailemize karşı olan sorumluluğunu unuttu... Bana baştan beri saygılı davranmadı! İşini bırakan ve karısının drahomasıyla geçinen bir koca! Hiçbir tutkusu, hiçbir çabası ve hiçbir amacı olmayan bir koca! Damarlarında kan yerine koyu renk bira dolaşan bir erkek... Evet, bundan hiç kuşkum yok! Bábett olayında görüldüğü gibi kendisini böylesine alçaltabilen, yaptığı rezalet yüzüne vurulunca da işte böyle bir sözle yanıt verebilen bir adam... böyle bir sözle...”</p>
		<p>Tony dönüp dolaşıp yine o söze gelmişti, hiçbir zaman tekrar etmek istemediği o söze. Fakat birden geriye bir adım attı ve son derece sakin ve yumuşak bir sesle, “Ne güzel şey bu böyle, anneciğim. Nereden buldun?” diye sordu.</p>
		<p>Çenesiyle sazdan örülmüş bir sepeti, Frau Konsül’ün bir süredir el işlerini koymak için kullandığı ipek kurdelelerle süslü ayaklı küçük bir sepeti işaret etti. </p>
		<p>“Satın aldım,” dedi yaşlı kadın, “ihtiyacım vardı da.”</p>
		<p>Tony başını eğip sepeti yandan süzerken, “Çok şık!..” dedi. Frau Konsül de bakışlarını sepetin üzerinde dolaştırıyormuş gibi yaptı, derin düşüncelere dalmıştı.</p>
		<p>Frau Konsül Buddenbrook sonunda ellerini kızına uzatarak, “Sevgili Tony’ciğim,” dedi. “Başından geçen olaylar nasıl olursa olsun, sen yine buradasın... Evimize yeniden hoş geldin yavrum. Bütün bunları oturup sakin kafayla konuşuruz... Şimdi şu üstündekileri çıkar, odana yerleş ve biraz dinlen...” Sesini yükselterek, “Ida!” diye bağırdı yemek odasına, “Madam Permaneder ve Erika için de takım koy sofraya, güzelim!”</p>
	</div>
  </body>
</html>