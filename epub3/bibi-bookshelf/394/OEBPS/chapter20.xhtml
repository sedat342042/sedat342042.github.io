<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>3</h1>
		<p>Buddenbrook’lar bu sene Christian ve Clara’nın sömestr tatillerinde bile dinlenme gezisi yapmadılar. Konsül, işlerinin başından aşkın olduğunu, Antonie’yle ilgili sorunun hâlâ bir sonuca bağlanamadığını ve bu nedenle de Meng Caddesi’nde kalmak zorunda olduklarını söyledi. Johann Buddenbrook, Herr Grünlich’e diplomatça bir mektup yazmıştı, ama Tony’nin çocukça inadı yüzünden işler tehlikeye giriyordu. Tony, “Anneciğim, Tanrı korusun! O adama katlanamam ben!” dedi; bunu son sözcüğün üstüne basarak söyledi. Ya da Konsül’e tam bir resmiyet içinde, “Baba,” yoksa hep, “babacığım,” derdi, “ben o adama asla evet demeyeceğim,” dedi.</p>
		<p>Eğer kahvaltı odasında yaptıkları o görüşmeden on gün kadar sonra –haziranın ortalarıydı– şu olay yaşanmamış olsaydı bu durum belki de daha uzun süre böyle kalacaktı.</p>
		<p>Bir öğle sonuydu, hava çok sıcak ve gökyüzü pırıl pırıl parlıyordu. Frau Konsül dışarıya çıkmıştı. Tony, Doğa Manzaralı Tablolar Odası’nda pencerenin önünde oturmuş roman okuyordu; uşakları Anton yanına gelerek ona bir kartvizit uzattı. Kartvizitin üstündeki adı okumaya fırsat bulamadan, çan biçimli redingotu ve koyu yeşil renkli uzun pantolonuyla bir adam odaya giriverdi; o pek tabii Grünlich’ten başkası değildi. Yüzünde yalvaran bir sevgi ifadesi vardı.</p>
		<p>Tony öfkeyle yerinden fırladı ve yemek salonuna koşmak istiyormuş gibi bir hareket yaptı. Kendisine evlenme teklifinde bulunmuş bir adamla nasıl konuşabilirdi? Kalbi sıkışıyor ve boğulacak gibi oluyordu, yüzü sapsarı olmuştu. Herr Grünlich uzaklarda olduğu sürece, anne ve babasıyla yaptığı ciddi görüşmeler, kişiliğinin ve vereceği kararın aniden önem kazanması ona çok eğlenceli gelmişti. Ama Grünlich şimdi geri gelmişti! Karşısındaydı! Ne olacaktı? Yine ağlayacağını hissediyordu.</p>
		<p>Herr Grünlich kollarını açmış, başı yana eğik bir biçimde ve hızlı adımlarla ona doğru yaklaştı, “Fräulein, işte karşındayım! İsterseniz öldürün beni!” demek ister gibi bir hali vardı. “Antonie, ‘sizi’ burada yalnız bulmam ne büyük bir şans!” diye haykırdı, Tony yerine “Antonie” diyordu.</p>
		<p>Sağ elinde tuttuğu romanla, sandalyesinin yanında ayakta duran Tony’nin dudakları kıpırdamaya başladı, her sözcüğü başını yukarıdan aşağıya doğru indirip kaldırarak ya da öfkeyle üstüne basa basa, “Siz neler söylüyorsunuz böyle!” diye bağırdı.</p>
		<p>Gözyaşları boşalmak üzereydi.</p>
		<p>Ama Herr Grünlich, bu davranışıyla öyle ileri gitmişti ki, Tony’nin bu karşı çıkışına ses çıkaramadı.</p>
		<p>“Daha fazla bekleyemezdim... Buraya geri dönmem gerekmiyor muydu?” dedi kararlı bir biçimde. “Bir hafta önce ‘sevgili’ babanızdan bir mektup aldım, bu mektup içimi umutla doldurdu! Böyle yarı belirsizlik içinde daha ne kadar yaşayabilirdim Antonie? Daha fazla dayanamadım... Kendimi bir arabaya attım... buraya koştum... Stadt Hamburg Konukevi’nde iki odalı bir yer tuttum... İşte şimdi karşındayım Antonie ve dudaklarından beni çok mutlu edecek o son sözün çıkmasını bekliyorum!”</p>
		<p>Tony donakalmıştı. Şaşkınlıktan gözyaşları kurudu. Babasının özenle yazdığı ve verecekleri kararı belirsiz bir zamana ertelediğini söylediği mektubun etkisi buydu demek! Üç ya da dört kez şu sözcükleri tekrarladı: </p>
		<p>“Yanılıyorsunuz, yanılıyorsunuz...”</p>
		<p>Herr Grünlich, sandalyelerden birini pencerenin önüne, Tony’nin yanına çekti ve oturdu, Tony’nin de oturmasını istedi. Başını önüne eğmiş, öylece oturan genç kızın şaşkınlıktan yana düşmüş elini eline alıp tuttuktan sonra konuşmasını sürdürdü: </p>
		<p>“Bakınız, Fräulein Antonie... Sizi gördüğüm o ilk andan itibaren, o öğle sonundan beri... o öğle sonunu anımsıyor musunuz?.. Sizi aile çevrenizde bütün zarafetinizle ve masallara özgü güzelliğinizle ilk kez gördüğüm o andan beri... adınız kalbime ateşten harflerle yazıldı...” Kalbime yazıldı sözünü, “kazındı” diye düzeltti. “O günden beri kalbinizi kazanmak ve sizinle evlenmek benim en büyük ve en ateşli isteğim oldu, Frau Antonie! ‘Sevgili’ babanızın mektubu da beni umutlandırdı, teklifime evet deyip beni mutlu edeceksiniz, yanılmıyorum, değil mi? Sizin de bana yakınlık duyacağınızı umuyorum ve bundan çok eminim!” Bunları söylerken öteki elini de tuttu ve genç kızın korkudan büyüyen gözlerinin içine baktı. Bugün eldivenlerini takmamıştı, elleri uzundu ve beyaz teninin üstündeki mavi damarlar göze çarpıyordu.</p>
		<p>Tony adamın pembe suratına, burnunun üstündeki et benine ve bir kaz gözü kadar mavi gözlerine dik dik bakıyordu.</p>
		<p>Korku dolu bir sesle, “Hayır, hayır!” dedi çabucak ve arkasından, “Size evet demeyeceğim!” cümlesini ekledi. Bunu söylerken soğukkanlılığını korumaya çalıştı, ama yine de ağlıyordu.</p>
		<p>Herr Grünlich oldukça üzgün ve serzeniş dolu bir ses tonuyla, “Bana karşı kuşku ve kararsızlık için size duymanıza neden olacak ne yaptım? Siz büyük bir sevgi ve şefkatle büyütülmüş, bir dediği iki edilmemiş bir kızsınız... ama inanın bana, size erkek sözü veriyorum, sizi el üstünde tutacağım, eşim olarak hiçbir şeyin eksikliğini hissettirmeyeceğim ve Hamburg’da size yakışır bir yaşam sürmenizi sağlayacağım...”</p>
		<p>Tony ayağa fırladı, ellerini onun elinden çekti ve hıçkıra hıçkıra ağlarken büyük bir çaresizlik içinde haykırdı:</p>
		<p>“Hayır... hayır! Size ‘hayır’ dedim ya! Evlenme teklifinizi kabul etmiyorum, Tanrım, neden hâlâ anlamıyorsunuz?!..”</p>
		<p>Herr Grünlich de ayağa kalktı. Bir adım geri gitti, kollarını açıp ellerini ona doğru uzatarak onurlu ve kararlı bir erkek ciddiyetiyle, “Matmazel Buddenbrook, kendime bu şekilde hakaret edilmesine izin vermeyeceğimi bilmiyor musunuz yoksa?” dedi.</p>
		<p>Tony, “Ama ben size hakaret etmiyorum ki Herr Grünlich,” dedi. Sert davrandığına biraz pişman olmuş bir hali vardı. Tanrım, bu da mı başına gelecekti, böyle bir evlenme teklifi ile karşılaşacağını hiç düşünmemişti! Oysa, “Teklifiniz beni onurlandırdı, ama kabul edemeyeceğim,” demekle işin biteceğini sanmıştı.</p>
		<p>Olabildiğince sakin görünmeye çalışarak, “Evlenme teklifiniz beni onurlandırdı, ama kabul edemeyeceğim,” dedi. “Şimdi sizi yalnız bırakıyorum, özür dilerim, hiç zamanım yok.”</p>
		<p>Ama Herr Grünlich onun yolunu kesti.</p>
		<p>Ölgün bir sesle, “Teklifimi geri mi çeviriyorsunuz?” dedi.</p>
		<p>“Evet,” diye yanıt verdi Tony ve ihtiyatlı davranmış olmak için, “ne yazık ki...” diye ekledi.</p>
		<p>Herr Grünlich’in nefes alıp verişi hızlandı, iki adım geri çekildi, vücudunun üst kısmını yana doğru eğdi ve işaretparmağıyla halıyı işaret ederek korkunç bir sesle, “Antonie!” diye haykırdı.</p>
		<p>Kısa bir an karşı karşıya kaldılar, Herr Grünlich çok öfkelenmişti ve neredeyse emreden bir tutum sergilemişti. Tony ise yaşadıkları karşısında sapsarı kesilmiş, ıslanmış mendili ağzında, sürekli ağlıyor ve titriyordu. Herr Grünlich sonunda döndü ve sanki evin efendisiymiş gibi elleri arkasında odanın içinde iki kez bir ileri bir geri gidip geldi. Sonra pencerenin önünde durdu ve çökmekte olan akşam karanlığına baktı.</p>
		<p>Tony büyük bir dikkatle ve ağır ağır camlı kapıya doğru yürüdü, ancak odanın ortasında Herr Grünlich tarafından yeniden durduruldu.</p>
		<p>Herr Grünlich genç kızın elini tutarak, “Tony!” dedi sessizce, kendisini yere bırakarak önünde diz çöktü. Altın sarısı favorileri kızın ellerine değiyordu.</p>
		<p>“Tony,” dedi yeniden. “Şu yüzüme bir bakın... Beni bu hale siz getirdiniz... Hiç kalbiniz yok mu? Bir şeyler hisseden bir kalbiniz?.. Söylediklerime kulak verin... Her şeyini kaybetmiş ve yıkılmış bir adam var önünüzde, yalvarırım size, eğer... evet, üzüntüsünden ölecek bir adam var karşınızda,” diyerek konuşmasını daha da hızlandırdı. “Sevgisini ciddiye almayıp onu hor görüyorsanız işte diz çöktüm önünüzde, söyleyin bana düşündüklerinizi, boşaltın içinizi, ‘Sizden nefret ediyorum, tiksiniyorum sizden,’ deyin.”</p>
		<p>Tony, yatıştırıcı bir sesle, “Hayır, hayır!” dedi. Gözyaşları dinmişti, merhamet ve acıma duygusu çökmüştü içine. Tanrım, kendisini kim bilir ne kadar da çok seviyordu da bu hale gelmişti! O böyle şeylere bütünüyle yabancıydı ve pek de önemsemezdi. Nasıl oldu da başına böyle şeyler gelmişti? Bunlar yalnızca romanlarda olurdu, ama şimdi, gerçek yaşamda, redingotlu bir erkek önünde diz çökmüş, kendisine yalvarıyordu!.. Onunla evlenme fikri çok saçmaydı, çünkü Herr Grünlich’i ilk gördüğü andan itibaren çok gülünç buluyordu. Ama Tanrı biliyor ya, şu anda hiç de aptal gibi görünmüyordu! Sesinde ve yüzünde öylesine gerçek bir korku, öylesine içten ve umutsuz bir yalvarış var ki...</p>
		<p>Tony son derece sarsılmış bir halde onun üzerine eğilerek, “Hayır, hayır!” diye tekrarladı. “Sizden nefret etmiyorum, Herr Grünlich, böyle bir şeyi nasıl söylersiniz!.. Ama artık kalkın... lütfen...”</p>
		<p>Herr Grünlich, “Beni öldürmek istemiyor musunuz?” diye sordu yeniden ve Tony neredeyse bir anne sevecenliğiyle onu sakinleştirmeye çalıştı:</p>
		<p>“Hayır, hayır...”</p>
		<p>Herr Grünlich, “Bu bir söz verme!” diyerek ayağa fırladı. Ama Tony’nin korktuğunu görünce yeniden diz çöktü ve çekine çekine onu yatıştırmaya çalıştı. </p>
		<p>“Peki, peki...” dedi, “Başka hiçbir şey söylemeyin, Antonie! Şimdilik bu kadarı yeter, sizden çok rica ediyorum, bu konu hakkında... sonra konuşuruz... bir başka zaman... bir başka zaman... Bugünlük bu kadar yeter... Hoşça kalın... Tekrar geleceğim... Hoşça kalın!”</p>
		<p>Herr Grünlich hızla ayağa kalktı, gri renkli kocaman şapkasını bir hışımla masadan aldı, genç kızın eline bir öpücük kondurdu ve camlı kapıdan çıkarak hızla uzaklaştı.</p>
		<p>Tony, onun sütunlu holden bastonunu alıp koridordan nasıl da hızlı hızlı çıkıp gittiğini gördü. Elinde ıslanmış mendiliyle, bitkin ve şaşkın bir durumda, odanın ortasında öylece kalakalmıştı.</p>
	</div>
  </body>
</html>