<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>6</h1>
		<p>Şimdi de iki büyük kristal kâse içinde badem, ağaççileği, bisküvi ve yumurta kremasından oluşan tatlı, <em>Plattenpudding</em> getirildi masaya, aynı anda çocukların çok sevdiği bir başka tatlı, İngiliz usulü nefis Noel pudingi de belirmişti masanın öbür ucunda.</p>
		<p>Johann Buddenbrook pantolonun cebinden bir anahtar demeti çıkararak, “Thomas, buraya gel oğlum,” dedi. “Aşağıda, mahzenin sağında ikinci bölümde, ikinci rafta kırmızı Bordeaux şaraplarının arkasında iki şişe olacaktı, onları al getir, anladın mı?” Bu gibi buyruklara alışık olan Thomas koşarak aşağıya indi ve çok geçmeden üstleri bütünüyle tozlanmış ve örümcek ağlarıyla kaplı iki şişeyle döndü. Akdeniz bölgesi üzümlerinden yapılmış altın sarısı yıllanmış şarap, bu tozlu ve örümcek ağıyla kaplı şişelerden bardaklara doldurulmuştu ki Rahip Wunderlich ayağa kalktı ve kendisini dinlemek üzere herkesin sustuğu bir sırada, elinde bardağı, hafif bir gülümsemeyle konuklara dönerek, “Buddenbrook ailesinin, ailenin burada bulunan ve bulunmayan bütün mensuplarının sağlığına içelim!” dedi.</p>
		<p>Kendisine doğru kaldırılan kadehlerin önünde eğilip selam verirken, “Burada bulunmayanlar mı?” diye düşündü. “Acaba bu sözlerle yalnızca Frankfurt’taki Duchamps’ları mı, yoksa Hamburg’daki Duchamps’ları mı kastetti? Yoksa ihtiyar Wunderlich’in dilinin altında başka şeyler mi var?..” Ayağa kalktı ve babasıyla kadeh tokuştururken içtenlikle onun gözlerinin içine bakıyordu.</p>
		<p>Ama tam bu sırada komisyoncu Grätjens sandalyesinden doğruldu ve cırtlak sesiyle uzunca bir konuşma yaptı; konuşmasını bitirdikten sonra, Buddenbrook Şirketi’ne, onun daha çok büyüyüp gelişmesine ve kentin şerefine kadeh kaldırdı.</p>
		<p>Johann Buddenbrook, ailenin reisi, şirketin ilk ve en yaşlı patronu olarak ikinci kez teşekkür etti, Thomas’ı da mahzene üçüncü şişe Malvasya şarabı getirmeye yolladı, çünkü hesap yanlış çıkmış ve iki şişe şarap yetmemişti.</p>
		<p>Lebrecht Kröger de bir konuşma yaptı. Daha rahat konuşacağını düşündüğü için ayağa kalkmadı ve evin her iki hanımı, Madam Antoinette ve Elisabeth şerefine kadeh kaldırırken, başını ve ellerini âdet yerini bulsun diye hafifçe hareket ettiriyordu.</p>
		<p>Ancak Kröger konuşmasını tamamlayıp <em>Plattenpudding </em>ve Malvasya şarabı bitirilmek üzereydi ki, şair Jean Jacques Hoffstede hafifçe öksürerek ve birden yükselen “Ooo!” sesleri arasında, yavaş yavaş yerinden doğruldu. Masanın alt başında oturan çocuklar sevinçten el çırptılar.</p>
		<p>Şair, sivri burnuyla hafif hafif oynarken ceketinin cebinden bir kâğıt parçası çıkardı ve, “Özür dilerim, ama dayanamadım...” dedi. Salonda derin bir sessizlik oldu.</p>
		<p>Elinde tuttuğu kâğıt parçası renk renk süslenmişti. Kırmızı çiçeklerle ve altın yaldızlı süslerle çerçevelenmiş kâğıt parçasından şunları okudu:</p>
		<blockquote>
			<p>Buddenbrook ailesinin yeni evine taşınması dolayısıyla verdiği bu güzel şölene dostça katılmış olmaktan dolayı çok mutluyum. </p>
			<p class="by">Kasım 1835.</p>
		</blockquote>
		<p>Daha sonra başını kaldırdı ve biraz titremeye başlamış sesiyle, yazdığı şiiri okumaya başladı:</p>
		<blockquote class="poem">
			<div>
			<span>Çok muhterem dostlar – beni mahrum etmeyin</span>
			<span>şu küçücük şiirimle</span>
			<span>Tanrı’nın sizlere almayı nasip ettiği</span>
			<span>bu çatı altında size yakın olmaktan.</span>
			<span class="margin-top">Sana, benim sevgili gümüş saçlı dostum,</span>
			<span>saygıdeğer eşine, </span>
			<span>çocuklarınıza ve eşlerine</span>
			<span>en güzel duygularımı dile getirmiş olayım!</span>
			<span class="margin-top">Çalışkanlık ve iffetli güzellik,</span>
			<span>denizden yükselen Venüs’le</span>
			<span>Vulcanus’un becerikli eli</span>
			<span>bakışlarımızın önünde birleşti.</span>
			<span class="margin-top">Yaşamınızın güzel anlarını</span>
			<span>hüzün dolu yarınlar karartmasın.</span>
			<span>her yeni gün </span>
			<span>yeni mutluluklar getirsin.</span>
			<span>Sevineceğim, hep sevineceğim</span>
			<span>sizin gelecekteki mutluluğunuza.</span>
			<span>Bu dileğimi hep tekrarlayacağımı</span>
			<span>söylüyor size şu anki bakışlarım.</span>
			<span class="margin-top">Muhteşem evinizde mutluluk içinde yaşayın</span>
			<span>ve hep sevgiyle anımsayın</span>
			<span>yoksul kulübesinde oturup</span>
			<span>bugün bu satırları yazmış olanı!</span>
			</div>
		</blockquote>
		<p>Şiirini bitirdikten sonra eğilerek selam verdi ve arkasından bir alkış koptu.</p>
		<p>İhtiyar Buddenbrook, “Sevgili Hoffstede, çok güzel, çok güzel!” diye bağırdı. Kadehini kaldırarak, “Şerefine, dostum. Gerçekten çok hoştu!” diye ekledi.</p>
		<p>Ama Frau Konsül Buddenbrook, şairle kadeh tokuştururken zarif yüzünün hafifçe kızardığını hissetti, çünkü şairin “Denizden yükselen Venüs” sözcüğünü söylerken başını kendisine doğru çevirerek kibar bir reverans hareketi yaptığını fark etmişti.</p>
	</div>
  </body>
</html>