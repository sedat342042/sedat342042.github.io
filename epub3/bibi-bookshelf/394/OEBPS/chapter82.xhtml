<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>2</h1>
		<p>Frau Permaneder’in ölünün başında dua ettiği açık bırakılmış kapıdan görülüyordu. Yalnızdı, diz çökmüştü ve üstündeki matem giysisinin etekleri yere açılmıştı, yatağın hemen yanı başında sımsıkı kenetlediği ellerini bir koltuğun üstüne koymuş, başı öne eğik, bir şeyler mırıldanıyordu. Erkek kardeşinin ve yengesinin kahvaltı odasına girdiklerini, duasının bitmesi için orta yerde durup beklediklerini gördü; fakat hiç acele etmedi. Duasını bitirdikten sonra kuru kuru öksürdü, ağır ağır hareket ederek eteğini yerden toplayıp doğruldu ve en küçük bir şaşkınlık belirtisi bile göstermeden, son derece asil bir davranışla onlara doğru yürüdü.</p>
		<p>“Thomas,” dedi biraz öfkeyle, “şu Severin var ya, merhum annem koynunda bir yılan beslemiş meğer.”</p>
		<p>“Ne demek istiyorsun?”</p>
		<p>“Ona çok kızıyorum. Soğukkanlılığımı kaybedip öfkeden çıldırabilirim... Bu kızın şu sıra çektiğim acıyı böylesine aşağılık bir biçimde artırmaya hakkı var mı?”</p>
		<p>“Ama ne olduğunu söylesene!”</p>
		<p>“Her şeyden önce insanı çıldırtan bir açgözlülüğü var. Dolabı açıyor, annemin ipek giysilerini çıkarıyor ve kolunun üstüne takıp evine götürmek istiyor. ‘Riekchen, nereye götürüyorsun onları?’ diye sorunca, ‘Frau Konsül bunları bana vermeye söz vermişti!’ dedi. Bunun üzerine ben de ona, ‘Bak sevgili Severin!’ dedim ve böylesine acele etmesinin hiç doğru olmadığını kibarca belirttim. Bu işe yaradı mı sanıyorsun? Hayır. Yalnızca annemin ipekli giysilerini almakla yetinmedi, bir bohça dolusu beyaz çamaşırı alıp gitti. Onunla kavga edemezdim, öyle değil mi?.. Sadece o mu, öteki kızlar da... sepet dolusu ipek ve keten giysiyi evden çıkarttılar. Hizmetçi kızlar gözlerimin önünde aralarında paylaştılar. Dolapların anahtarı yalnızca Severin’deydi, ona, ‘Matmazel Severin, anahtarları istiyorum!’ dedim. Bana ne cevap verdi, biliyor musun? Benim, kendisine hiçbir şey söylemeye hakkım olmadığını, çünkü benim hizmetimde çalışmadığını, kendisini işe benim almadığımı ve gidinceye kadar da anahtarları yanında tutacağını açıkça ve küstahça söyledi.”</p>
		<p>“Gümüş takımların bulunduğu dolabın anahtarı sende mi? İyi. Ötekileri boş ver. Bir evin düzeni bozulursa böyle şeyler kaçınılmaz olur, o evde işler biraz gevşek gider. Şu sıra gürültü çıkarmak istemiyorum. Beyaz çamaşırlar eski ve yıpranmıştı zaten... Gel bir bakalım, başka neler var diye! Bir kayıt listesi var mı sende? Masanın üstünde mi? Pekâlâ, görelim bakalım nesi var nesi yok.”</p>
		<p>Birlikte yatak odasına gittiler. Frau Permaneder ölünün yüzündeki beyaz örtüyü kaldırdıktan sonra yatağın başında bir süre sessizce yan yana durup ölüyü seyrettiler. Frau Konsül’e ipek bir elbise giydirmişlerdi, öğleden sonra yukarıdaki salonda bu elbiseyle katafalka konacaktı. Son nefesini vereli yirmi sekiz saat olmuştu. Ağzı ve yanakları –takma dişleri çıkarıldığından– içine çökmüştü ve olduğundan daha da yaşlı görünüyordu. Çenesi öne doğru çıkmış, dimdik duruyordu. Üçü de bir daha hiç açılmamak üzere kapanmış gözkapaklarına büyük bir üzüntüyle bakarken annelerinin yüzünü yeniden tanımaya çalışıyorlardı. Fakat yaşlı Frau Konsül Buddenbrook’un pazar günleri taktığı başlığının altındaki kızılımsı kahverengi ve düzgün taranmış peruğu –Breiten Caddesi’ndeki evde kalmış akraba kızlarının her fırsatta alay ettikleri peruğu– hâlâ başındaydı. Yorganın üstüne çiçekler serpilmişti.</p>
		<p>Frau Permaneder, “Büyük ve gösterişli çelenkler göndermişler,” dedi sessizce. “Bütün tanıdıklar... bütün dünya çelenk gönderdi demek daha doğru olur belki de! Hepsini koridora taşıttım, Tom. Gerda’yla gidip bir bakın! Hepsi de çok güzel ve eşsiz, bakınca insana acı bir sevinç veriyor. Kocaman ipek kurdeleler...”</p>
		<p>Senatör Buddenbrook, “Salon ne durumda?” diye sordu. </p>
		<p>“Neredeyse hazır, Tom. Hazır sayılır.  Döşemeci Jakobs elinden gelen her şeyi yaptı. Tabut da...” Sonra bir an yutkundu ve, “Tabut da biraz önce geldi,” dedi. “Ama sizler şu üstünüzdekileri çıkarsanıza,” diye devam etti ve beyaz örtüyü büyük bir dikkatle yeniden ölünün üstüne örttü.</p>
		<p>“Burası soğuk, fakat kahvaltı odasını biraz ısıttılar. Dur, sana yardım edeyim Gerda; böylesine şık bir mantoyu çıkarırken biraz dikkatli olmak gerekir. Seni öpebilir miyim? Bilirsin, seni çok severim, sen benden hiç hoşlanmamış olsan da... korkma, saçını bozmam şapkanı alırken... Ne kadar da güzel saçların var! Gençliğinde annemin saçları da böyle güzeldi, ama o hiçbir zaman senin kadar şık ve güzel olmadı. Ama zamanında eşsiz bir güzelliğe sahipmiş, ben dünyaya geldiğimde, gerçekten çok güzel bir kadınmış. Ama şimdi... sizin şu Grobleben’in söylediği, ‘Hepimiz günün birinde çürüyüp toprak olacağız,’ sözleri ne kadar doğru, değil mi? Grobleben sıradan bir adam... ama söylediği altı çizilmesi gereken önemli bir söz, Tom.”</p>
		<p>Yan odaya geri döndüler ve yuvarlak masanın çevresine oturdular, Senatör Buddenbrook mirasçılar arasında paylaşılacak şeylerin yazılı bulunduğu listeyi eline aldı. Frau Permaneder, bakışlarını erkek kardeşinin yüzünden ayıramıyordu, heyecanla ve gergin bir yüz ifadesiyle süzüyordu onu. Kaçınılması zor bir sorun vardı, buna takılmıştı kafası, az sonra tartışılacak bir sorun...</p>
		<p>Senatör Buddenbrook, “Düşünüyorum da,” diye başladı. “İlkemize bağlı kalalım ve annemizin sağlığında kim ne armağan ettiyse önce onu geri alsın ve kalan mirası da aramızda paylaşalım, böylece de...”</p>
		<p>Karısı sözünü kesti:</p>
		<p>“Bağışla Thomas, ama bana öyle geliyor ki... Christian... o neden burada değil?”</p>
		<p>Frau Permaneder, “Tanrım, Christian’ı unuttuk!” diye bağırdı.</p>
		<p>Senatör Buddenbrook, “Doğru, unuttuk onu,” dedi ve elindeki listeyi bıraktı. “Onu neden çağırmadınız?”</p>
		<p>Frau Permaneder onu çağırmaya gitti, fakat aynı anda Christian kapıyı açtı ve içeriye girdi. Hızlı hızlı yürüdü, odanın kapısını kapattı ve kaşlarını çatarak bir an öyle durdu. Küçük, yuvarlak ve çukur gözlerini odanın içinde, bir o yana bir bu yana rastgele dolaştırıyordu. Kızılımsı ve çalı gibi bıyığının altındaki dudaklarını tedirgin tedirgin açıp kapatıyordu... Öfkeli ve gergin bir hali var gibiydi.</p>
		<p>“Burada toplandığınızı duydum,” dedi. “Annemin eşyalarıyla ilgili bir görüşme yapılacaksa bana da haber verilmesi gerekirdi.”</p>
		<p>“Haber göndermek üzereydik,” dedi Senatör Buddenbrook umursamaz bir şekilde. “Gel, otur bakalım.”</p>
		<p>Bunu söylerken Christian’ın üstündeki gömleğin beyaz düğmelerine takıldı gözleri. Tam bir matem elbisesi giymişti. Siyah bez ceketinden dışarıya taşan bembeyaz gömleğinin kollarında, hep taktığı altın düğmeler yerine beyaz düğmeler takmıştı. Christian, kardeşinin anlamlı bakışlarını fark etmişti, bir sandalye çekip oturduktan sonra elini göğsünün üstünde dolaştırdı ve şöyle dedi:</p>
		<p>“Gömleğimin düğmelerinin beyaz olduğunun farkındayım. Siyah düğme alacak fırsatım olmadı ya da bunu almak istemedim. Son yıllarda diş macunumu bile satın almak için beş şilin borç bulmak ve karanlıkta bir kibrit yakarak yatağa girmek zorunda kaldım... Bütün bunlardan sadece ben mi suçluyum, bilemiyorum. Üstelik bu dünyada siyah düğme takmaktan çok daha önemli şeyler de var. Bu tür şeyleri sevmem, bu tür dış görünüşlere önem vermem ben.”</p>
		<p>Konuşurken Christian onu dikkatle süzdü ve hafifçe güldü. Senatör Buddenbrook da yüzüne bakıp şöyle dedi:</p>
		<p>“Şu son iddianı ne kadar sürdürebilirsin bilemiyorum, sevgili dostum!”</p>
		<p>“Öyle mi? Böyle şeyleri kuşkusuz sen daha iyi bilirsin, Thomas. Ben yalnızca bu tür şeylere önem vermediğimi söylüyorum. Dünyada pek çok yer gördüm, değişik töreleri olan değişik insanların arasında yaşadım... Hem ben yetişkin bir insanım,” dedi birden sesini yükselterek, “kırk üç yaşındayım, kendi kararlarımı kendim verebilirim ve kimsenin de işime karışmasını istemem.”</p>
		<p>Senatör Buddenbrook biraz şaşırmış olarak, “Bana öyle geliyor ki, senin dilinin altında bir şeyler var, dostum,” dedi. “Düğmelerine gelince, yanılmıyorsam bu konuda hiçbir söz çıkmadı ağzımdan. Matem giysini nasıl istersen öyle giy, ama bu beş para etmez görüşlerinle beni etkileyebileceğini sanma...”</p>
		<p>“Seni etkilemek istediğim yok...”</p>
		<p>Frau Permaneder, “Tom... Christian...” dedi. “Böyle gergin bir hava yaratmayalım... bugün... burada, yanımızdaki odada annemiz... Haydi, devam et Thomas! O halde herkes önce kendi armağanını geri alacak ve sonra da miras aramızda paylaşılacak, öyle değil mi? Yapılabilecek en uygun şey bence de bu.”</p>
		<p>Thomas devam etti. Büyük parçalardan başladı ve önce kendi evi için düşündüklerini yazdı: yemek salonundaki büyük kollu şamdan, sofada duran oymalı büyük sandık. Frau Permaneder büyük bir iştahla işe koyuldu ve eşyalardan kime ne verileceği konusunda aralarında anlaşmazlık çıkınca, tuhaf bir şekilde, “Ben hazırım bunu almaya,” diyor ve bunu söylerken de sanki gösterdiği bu fedakârlıktan dolayı teşekkür borçluymuş gibi bir tavır takınıyordu. Salon takımlarının büyük bir kısmını kendisi, kızı ve torunu için aldı.</p>
		<p>Christian’ın payına da birkaç mobilya, imparatorlara özgü bir konsol saati ve bir de armonyum düşmüştü ve aldıklarından memnun görünüyordu. Fakat iş, gümüş takımların, tabak çanakların ve çatal bıçak takımlarının paylaşımına gelince, herkesi şaşırtan bir açgözlülük örneği gösterdi.</p>
		<p>“Ya benim payım? Ya benim payım?” diye sordu. “Beni unutmamanızı rica ederim...”</p>
		<p>“Seni unutan yok ki! Görüyorsun ya, bütün çay takımlarını ve gümüş tepsiyi sana ayırdım. Özel günlerde kullanılan altın yaldızlı takımların bizim evde olması daha uygun olur ve...”</p>
		<p>Frau Permaneder, “Soğan desenli günlük takımları da ben almak isterim,” dedi.</p>
		<p>Arada bir öfkelenen, yanakları içine çöken ve yüzü tuhaf bir biçim alan Christian, “Ya ben, ya ben?” diye bağırıyordu. “Yemek takımlarından da payıma düşeni isterim! Kaç tane kaşık ve kaç tane çatal düşüyor benim payıma? Gördüğüm kadarıyla bana hiçbir şey vermiyorsun!..”</p>
		<p>“Fakat sevgili kardeşim, bunlarla ne yapacaksın ki? Nerede kullanacaksın bunları? Seni anlamıyorum... bu tür şeylerin bir aile ortamında kullanılması daha uygun olur...”</p>
		<p>Christian sinirli sinirli, “Annemin bir anısı olarak istesem de...” dedi.</p>
		<p>“Sevgili dostum,” diye karşılık verdi Senatör sabırsızca. “Şaka yapmaktan hoşlanmam... fakat şu söylediklerine bakılırsa annemin hatırası diye çorba kâsesini komodinin üstüne koyacağa benziyorsun! Seni kandırdığımızı düşünmemeni rica ederim. Mirastan daha az pay aldığını düşünüyorsan, bunu başka bir biçimde öderiz sana elbette. Beyaz çamaşırlar için de...”</p>
		<p>“Ben para istemiyorum, beyaz örtülerden ve yemek takımlarından da istiyorum.”</p>
		<p>“Peki, ama neden? Söylesene, nerede kullanacaksın bunları?”</p>
		<p>Christian kardeşinin bu sözlerine öyle bir yanıt verdi ki, Gerda Buddenbrook başını birden ona doğru çevirdi ve yüzüne tuhaf tuhaf baktı. Senatör Buddenbrook da kelebek gözlüğünü burnunun üstünden alıp sabit bakışlarla kardeşini süzerken Frau Permaneder ellerini kavuşturuyordu.</p>
		<p>Christian şöyle demişti:</p>
		<p>“Kısacası bilmenizi isterim ki, artık ben de evlenmek istiyorum.”</p>
		<p>Christian bu sözleri oldukça sessiz ve çabucak söyledi, masanın üstüne bir şey atıyormuş gibi erkek kardeşine bir el hareketi yaparak... Öfkeli ve incinmiş bir yüz ifadesiyle dalgın dalgın gözlerini çevresinde dolaştırdı. Uzunca bir sessizlik oldu. Senatör Buddenbrook daha sonra şöyle dedi:</p>
		<p>“Bu tür planlarında biraz geç kaldığını söylemeden edemeyeceğim, Christian... Gerçekleşebilir ve uygulanabilir olma koşuluyla elbette, büyük bir sorumsuzluk örneği vererek vaktiyle merhum anneme sunduğun türden değildir umarım...”</p>
		<p>Christian yine hiçbirisinin yüzüne bakmadan ve yüz ifadesini değiştirmeden, “Planlarımda hiçbir değişme olmadı,” dedi.</p>
		<p>“Ama bu olacak şey değil. Annemin ölümünü mü bekliyordun, bunu...”</p>
		<p>“Evet, buna dikkat ettim... Dünyanın en saygılı ve ince ruhlu insanı sadece senmişsin gibi konuşuyorsun, Thomas...”</p>
		<p>“Böyle konuşma hakkını sana kim veriyor, bilemiyorum. Gösterdiğin dikkat ve saygının büyüklüğüne hayranım! Annemin ölümünün hemen ertesi günü ona karşı saygısızlık etmekten utanmıyorsun...”</p>
		<p>“Konuşmalarımız beni bu noktaya götürdüğü için. Burada önemli olan şey, annemin bundan böyle artık benim davranışlarıma kızamayacak olmasıdır... Bugün ya da bir yıl sonra bu evlilik gerçekleşebilir, Thomas... annem haklı olduğu için değil, görüşlerine saygılı olduğum için sağlığında dinledim onu, inan bana doğru söylüyorum. Annem yaşlı bir kadındı, başka çağın insanıydı ve farklı dünya görüşü vardı...”</p>
		<p>“O halde sana söylemeliyim ki, burada söz konusu edilen dünya görüşü benim dünya görüşümün aynısıdır.”</p>
		<p>“Bu beni hiç ilgilendirmiyor.”</p>
		<p>“İlgilenmen gerekecek, dostum.”</p>
		<p>Christian onun yüzüne dik dik baktı.</p>
		<p>“Hayır!” dedi yüksek sesle. “Yapamam bunu! Yapamam bunu dersem sana, ne yapmam gerektiğini kendim bilmeliyim. Ben yetişkin bir insanım...”</p>
		<p>“Senin ‘yetişkin insan’ olduğun sadece dış görünüşün! Ne yapman gerektiği konusunda kesinlikle hiçbir şey bilmiyorsun...”</p>
		<p>“Hiç de öyle değil!.. Onurlu bir erkek gibi davranıyorum her şeyden önce... Sen, durumu gereği gibi düşünemiyorsun, Thomas! Burada Tony ve Gerda var... onların yanında bu konuyu bütün ayrıntılarıyla konuşamayız. Ama sorumluluklarım olduğunu söylemiştim sana! En son çocuğu, küçük Giesela...”</p>
		<p>“Ben küçük Giesela filan tanımıyorum ve tanımak da istemiyorum! Aldatıldığını düşünüyorum. Öyle olmasa da, aklından geçirdiğin o kadın gibi birine karşı yasal bir sorumluluktan başka hiçbir sorumluluğun olamaz, onu da şimdiye kadar olduğu gibi yine yerine getirmeye devam edebilirsin...”</p>
		<p>“O kadın mı dedin, Thomas? Onun hakkında çok yanılıyorsun! Aline...”</p>
		<p>Senatör Buddenbrook gök gürültüsü gibi bir sesle, “Sus! Konuşma!” diye bağırdı. İki kardeş şimdi masanın üstünden birbirlerinin yüzüne bakıyordu. Thomas’ın yüzü sapsarı olmuş ve öfkeden titriyordu; Christian ise, kapakları kıpkırmızı olmuş küçük, yuvarlak ve çukur gözlerini ve ağzını öfkeyle öyle açmıştı ki, kuru yanakları büsbütün içine çökmüş gibiydi. Gözlerinin alt kısmında küçük küçük kırmızılıklar ortaya çıkmıştı. Gerda alaylı bir yüz ifadesiyle bir ona bir ötekine bakıyordu. Tony ellerini ovuşturdu ve yalvararak şöyle dedi:</p>
		<p>“Tom... Christian, yapmayın lütfen... annemiz yan odada yatarken...”</p>
		<p>Senatör Buddenbrook, “Sen her türlü utanç duygusundan yoksun bir herifsin,” diye devam etti, “her türlü rezalete... her türlü pisliğe layıksın. Burada ve bu koşullar altında bu ismi ağzına almaktan utanmıyorsun! Saygısızlığın bu kadarı da fazla, bir çeşit hastalık bu...”</p>
		<p>“Aline’nin adını neden ağzıma almamam gerektiğini anlamıyorum!” Christian öyle heyecanlanmıştı ki, Gerda onu büyük bir dikkatle süzüyordu. “Az önce duyduğun gibi, onun adını özellikle söyledim, Thomas. Çünkü onunla evlenmeyi düşünüyorum. Artık bir evim olsun istiyorum, huzur içinde yaşayacağım bir yuvanın özlemini çekiyorum. Bak Thomas, işlerime karışma, seni uyarıyorum, uyarmak sözcüğünü özellikle kullandım. İşlerime karışmanı ‘yasaklıyorum’ sana! Ben özgür bir insanım ve kendi kararımı kendim veririm...”</p>
		<p>“Sen bir zır delisin! Vasiyetnamenin açıldığı gün öğreneceksin ne kadar özgür olduğunu, kendi başına nasıl karar verebildiğini! Annemin mirasından payına düşeni yine har vurup harman savurmaman için gereken önlemler alınmıştır, anlıyor musun beni? Daha önce otuz bin markı sorumsuzca yiyip bitirdiğin gibi yapamayacaksın bu kez. Mirastan payına düşen servetini ben yöneteceğim ve sen ihtiyacın olan aylık harçlıktan daha fazlasını asla alamayacaksın, yemin ederim sana...”</p>
		<p>“Annemi böyle bir önlem almaya zorlayanın kim olduğunu en iyi sen bilirsin. Fakat annemin bu görevi, bana senden daha yakın ve senden daha kardeşçe davranacak birisine vermeyişine şaşırıyorum...” Christian iyice öfkelenmişti, daha önce hiç ağzına almadığı sözleri şimdi yüksek sesle söylemeye başladı. Masanın üzerine eğildi, büktüğü işaretparmağının ucuyla masanın tahtasına vuruyor ve çalı gibi bıyığı ve kızarmış gözleriyle dik dik kardeşine bakıyordu. Thomas da sapsarı olmuştu ve yarıkapalı gözleriyle kardeşini süzüyordu.</p>
		<p>“Kalbin bana karşı öyle duygusuz, öyle nefret dolu ki, beni adam yerine koymak istemiyorsun,” diye devam etti Christian, derinden gelen kısık bir sesle konuşuyordu. “Düşünüyorum da, bana karşı her zaman soğuk davrandın ve ben senin soğukluğun karşısında hep üşüdüm... Evet, tuhaf bir ifade gibi gelebilir, fakat içimde böyle bir duygu var... Beni kendinden uzaklaştırıyorsun... bakışlarınla bile beni kendinden uzaklaştırıyorsun... Zaten neredeyse hiç yüzüme bakmadın. Bu hakkı nereden buluyorsun kendinde? Sen de bir insansın ve senin de zayıf yanların var! Annemiz ve babamız seni her zaman çocuklarının en iyisi saydılar, eğer onlara benden çok daha yakınsan onların Hıristiyan yaşam biçiminden hiç olmazsa birazını benimsesen diyorum. Kardeş sevgisinin ne olduğunu bilmiyorsan, Hıristiyanlığın sevgisi ve şefkatinden azıcık da olsa bir şeyler hisset içinde. Ama sen sevgiden öylesine yoksun bir insansın ki, bir kere bile olsun benim ziyaretime gelmedin... Hamburg’da mafsal romatizmasından hastanede yatarken bir kez bile gelmedin beni görmeye...”</p>
		<p>“Senin hastalıklarından daha önemli işlerim vardı. Hem benim sağlık durumum da...”</p>
		<p>“Hayır Thomas, senin sağlığın çok iyi! Senin sağlığın bana kıyasla çok iyi olmasaydı, şimdi şu bulunduğun yerde, o makamda olamazdın...”</p>
		<p>“Belki de ben senden daha çok hastayım?”</p>
		<p>“Benden daha mı hastasın? Hayır, bu kadarı da fazla! Tony... Gerda! Duyuyor musunuz, benden daha hasta olduğunu söylüyor! Güleyim bari! Mafsal romatizmasından Hamburg’da ölüm döşeğinde yatan yoksa ‘sen’ miydin? En küçük bir sağlık sorununda bile vücudunda dayanılmaz acılar çeken ‘sen’ miydin? Yoksa sol yanındaki sinirleri kısa olan da mı sensin? Uzmanlar bunun böyle olduğunu tıbbi bir dille kesin olarak söylediler bana! Alacakaranlıkta odana girdiğinde kanepenin üstünde bir adamın oturduğunu ve aslında var olmayan böyle bir adamın başıyla seni selamladığını görmek gibi şeyler ‘senin’de başına geliyor mu?..”</p>
		<p>Frau Permander, “Christian!” diye bağırdı. “Neler söylüyorsun böyle!.. Tanrım, ne için kavga ediyorsunuz ki? Sanki hastalanmak ve hasta olmak bir erdemmiş gibi konuşuyorsunuz! Eğer sorun kavga etmekse Gerda ve benim de birbirimize söyleyecek bir şeylerimiz olurdu herhalde! Annemizin ölüsü yan odada!..”</p>
		<p>Thomas Buddenbrook sinirli bir sesle, “Anlamıyorsun be adam!” diye bağırdı. “Bütün bu tersliklerin; yaptığın rezilliklerin, tembelliğinin ve kendini beğenmişliğinin bir sonucu olduğunu anlamıyorsun. Çalış ve sürekli kendini dinlemekten ve hastalığından söz etmekten de vazgeç!.. Böyle gidersen çıldıracaksın, bunu olası gördüğümü özellikle söylüyorum sana; eğer günün birinde gerçekten çıldıracak olursan bir damla gözyaşı dökmem senin için, çünkü bundan sen sorumlu olursun, bu kendi suçun olur...”</p>
		<p>“Evet, biliyorum, ölürsem de gözyaşı dökmezsin sen arkamdan.”</p>
		<p>Senatör Buddenbrook, “Sen ölmezsin!” dedi umursamaz bir tavırla.</p>
		<p>“Ben ölmem mi? Peki, öyle olsun bakalım, o halde ben de ölmem! Hangimizin daha önce öleceğini göreceğiz!.. Çalış demek güzel! Peki ama, ya çalışamıyorsam? Çalışacak gücüm yoksa! Ey, Yüce Tanrım, uzun süre aynı işi yapamıyorum, bitip tükeniyorum! Sen bunu yapabildiysen ve yapıyorsan buna sevinebilirsin, ama yapamıyorlar diye başkalarını da suçlama, çünkü bunun övünülecek bir yanı yok... Tanrı kimilerine güç vermiştir, kimilerine de vermemiştir... Fakat sen böylesin, Thomas,” dedi. Bunları söylerken yüzünü daha da buruşturarak masanın üstüne eğiliyor ve masanın tahtasına sert sert vuruyordu. “Sen kendini beğenmiş, kendine karşı özeleştiride bulunmayan birisin... Ama hayır, söylemek istediğim, sana duyurmak istediğim yalnızca bu değil aslında... Ama nereden ve nasıl başlayacağımı bilemiyorum, sana söylemek istediğim şey, aklımdan geçenlerin ancak binde biri... sana karşı yüreğimde hissettiklerimin ancak milyonda biri! Sen hayatta kendine bir yer edindin, saygın bir mevki sağladın kendine. Fakat seni şaşırtacak ve dengeni bozabilecek herkesi buz gibi davranışlarınla bilinçli olarak kendinden uzaklaştırıyorsun, çünkü senin için denge hayatta en önemli şey. Ama bundan çok daha önemli şeyler de var hayatta, Thomas. Tanrı’nın önünde bundan çok daha önemli şeyler var! Sen bencilsin, evet bencilin tekisin sen! Ama bana ne kadar çok kızsan, çıkışsan ve beni paylasan bile yine de seviyorum seni. Senin en kötü yanın, susmandır; bir şey söylenince birden susman ve kendini geri çekip her türlü sorumluluğu reddetmen senin en kötü yanın; bunu kibarca ve insanları utançlarıyla yüzüstü bırakarak yapıyorsun... Sen merhamet nedir, sevgi ve alçakgönüllülük nedir bilmeyen acımasız bir adamsın. Evet, öylesin, Thomas!” diye bağırdı birden. Bu sırada ellerini başının arkasına götürdü ve bütün dünyayı kendisinden uzak tutmak ister gibi ellerini ileriye doğru hareket ettirdi... “Bütün bunlardan bıktım usandım, ölçülü davranışlar, ince ruhluluk ve denge... bütün bu saygın davranışlar öldürecek beni!..” Bunları öylesine gerçek, yürekten ve öylesine nefret dolu bıkkınlıkla söyledi ki, Thomas Buddenbrook biraz gerildi ve bir süre hiç konuşmadan yorgun bir yüz ifadesiyle başını eğip önüne baktı.</p>
		<p>“Ben neysem, öyle oldum,” dedi sonunda, sesi heyecanlı ve titrekti, “çünkü senin gibi olmak istemedim. Sana karşı içimde bir yakınlık duymadıysam, kendimi senden korumak, varlığını kendim için tehlike saydığımdandır... inan bana, gerçeği söylüyorum.”</p>
		<p>Bir an sustu ve sonra kesik ve kararlı bir ses tonuyla devam etti:</p>
		<p>“Sanıyorum, konudan epeyce uzaklaştık. Kişiliğimle ilgili olarak tam bir nutuk çektin bana... biraz da gerçek payı olan kafa karıştırıcı bir nutuk. Ama şu anda burada söz konusu olan ben değilim, sensin. Evlenmeyi düşünen sensin ve ben de sana evlenme planının gerçekleşmesinin imkânsız olduğunu dilim döndüğünce anlatmaya çalışıyorum. Sana ödeyebileceğim para öyle yüreklendirici bir meblağ olmayacak, bunu bilsen iyi olur...”</p>
		<p>“Aline’nin birikmiş biraz parası var.”</p>
		<p>Senatör Buddenbrook yutkundu, ama sinirlerine hâkim olmasını bildi:</p>
		<p>“Ya!.. Birikmiş parası var, öyle mi? Annemizin mirasını bu kadının birikimiyle birleştirmeyi düşünüyorsun demek!”</p>
		<p>“Evet. Bir yuvam olsun ve hastalanınca bana şefkat gösteren, bana bakan biri olsun istiyorum. Bunun özlemini çekiyorum. Hem birbirimize çok da yakışıyoruz. İkimiz de biraz yolunu şaşırmış kişileriz...”</p>
		<p>“O kadının çocuklarını evlat edinmeyi, yani nüfusuna geçirmeyi de düşünüyorsun, değil mi?”</p>
		<p>“Evet.”</p>
		<p>“Böylece servetin ölümünden sonra onlara geçecek, öyle mi?” Senatör bu sözleri söylerken, Frau Permaneder elini onun kolunun üstüne koydu ve yalvaran bir sesle: “Thomas!.. Annemiz yan odada!..” diye fısıldadı.</p>
		<p>“Evet,” dedi Christian, “böyle olması gerekir.”</p>
		<p>Senatör Buddenbrook, “Hayır, bunlardan hiçbirini yapamayacaksın!” diye bağırdı ve öfkeyle yerinden fırladı. Christian da yerinden doğruldu, koltuğunun arkasına geldi, eliyle onu tuttu, çenesini göğsünün üstüne bastırdı ve yarı ürkek, yarı öfkeyle kardeşinin yüzüne baktı.</p>
		<p>Öfkesinden neredeyse kendinden geçmiş olan Thomas Buddenbrook, “Bunu yapamayacaksın...” diye tekrarladı. Yüzü sapsarı olmuştu ve her yanı titriyordu. “Ben hayatta olduğum sürece, bunu yapamayacaksın... yemin ederim!.. Dikkat et!.. Aklını başına topla!.. Aptallıklarınla, rezilliklerinle ve her türlü kötülüklerinle hakkın olandan daha çok para tükettin, annemin servetinin dörtte birini o kadına ve piçlerine yedirdin! Bir ikinci dörtte birini de Rahip Tiburtius hile yoluyla ele geçirdi!.. Senin rezilliklerin yüzünden ailemizin başına gelmedik kalmadı, şimdi de çok gerekliymiş gibi hafifmeşrep bir kadınla evlenip piçlerine ailemizin adını vererek bizi onlarla akraba yapmak istiyorsun. Bunu yapmana izin vermeyeceğim, bunu yasaklıyorum sana... beni anlıyor musun?” diye öyle bir haykırdı ki, gürleyen sesi bir deprem gibi odayı salladı ve Frau Permaneder ağlayarak kanepenin bir köşesine büzüldü. “Bu yasağıma karşı hareketlerde bulunmaya kalkışmamanı öğütlerim sana! Şimdiye kadar sana karşı anlayışlı olmaya çalıştım, bazı davranışlarını görmezden geldim... ama işi çığrından çıkarıp beni tahrik edecek olursan, bundan kimin zararlı çıkacağını görürsün! Tekrar söylüyorum sana, sakın bundan! Hiçbir şey tanımam! Aklını yitirdiğini söyler, içeri attırırım, mahvederim seni! Anlıyor musun beni?..”</p>
		<p>Christian, “Ben de sana derim ki...” diye başladı... Şimdi karşılıklı bir söz dalaşı başlamıştı, düzeysiz, anlamsız ve yakışıksız sözlerle kavga ediyorlardı, içerikten yoksun, birbirlerine hakaret etmek, kanlarına susamışçasına birbirlerini yaralamaktan başka hiçbir amaca hizmet etmeyen şiddetli bir söz dalaşı. Christian lafı yeniden ağabeyinin kişiliğine getirdi ve geçmişinde bazı ayrıntılar buldu, Thomas’ın bencilliğini ortaya koyan ve Christian’ın hiçbir zaman unutamadığı ve hep içinde taşıdığı ve üzülerek anımsadığı bazı acı anıları gün yüzüne çıkardı. Senatör Buddenbrook aşağılayıcı ve tehdit edici sözlerle ona cevap veriyor ve arkasından hemen pişmanlık duyuyordu. Gerda başını hafifçe eline yaslamış, buğulu gözleriyle ve pek okunamayan yüz ifadesiyle onları süzüyordu. Frau Permaneder büyük bir üzüntü ve umutsuzluk içinde sürekli şunları tekrarlıyordu:</p>
		<p>“Annemiz yanda yatıyor... annemiz yanda yatıyor...”</p>
		<p>Ağabeyine içindekileri kustuktan sonra, odanın içinde bir aşağı bir yukarı dolaşan Christian, sonunda savaş alanını terk etti.</p>
		<p>“Peki, öyle olsun! Göreceğiz bakalım!” diye bağırdı, bıyıkları kirpi gibi olmuştu, gözleri kıpkırmızıydı ve ceketinin önü açılmıştı; sarkan elinin içinde tuttuğu mendilini öfkeyle ve şaşkın şaşkın sallayarak kapıya doğru yürüdü ve arkasından kapıyı hızla çekip kapattı.</p>
		<p>Aniden oluşan sessizlikte Senatör Buddenbrook bir an olduğu yerde kaldı ve kardeşinin gözden kaybolduğu yere doğru baktı. Sonra sessizce yerine oturdu, çabuk hareketlerle listeyi yeniden eline aldı ve kuru birkaç kelime daha söyleyerek yarım kalmış işi bitirip koltuğuna yaslandı ve parmaklarını bıyığının uçlarında dolaştırarak derin düşüncelere daldı.</p>
		<p>Frau Permaneder’in kalbi korkudan küt küt atıyordu! Sorun, o büyük sorun daha fazla geciktirilemezdi, dile getirilmesi ve kardeşinin de yanıtlaması gerekiyordu... fakat kardeşinin ruh hali şu sıra sağduyulu davranmaya uygun muydu? </p>
		<p>Frau Permaneder, önce kucağına bakıp daha sonra da ürkerek kardeşinin yüzündeki ifadeyi okumaya çalışırken, “Evet, Tom...” diye başladı. “Mobilyalar... sen doğal olarak her şeyi düşünmüşsündür... Bize ait olan eşyalar, yani Erika’ya, küçüğe ve bana düşen eşyaları kastediyorum... Onlar burada kalsınlar, bizimle kalsınlar, peki ama ev ne olacak?” diye sordu ve sessizce ellerini ovuşturdu.</p>
		<p>Senatör hemen yanıt vermedi, bir süre bıyığını burdu ve üzgün bir yüz ifadesiyle düşüncelere daldı. Sonra derin bir soluk aldı ve yerinden kalktı.</p>
		<p>“Ev mi?” dedi... “Ev hepimize ait elbette... sana, Christian’a ve bana... Komik olan, Clara’nın miras payını Rahip Tiburtius’un alacak olması. Ev konusunda tek başıma karar veremem, sizlerin onayı da gerekli. Fakat en doğrusu, bir an önce satıp elden çıkarmaktır,” dedi omuzlarını silkerek. Ama söylediklerinden kendisi de ürkmüş gibi yüzü sapsarı oldu. </p>
		<p>Frau Permaneder’in başı önüne yıkılmış gibiydi, parmaklarını oynatamıyordu, her yanı uyuşmuş, dizlerinin bağı çözülmüştü sanki.</p>
		<p>Bir an sustuktan sonra, “Demek bizim onayımız!” dedi hüzünlü hüzünlü ve biraz da incinmiş bir ses tonuyla. “Fakat sevgili Tom, doğru bildiğin şeyi yapacağını sen de çok iyi bilirsin, Christian ve benim onayımızı çok fazla geciktirmeyeceğimizi de!.. Ama bir söz söylememe, bir ricada bulunmama izin verirsen,” diye devam etti Frau Permaneder, sesi güçlükle çıkıyordu ve üstdudağı titremeye başladı... “Ev! Annemizin evi! Annemizin ve babamızın evi! Birlikte güzel günler geçirdiğimiz bu evi satmamız gerekiyor, öyle mi?”</p>
		<p>Senatör Buddenbrook yeniden omuzlarını silkti.</p>
		<p>“İnan bana kardeşim, bu konuda söylediğin her şey beni de senin kadar duygulandırdı... fakat geçerli nedenler değil bunlar, duygusal tepkiler yalnızca. Yapılması gereken şey belli. Koskoca bir mülk var elimizde... Ne yapabiliriz bunu, oturup düşünelim. Babamızın ölümünden beri geçen yıllar içinde arka bölüm bütünüyle çökmüş durumda. Bilardo salonuna bir kedi ailesi yerleşmiş, özgürce dolaşıyorlar; kapıdan içeri girince, zeminin tahtaları kırılacakmış gibi oluyor... Fisch Caddesi’ndeki evim olmasaydı! Ama bir kere yaptırdık işte, ne yapabilirim? Yoksa o ‘evi’ satsam daha mı iyi olur? Sen kendin düşün... kime satabilirim? Oraya yatırdığım paranın yarısını bile zor verirler. Ah Tony’ciğim, yeterince mülkümüz var, hatta çok fazla mülke sahibiz! Silolar ve iki büyük ev! Mülklerimizin parasal değeri dönen sermayemize kıyasla çok daha fazla! Hayır, evi satmalıyız... satmamız gerekir!..”</p>
		<p>Fakat Frau Permaneder kardeşinin bu sözlerini duymuyordu. Kanepede iki büklüm olmuş, ıslak gözlerle boşluğa dalmıştı.</p>
		<p>“Evimiz, bizim evimiz!” diye mırıldandı... “Taşındığımız gün yaptığımız kutlama törenini hâlâ anımsıyorum... Biz o zamanlar küçük birer çocuktuk. Bütün aile bir aradaydık. Hoffstede amca güzel bir şiir okumuştu... Aile dosyamızda duruyor hâlâ... Hepsi de ezberimde... Denizden Yükselen Venüs, diye başlıyordu... Doğa Manzaralı Tablolar Odası! Yemek salonumuz! Yabancı konuklar!..”</p>
		<p>“Evet Tony, çok haklısın... Fakat büyükbabam bu evi satın aldığı zaman, evi boşaltmak zorunda kalanlar da böyle düşünmüşlerdi herhalde. Paralarını yitirmişler ve evden çıkmak zorunda kalmışlardı. Sefalet içinde ölüp gitmişlerdi. Her şeyin bir vakti zamanı oluyor. Ratenkampların düştüğü duruma düşmediğimize sevinelim ve bunun için Tanrı’ya şükredelim. Biz buradan onlardan çok daha iyi koşullarda ayrılacağız...”</p>
		<p>Hıçkırık sesi, uzun ve acıklı bir hıçkırık sesi, Thomas Buddenbrook’un konuşmasını kesti. Frau Permaneder öyle çok üzülmüştü ki, yanaklarından aşağıya akan gözyaşlarını silmeyi bile akıl edemedi. Yıkılmış ve iki büklüm olmuş bir halde orada öylece oturuyordu ve kucağına bıraktığı donuk ellerinin üzerine düşen ılık gözyaşlarını fark edemedi.</p>
		<p>“Tom,” diye seslendi ve gözyaşlarına boğulmak üzere olan sesini yeniden düzeltip duygusal bir ton vermeye çalıştı. “Tom, şu anda neler hissettiğimi anlamıyorsun sen, bunu anlayamazsın sen. Kız kardeşinin hiç de iyi bir yaşamı olmadı, yazgısı hep oyun oynadı onunla. Akla gelebilecek her şey geldi başına... Buna layık mıydım, bilemiyorum, Tom. Fakat yakınıp sızlanmadan hepsine katlandım. Grünlich, Permaneder ve Weinschenk, üçü de az mı çektirdi bana. Tanrı hayatımı her seferinde parça parça ettikçe, mahvolmaktan kurtulmasını hep bildim. Çünkü bir evim, güven duyduğum bir limanım vardı, yaşamın bütün kötülüklerine karşı oraya sığınabilir, orada güvende olabilirdim... Hatta şimdi bile, her şeyin mahvolduğu, Weinschenk’in hapse atılacağı şu günlerde bile... ‘Anneciğim, yanına taşınabilir miyiz?’ derdim. O da, ‘Evet çocuklar, gelin,’ derdi... Tom anımsıyor musun, çocukluğumuzda ‘Savaş’ oyunu oynardık, adına ‘Kale’ dediğimiz küçücük işaretlenmiş bir yerimiz olurdu ve başımız sıkıntıya düşünce oraya koşarak saldırılardan kurtulur ve huzur içinde olurduk. Annemin evi, şu anda içinde bulunduğumuz bu ev de benim hayatımda bir ‘Kale’ydi, Tom... Şimdi... şimdi ise satılacak...”</p>
		<p>Kanepeye yaslandı, yüzünü mendilinin içine gizledi ve acı acı ağladı.</p>
		<p>Thomas Buddenbrook, kız kardeşinin ellerinden birini tuttu ve kendi elinin içine aldı. </p>
		<p>“Biliyorum, sevgili Tony, bütün bunları anlıyorum! Ama biraz akıllı davranmamız gerekmez mi? Sevgili annemiz öldü... Artık onu geri getiremeyiz. Öyleyse ne yapmalı? Evi ölü bir yatırım olarak elde tutmak çok saçma... Bunu bilmediğini söyleyemezsin, değil mi? Yoksa kat kat bölüp oda oda kiraya mı verelim!.. Burada yabancıların oturması düşüncesi sana zor geliyor, oysa satmak çok daha iyi, hiç değilse içinde oturanları görmeyeceksin; Kuleli Kale Kapısı’nın yakınlarında bir yerde kendine, kızına ve torununa küçük ve güzel bir ev ya da kat alırsın... yoksa burada kalıp bir sürü yabancı kiracıyla birlikte mi oturmak istersin?.. Seni sevenlerden de ayrılmamış olursun, Gerda ve ben burada, senin yanında olacağız. Breiten Caddesi’ndeki amca kızları, Kröger’ler ve Matmazel Weichbrodt da burada, yakınında olacaklar... Klothilde için bir şey söyleyemeyeceğim, bizlerle ilişkisini sürdürüp sürdürmeyeceğini bilemiyorum. Manastıra kapandığından beri pek yanına yaklaşılmaz oldu...”</p>
		<p>Frau Permaneder, gülümsemeyle karışık derin bir iç çekti, başını yana çevirdi ve elindeki mendili gözlerine sıkıca bastırdı, oyun oynayarak üzüntüsünü gidermeye çalışan küçük bir çocuk gibi somurtuyordu. Fakat daha sonra büyük bir kararlılıkla mendilini yüzünden çekti ve kişiliğini ve onurunu korumak istiyormuş gibi başını geriye attı ve yeniden çenesini göğsünün üstüne bastırdı.</p>
		<p>“Evet Tom,” dedi ve bunu söylerken ağlamaktan kıpkırmızı olmuş gözlerini kırpıştırarak pencereye doğru baktı, “anlayışlı olacağım ben de... oldum bile... Ağladığım için beni bağışla, sen de Gerda! Böylesi herkesin başına gelebilir... İnsani bir zaaf işte. Ama sadece dış görünüşüm böyle, inan bana. Hayatın çemberinden geçmesini bilmiş ne kadar yürekli bir kadın olduğumu en iyi sizler bilirsiniz... Evet Tom, ölü yatırımın ne demek olduğunu anlıyorum, bu kadarına aklım erer. Tekrar ediyorum, neyi doğru buluyorsan öyle yap. Sen bizim için en iyisini düşünürsün ve en iyisini de yaparsın, çünkü Gerda ve ben birer kadınız. Christian’a gelince... Tanrı onun yardımcısı olsun!.. Bizim sana karşı bir diyeceğimiz olmaz, çünkü sana karşı geçerli argümanlarımız yok, bizimki sadece aşırı duygusallık, sanıyorum bu da anlaşılır bir şey. Evi kime satmayı düşünüyorsun Tom? Kısa sürede elden çıkarabileceğine inanıyor musun?”</p>
		<p>“Ah, benim güzel kardeşim, bunu bilebilseydim keşke... ama girişimlerde bulunmadım da değil... Daha bu sabah bizim ihtiyar komisyoncu Gosch’la bu konuda biraz fikir alışverişinde bulundum, satış işini üstlenmeye pek de isteksiz görünmedi...”</p>
		<p>“Çok iyi olur, çok iyi olur, Tom. Siegismund Gosch’ un da zayıf yanları var kuşkusuz... Şu İspanyolcadan yaptığı çeviriler –neydi o şairin adı bilemiyorum– biraz tuhaftı doğrusu, bunu sen de hatırlıyorsundur. Ama babamızın iyi dostuydu ve dürüst bir adamdır. Tertemiz bir yüreği olduğunu herkes bilir. Bu evin öyle sıradan bir ev olmadığını, sıradan bir satış olmayacağını anlayacaktır... Ne düşünüyorsun Tom? Ne kadar isteyeceksin? En azından yüz bin mark eder, değil mi?..”</p>
		<p>Frau Permaneder, erkek kardeşi ve eşi merdivenden inerlerken eliyle kapıyı tutmuş, “En azından yüz bin mark eder,” diyordu arkalarından. Sonra yalnız kalınca, odanın ortasında sessizce durup yana sarkıttığı ellerini, iç yüzeyleri aşağıya gelecek şekilde kenetledi ve kocaman gözleriyle çevresine şaşkın şaşkın baktı. Siyah dantelli bir örtüyle örttüğü başını hafif hafif salladıktan sonra derin düşüncelere daldı ve başı yavaş yavaş omzuna düştü.</p>
	</div>
  </body>
</html>