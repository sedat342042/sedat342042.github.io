<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>10</h1>
		<p>Madam Grünlich, kızıyla birlikte Meng Caddesi’ndeki büyük eve yeniden yerleştikten sonra uzunca bir süre sessizlik çöktü. Evin içinde herkes dikkatlice dolaşıyor ve “o olaydan” hiç söz edilmiyordu. Ama o olayın asıl kahramanı, diğerlerinin tam tersine bunu büyük bir heyecanla herkese anlatmak istiyor ve parçaları bir araya getirerek olanları anlamaya çalışıyordu.</p>
		<p>Tony, kızı Erika’yla birlikte ikinci kattaki odaya, bir zamanlar, büyükanne ve büyükbaba hayattayken annesi ile babasının kullandığı odaya yerleşmişti. Babasının özel bir hizmetçi vermeyi düşünmeyişi onu biraz hayal kırıklığına uğratmıştı. Şehrin sosyete yaşamından şimdilik uzak durmasının uygun olacağını, Konsül’ün yumuşak bir dille de olsa söylemesi, Tony’yi uzun uzun düşündürdü. Babasına göre, Tanrı’nın bir sınavı olan bu yazgı oyununda, insan olarak kendisinin hiçbir suçu olmasa da, eşinden ayrılmış bir kadın olarak yapacağı ilk iş, herkesten uzak durmaya çalışmaktır. Ama Tony’nin her türlü değişikliğe kolaylıkla ve çabucak uyum sağlayacak bir yeteneği vardı. Suçsuz yere sefalete sürüklenmiş bir kadın rolüne hemen alışıverdi. Büyük bir ciddiyetle ve isteyerek evliliği hakkında, Herr Grünlich, yaşamı ve yazgısı hakkında konuşmak ve görüşlerini dile getirmekten çok hoşlanıyordu.</p>
		<p>Ama herkes onu dinlemek istemiyordu. Annesi, eşinin çok yerinde ve görevinin gerektirdiği gibi davrandığından kuşku duymuyordu, ama Tony başından geçenleri anlatmaya başlayınca, güzel beyaz elini hafifçe kaldırıp, “Yeter, yavrum!” dedi. “Bu tatsız olayı dinlemekten hiç hoşlanmıyorum.”</p>
		<p>Henüz on iki yaşında olan Clara olanlara hiçbir anlam veremiyordu. Kuzeni Thilda da aynı şekilde olup bitenleri bir türlü kavrayamıyordu. “Sözcükleri” uzatarak ve şaşkınlığını belli ederek, “Ah Tony, ne kadar da üzücü!” demekten başka bir şey söylemiyordu. Ama buna karşın otuz beşine basmış ve saçlarını seçkin çevrelere hizmet ederek ağartmış olmaktan gurur duyduğunu söyleyen Matmazel Jungmann, genç kadını büyük bir dikkatle dinliyordu. “Tony’ciğim, güzelim, korkmana gerek yok!” dedi. “Sen daha çok gençsin, yine evlenirsin.” Matmazel Jungmann, küçük Erika’nın eğitimini büyük bir sevgiyle ve isteyerek üstüne aldı; on beş yıl önce Konsül’ün çocuklarının severek dinlediği öyküleri ve anıları şimdi ona anlatıyordu. Özellikle de hıçkırık krizinden “yüreğine bir bıçak gibi saplanarak” ölmüş olan Marienwerder’li amcanın öyküsünü... </p>
		<p>Tony, en uzun ve en neşeli konuşmalarını öğle yemeğinden sonra ya da sabahları kahvaltı sırasında babasıyla yapıyordu. Kendisini babasına eskisinden çok daha yakın hissetmeye başladı. Kentteki güçlü kişiliğinden, çalışkanlığından, sert ve kararlı tutumundan dolayı babasına sevgiden çok, ürkek bir saygı duyuyordu; ama kendi evinin salonundaki o görüşmeden sonra Konsül kızına daha insancıl davranmaya başlamıştı. Ayrılma konusuyla ilgili düşüncelerini babasının anlayışla karşılamış olması, bu konudaki kararın yalnızca kendisine ait olduğunu söylemesi ve bu sert adamın büyük bir alçakgönüllülük örneği göstererek bu işte asıl suçlunun kendisi olduğunu kabul etmesi Tony’yi çok gururlandırmış ve duygulandırmıştı.</p>
		<p>Tony’nin kendisinin böyle bir şey düşünmeyeceğini herkes biliyordu; ama babasının söylediklerine inanmış ve babasına karşı daha yumuşak, daha sıcak duygular beslemeye başlamıştı. Fakat Konsül Buddenbrook’un görüşü ve değer yargısı aslında hiç değişmemişti; kızının başına gelen bu korkunç felaketi biraz hafifletmek için ona eskisinden daha büyük bir sevgiyle yaklaşması gerektiğine inanıyordu.</p>
		<p>Johann Buddenbrook, dolandırıcı damadına karşı kişisel olarak hiçbir girişimde bulunmadı. Gerçi Tony ve annesi, Herr Grünlich’in 80.000 markı almak için ne aşağılık yollara başvurduğunu bazı konuşmalardan öğrenmişlerdi; ama Konsül bu konuyu herkese duyurmaktan, hatta yargıya bırakmaktan bile sakınmıştı. Bir işadamı olarak böylesine haince aldatılmış olmayı onuruna yediremiyordu ve bu utanç verici olayın sessizce unutulup gitmesini istiyordu.</p>
		<p>Ama B. Grünlich Şirketi’nin iflası kesinleşince –bunun sonucu olarak Hamburg’da birçok şirket önemli kayıplara uğramıştı– kızının boşanma davasını açmakta tereddüt etmedi. Tony, bu davanın ağırlık noktasını kendisinin oluşturduğunu düşündükçe içini inanılmaz bir onur duygusu kapladı.</p>
		<p>“Baba,” dedi; böyle durumlarda Konsül’e “babacığım” demezdi. “Baba, bizim dava nasıl gidiyor? Her şey yolunda, değil mi? Kanun maddesi çok açık, büyük bir dikkatle okudum! ‘Bir kocanın ailesini geçindirememesi durumunda...’ Beyler bunu bilsinler. Çocuğumuz erkek olsaydı onu Grünlich alacaktı...”</p>
		<p>Tony bir başka seferinde, “Evlilik yıllarım hakkında uzun uzun düşündüm baba,” dedi. Benim çok istememe rağmen Grünlich’in kentte oturmaya ‘neden’ karşı çıktığını şimdi çok daha iyi anlıyorum. Benim kentte dolaşmamı ve dost ziyaretlerinde bulunmamı işte ‘bu yüzden’ istemiyordu! Şehirde oturuyor olsaydık şirketinin gerçek durumunu, villamızın bulunduğu Eimsbüttel semtinden çok daha önce öğrenmiş olacaktım!.. Ne düzenbaz bir adammış meğer!”</p>
		<p>Konsül, “Biz yargıç değiliz kızım,” diye yanıt verdi.</p>
		<p>Tony boşanma kararı verildikten sonra, ciddi bir yüz ifadesiyle babasına, “Bunu aile günlüğümüze yazdın mı,” diye sordu. “Yazmadın mı yoksa? Öyleyse izin ver, bunu ben yapayım. Lütfen bana yazı masasının anahtarını ver.”</p>
		<p>Tony, dört yıl önce adının arkasına eklediği o satırların altına gururla ve acele acele şunları yazdı: </p>
		<blockquote>
			<p>Bu evlilik, 1850 Şubatı’nda mahkeme kararıyla bozulmuştur.</p>
		</blockquote>
		<p>Daha sonra kalemi bıraktı ve bir an başından geçenleri düşündü.</p>
		<p>“Baba,” dedi, “bu olayın ailemizin geçmişinde bir leke olarak kalacağını biliyorum. Bunun hakkında uzun uzun düşündüm. Defterin sayfasına dökülmüş bir mürekkep lekesi gibi kalacak hep. Ama sen üzülme... Onu buradan silip çıkarmak benim işim! Daha gencim... oldukça güzelim de, sen öyle düşünmüyor musun? Frau Stuht geçenlerde beni görünce, ‘Ah Tanrım, Madam Grünlich ne kadar da yaşlanmışsınız!’ dese de... Neyse, eskiden olduğu gibi hep öyle aptal bir kız olarak kalacak değilim ya... hayat insana çok şey öğretiyor... Sözün kısası, günün birinde yine evleneceğim! Göreceksin, iyi bir evlilik yapıp her şeyi yeniden düzelteceğim! Sen böyle düşünmüyor musun?”</p>
		<p>“Tabii, bütün bunlar Tanrı’nın bileceği şeyler, sevgili kızım. Ama daha şimdiden bunlardan söz etmek pek yakışık almaz.”</p>
		<p>Tony, bu sıralar “Hayatta görüldüğü gibi” söylemini sıkça kullanıyordu. “Hayat” sözcüğünü söylerken, yazgı ve yaşamla ilgili neler öğrendim neler, der gibi göz kapaklarını büyük bir ciddiyetle ve tatlı tatlı indirip kaldırıyordu.</p>
		<p>Yemek salonundaki masanın çevresi yeniden kalabalıklaşmaya başlamıştı. Thomas, bu yılın ağustos ayında kaplıca tedavisine gönderildiği Pau’dan eve döndükten sonra, yaşadıklarını anlatması için Tony’nin karşısına yeni bir fırsat çıktı. Tony, bir zamanlar Travemünde’den yola çıktıkları gün acısını paylaşan bu kardeşini çok seviyordu ve onun gelecekte şirketin başına geçeceğini bildiği için de ona karşı büyük bir saygı besliyordu.</p>
		<p>Thomas, “Evet, Tony, evet,” dedi. “İkimiz de çok şeyler atlattık...” Daha sonra kaşlarından birini kaldırdı, Rus sigarasını ağzının bir köşesinden ötekine kaydırırken bir Malezya dilberine benzeyen o küçük çiçekçi kızı düşünüyordu herhalde; çalıştığı çiçekçi dükkânının sahibinin oğluyla kısa bir süre önce evlenen ve şimdi de Fischer Maden Ocağı’ndaki çiçekçi dükkânını işleten o küçük çiçekçi kızı. </p>
		<p>Yüzü hâlâ biraz solgun görünen Thomas Buddenbrook’un dikkat çekici şık bir görünüşü vardı. Geçirdiği son yıllar onu daha da olgunlaştırmıştı sanki. Kulaklarının üzerinde küçük tepecikler oluşturacak şekilde taranmış saçları, Fransız modasına uygun olarak uçları yukarıya doğru kıvrılmış bıyıkları, tıknaz ve oldukça geniş omuzlu vücuduyla daha çok bir asker izlenimi veriyordu. Saçlarının iki çıkıntı halinde üstüne döküldüğü şakaklarındaki mavi damarlar ve aile doktoru Grabow’un her türlü özeni göstermesine rağmen titreme krizine yatkın oluşu, bünyesinin pek de sağlıklı olmadığını gösteriyordu. Çene, burun ve özellikle de ellerinin yapısıyla –Buddenbrook’lara özgü elleri vardı gerçekten!– giderek büyükbabaya daha çok benziyordu. </p>
		<p>Thomas, İspanyolcaya kaçan bir Fransızca konuşuyordu; hiciv ve polemik sanatıyla ünlü bazı modern yazarlara duyduğu aşırı sevgiyle herkesi hayretler içinde bırakıyordu. Karanlık kişiliği olan komisyoncu Gosch’tan başka onun bu ilgisine anlayış gösteren hiç kimse yoktu koca şehirde; bu eğiliminden dolayı babası ona çok kızıyordu. </p>
		<p>Ama bu durum, Konsül’ün en büyük oğluyla gurur duymasına ve onu sevmesine engel olmuyordu; bu onun gözlerinden rahatlıkla okunabiliyordu. Fransa’dan eve döndükten sonra şirkette yeniden çalışmaya başlaması ve işlere dört elle sarılması babasını çok sevindirmişti; bunun Madam Kröger’in ölümünden sonra olması da onu çok duygulandırmıştı. </p>
		<p>İhtiyar kadının ölümünü soğukkanlılıkla karşılamak gerekirdi. Artık iyice yaşlanmıştı ve son zamanlarda bütünüyle yalnız yaşıyordu. Tanrısı’nın yanına gitti ve Buddenbrook’lara da yüklüce bir para bıraktı; şirketin sermayesini epeyce artıran bir para, aşağı yukarı yüz bin taler. </p>
		<p>Bu ölüm olayının bir başka sonucu da, Konsül’ün kayınbiraderi Justus Kröger’in, mirastan payını alır almaz, başarısız iş yaşamından bıkıp işlerini tasfiye ederek dinlenmeye çekilmesiydi. Kröger ailesinin bu şövalye ruhlu çapkın oğlu Justus, mutlu bir insan değildi. Eğlenceye düşkünlüğü ve bohem yaşamı yüzünden iş dünyasında sağlam ve güvenilir bir yer edinememişti kendisine. Aileden kalacak mirasın önemli bir bölümünü önceden tüketmişti; son zamanlarda da büyük oğlu Jakob yüzünden başı fena halde dertteydi. </p>
		<p>Koskoca Hamburg şehrinde bohem hayatı yaşayan bu genç adam, sorumsuz davranışları nedeniyle babasına çok pahalıya mal olmuştu; Konsül Kröger daha fazlasını ödemeye yanaşmayınca da, zayıf ve iyi yürekli bir kadın olan anne, çapkın oğluna gizli gizli para göndermeye devam etmişti. Bu durum, karıkoca arasında bazı tatsızlıklara da yol açmıştı. Bütün bunların üstüne bir de Bendix Grünlich’in iflas ettiği günlerde Hamburg’da Jakob Kröger’in çalıştığı Dalbeck ve Ortakları Şirketi’nde tatsız bir olay daha yaşandı: bir sahtekârlık, bir yüz kızartıcı olay. Bunu hemen örtbas ettiler ve Justus Kröger’e bu konuda soru bile sorulmadı; ama Jakob’un New York’ta bir gezgin satıcı olarak iş bulduğu ve pek yakında gemiye binip Amerika’ya gideceği söylendi. Yola çıkmadan önce bir gün şehirde görüldü; babasının gönderdiği harçlığının dışında, annesinden de bir miktar daha para koparmak için gelmişti herhalde: züppe giyimli ve sağlıklı görünmeyen bir delikanlı.</p>
		<p>Sonunda o hale geldi ki, Konsül Justus Kröger sanki tek bir mirasçısı varmış gibi, “Oğlum” diye sadece Jürgen’ den söz ediyordu. Gerçi Jürgen hiçbir zaman ailesini üzecek kötü bir şey yapmamıştı, ama zekâsı sınırlı bir çocuktu. Liseyi binbir güçlükle bitirebilmişti ve bir süreden beri de Jena Üniversitesi’nde hukuk eğitimi görüyordu; görünüşüne bakılırsa isteksiz ve başarısız bir öğrenciydi.</p>
		<p>Johann Buddenbrook, eşinin ailesindeki hiç de övünç kaynağı sayılmayan bu gelişmeyi üzüntüyle izliyor ve aynı şeyin kendi çocuklarının başına gelmesinden çok korkuyordu. Büyük oğlunun ağırbaşlılığına ve yeteneğine güvenebilirdi; ama Christian’a gelince, Mr. Richardson’ın yazdığına göre, büyük bir yetenek örneği vererek İngilizceyi öğrenmişti, ama iş alanına gerekli ilgiyi göstermiyordu. Büyük kentin eğlence yaşamına, örneğin, tiyatroya aşırı düşkünlüğü vardı. Christian eve yazdığı mektuplarda hep dünyayı dolaşmak istediğini, okyanusun ötesine, Güney Amerika’ya, belki de Şili’ye gidip orada bir işe yerleşmek istediğini yazıyor ve bunun için kendisine izin verilmesini sıkça rica ediyordu. Konsül Buddenbrook, “Fakat bu bir serüven tutkusu,” deyip dört yıl daha Mr. Richardson’ın yanında çalışarak tüccarlık bilgisini geliştirmesini emretti. Ama karşılıklı yazılan birkaç mektuptan sonra Christian Buddenbrook, 1851 yazında, bir iş bulduğunu söylediği Valparaiso’ya doğru bir yelkenliyle yola çıktı. Memleketine uğramadan, İngiltere’den başlamıştı yolculuğuna.</p>
		<p>Fakat iki oğlunun durumu bir yana, kızı Tony Buddenbrook’un ailenin bir üyesi olarak şehirdeki konumunu ne büyük bir kararlılıkla ve özenle koruduğunu Konsül memnunlukla görüyordu. Boşanmış bir kadın olarak öteki ailelerin çirkin davranışlarının ve önyargılarının üstesinden gelmesini biliyordu.</p>
		<p>Tony, al al olmuş yüzüyle bir gün çıktığı bir gezintiden eve döndükten sonra, “Of, bıktım artık!” deyip şapkasını Doğa Manzaralı Tablolar Odası’ndaki kanepeye fırlattı. “Şu Hagenström’lerin kızı Möllendorpf, Julchen denen şu yaratık var ya anne!.. İşte o bana selam vermiyor... selam vermeden geçip gidiyor yanımdan! Önce benim kendisine selam vermemi bekliyor! Ne dersin buna? Geçen gün Breiten Caddesi’nde yürürken ben de başımı yukarıya kaldırıp önünden geçtim ve yüzüne dik dik baktım...” </p>
		<p>“Tony, ileri gidiyorsun... Olmaz yavrum, her şeyin bir sınırı var. Madam Möllendorpf’a önce sen selam verseydin ne olurdu ki? Aynı yaştasınız ve üstelik o evli bir kadın... eskiden senin de olduğun gibi...”</p>
		<p>“Asla, anneciğim! Tanrım, o kaba, o terbiyesiz kıza!”</p>
		<p>“Yeter artık, yavrum! Böyle yakışıksız sözler...”</p>
		<p>“Ama, insan kendisini tutamıyor ki!”</p>
		<p>Tony’nin bu “ne olduğu belirsiz aileye” duyduğu kin ve nefret, Hagenström’lerin kendisini hor gördükleri ve işlerinin yolunda gitmesini kıskandıkları düşüncesiyle daha da artmıştı. İhtiyar Hinrich Hagenström, 1851 yılı başında ölmüş ve oğlu Hermann –Tony’nin okula giderken tokatladığı, şu sürekli limonlu çörek yiyen oğlan–  Herr Strunck’la birlikte işleri yolunda giden ticaret şirketini yönetmiş ve bir yıl sonra da şehrin en zengin adamı olan Konsül Huneus’un kızıyla evlenmişti. Kayınpeder, odun ticaretini öyle ilerletmişti ki, üç oğlunun her birine ikişer milyon bırakabilecek duruma gelmişti. Kardeşi Moritz, ciğerlerinden hasta olmasına rağmen yüksek öğrenimini başarıyla bitirmişti ve hukukçu olarak kentte çalışıyordu. Çok zeki, kurnaz, esprili, hatta güzel sanatları seven biri olarak ün yaptı ve kısa sürede mesleğinde büyük bir deneyim kazandı. Dış görünüşü itibariyle ailesine çok benziyordu; ama yüzü sarıydı, seyrek  sivri dişleri vardı.</p>
		<p>Tony, kendi ailesi içinde de başını dik tutmak zorunda kalıyordu. Amcası Gotthold işlerden uzak, geniş paltosuyla sade evinde bir teneke kutunun içinden aldığı pastilleri çiğneyerek kaygısızca dolaştığından beri –her türlü tatlıyı seviyordu– itibarlı üvey kardeşine karşı duyguları yıldan yıla yumuşamış ve yazgısına boyun eğmek zorunda kalmıştı; ama evlenmemiş üç kızını düşündükçe Tony’ nin mutsuzlukla biten evliliğine içten içe seviniyordu. Ama kızlık adı Stüwing olan karısı ve özellikle de yirmi altı, yirmi yedi ve yirmi sekiz yaşlarındaki üç kızı kuzenlerinin bahtsızlığına ve boşanma davasına, nişan ve düğününe gösterdikleri ilgiden çok daha fazla, neredeyse aşırıya kaçan bir ilgi gösteriyorlardı. İhtiyar Madam Kröger’in ölümünden beri perşembe günleri Meng Caddesi’nde yeniden düzenlenmeye başlayan “Çocuk Günleri”nde kuzenlerinin karşısındaki yeri hiç de kolay değildi.</p>
		<p>En küçükleri, kısa boylu ve tombul bir kız olan Pfiffi, söylediği her sözcüğün arkasından tuhaf tuhaf hareketler yapıp ağzının kenarlarını ıslatarak, “Tanrım, ne kadar da bahtsızsın!” dedi. “Demek her şey bitti, boşandın ve yine eski haline döndün?”</p>
		<p>Ablası gibi aşırı uzun ve cılız bir kız olan Henriette, “Ah, Tony!” dedi. “Sen şimdi hiç evlenmemiş olmaktan çok daha üzgünsündür!”</p>
		<p>Friederike, “Evet, öyle olmalı,” diye onu onayladı, “çünkü hiç evlenmemiş olmak evlenmiş olmaktan çok daha iyidir.”</p>
		<p>Tony, başını arkaya atıp uygun bir yanıt düşünürken, “Hayır, hiç de öyle değil, sevgili Friederike!” dedi. “Yanılıyorsun. İnsan böylece hayatı öğreniyor, biliyor musun? Aptallık etmekten kurtuluyor! Yeniden evlenme şansı da bazı hiç evlenmemiş kızlardan çok daha fazla oluyor.”</p>
		<p>Üç kuzen birden, “Yaa! Öyle mi?” dediler. Üzerine basarak, “Ya!” derlerken Tony’ye inanmadıkları ve onun söylediklerini alaya aldıkları belli oluyordu.</p>
		<p>Ama Sesemi Weichbrodt, konuyu açmayacak kadar akıllı ve davranışlarında ölçülüydü. Tony, zaman zaman Am Mühlenbrink Caddesi No. 7’deki kırmızı ve küçük eve, bir zamanki müdiresini ziyarete gidiyordu; yatılı okul yavaş yavaş güncelliğini yitirmeye başlamış olsa da, yine de epeyce kız öğrencisi vardı. Buddenbrook’larda ne zaman bir geyik sırtı kızartması ya da bir kaz dolması olsa bu becerikli ve yaşlı kızı Meng Caddesi’ne çağırmayı unutmuyorlardı. Frau Weichbrodt parmak uçlarına basarak yerinden kalkıyor, Tony’yi büyük bir sevgiyle ve ağzını hafifçe şapırdatarak alnından öpüyordu. Eğitimsiz olan kız kardeşi Madam Kethelsen’e gelince; kısa bir süre önce iki kulağı birden işitmemeye başlamış ve bu nedenle de Tony’nin başından geçen olay hakkında hiçbir şey duymamıştı. Hemen her fırsatta ve yerli yersiz kahkahalar atıyordu; bunu gören Sesemi de sürekli masaya vurup, “Ama, Nelly!” diye bağırmak zorunda kalıyordu. </p>
		<p>Yıllar geçip gidiyordu. Konsül Buddenbrook’un kızının başından geçen olayın şehirde ve kendi aile çevresinde bıraktığı izler giderek siliniyordu. Tony’nin kendisi de başından geçen bu başarısız evlilik olayını unutmaya başlamıştı, sağlıkla büyüyen küçük Erika’nın yüzünde Bendix Grünlich’le herhangi bir benzerlik fark edince, ancak o zaman anımsıyordu evliliğini. Ama yeniden açık renkli elbiseler giyiyor, kıvır kıvır saçlarını yine alnının üzerine salıyor ve eskiden olduğu gibi yine dost ziyaretlerine gidiyordu. Yazın uzunca bir süre kent dışına çıkma fırsatı çıkınca, buna çok sevindi. Çünkü Konsül’ün sağlık durumu uzun bir kaplıca yolculuğuna çıkmayı gerektirmişti.</p>
		<p>Konsül Buddenbrook, “Yaşlanmanın ne demek olduğunu bilemiyor insan!” dedi. “Pantolonumun üstüne dökülen kahve lekesini çıkarmak için ne zaman soğuk suyla silsem hemen şiddetli romatizma ağrılarım başlıyor... Eskiden neler yapmazdık ki!” Konsül arada bir şiddetli baş dönmesi belirtileri de gösteriyordu.</p>
		<p>Önce Obersalzbrunn’a, oradan Ems, Baden-Baden ve Kissingen’e geçtiler; oradan da Nürnberg üzerinden Münih’e eğitici ve eğlenceli bir gezi yaptılar. Daha sonra Salzburg’dan geçip Berlin üzerinden eve geri döndüler. Madam Grünlich, yeniden nüksetmeye başlayan mide sancılarından dolayı sıkı bir kaplıca tedavisine ihtiyacı olduğunu biliyordu; ama babasıyla birlikte yaptıkları bu geziyi daha çok hava değişimi olarak görüyordu, çünkü evde artık sıkılmaya başlamıştı.</p>
		<p>Tony odasının tavanını dalgın dalgın süzerken, “Ah, babacığım, hayat neden böyle!” dedi. “Doğru, hayatı tanıdım artık... Ama sersem bir kız gibi sürekli evde oturmaktan içim sıkılıyor. Babacığım, umarım senin yanında olmaktan sıkıldığımı düşünmüyorsundur... Bu çok büyük bir nankörlük olurdu herhalde, o zaman dayağı hak etmiş olurdum! Ama bilsen, hayat nasıl da...” </p>
		<p>Ama bütün eve çökmeye başlayan aşırı dindarlık havası, Tony’yi çok kızdırıyordu; çünkü Konsül yaşlandıkça ve hastalığı arttıkça dine bağlılığı da artıyordu; kocasının kendisini dine verişi giderek yaşlanmaya başlayan Frau Buddenbrook’un da hoşuna gidiyordu. Gerçi Buddenbrook’ların sofrasında hep dua edilirdi, ama şimdi, uzunca bir süredir sabah ve akşam aile üyelerinin uşaklarla birlikte kahvaltı odasında toplanıp evin beyinin ağzından İncil’den bir bölüm dinlenmesi yasal zorunluluk haline gelmişti. Ayrıca eve ziyarete gelen rahiplerin ve misyonerlerin sayısı da yıldan yıla artıyordu; çünkü Meng Caddesi’ndeki bu görkemli konuk evi, sunulan nefis yemekleriyle Lutherci ve reformcu papazlar, içeride ve dışarıda çalışan misyonerler için tam bir konuksever uğrak yeri olmuştu. Siyahlar giyinmiş uzun saçlı erkekler, memleketin her yanından gelip burada birkaç gün kalıyorlardı. Tanrı’nın hoşuna gidecek konuşmalar yapıyor, en güzel yemekleri yiyor ve kutsal amaçlar için ilahiler okuyorlardı. Şehrin rahiplerinin de aile dostu olarak gelip gitmeleri hiç eksik olmuyordu.</p>
		<p>Tom, en küçük bir gülümseyişini bile belli etmeyecek kadar saygılı ve dikkatliydi; ama Tony hemen her konuda gülmeye başlıyor, hatta fırsat çıktıkça bu siyah giysili beyleri alaya almaktan da geri kalmıyordu.</p>
		<p>Ara sıra Frau Konsül’ün migreni tutunca ev işleriyle ilgilenmek ve yemeği hazırlatmak Madam Grünlich’e kalıyordu.</p>
		<p>İştahlı iştahlı yemesiyle herkesi kendisine hayran bırakan yabancı bir rahip, günün birinde evlerine gelmişti. Tony, hınzırlık olsun, diye sucuk, patates, ekşi erik, armut, karnabahar, bezelye, turp ve meyve kokteyline varıncaya kadar daha bir sürü şey koydurtarak özel bir mönü, içinde domuz yağı parçaları da bulunan bir et suyu çorbası hazırlattı; böyle şeylere alışık olmayan birinin midesi bu çorbayı kaldıramazdı.</p>
		<p>Tony, “Beğendiniz mi? Beğendiniz mi?” diye ikide bir sorup duruyordu. “Beğendiniz mi? Aman Tanrım, kimin aklına gelirdi!” Bunu söylerken hınzır hınzır gülümsüyordu; birine bir oyun oynarken ya da oynamayı düşünürken hep yaptığı gibi, dilinin ucunu hafifçe üstdudağının üstünde dolaştırıyordu. </p>
		<p>Şişman konuk, kaşığını saygıyla bıraktı ve her şeyden habersiz bir şekilde, “İkinci yemeği bekleyeyim,” dedi.</p>
		<p>Frau Konsül, “Evet, küçük bir ikramımız var,” dedi çabucak. Çünkü böylesine doyurucu bir çorbadan sonra, “ikinci yemek” düşünülemezdi; tatlı, diye sunulan birkaç elma jöleli keke rağmen zavallı papaz aç kalkmıştı sofradan. Kendisine hâkim olmasını bilen Tom, bir kaşını yukarı kaldırmakla yetinirken Tony başını öne eğmiş, kıkır kıkır gülüyordu.</p>
		<p>Bir başka gün Tony, Aşçı Trina’yla koridorda ayaküstü ev işlerini konuşurken evin kapısı çaldı; birkaç günden beri evde konuk olarak kalan Kannstatt’lı Rahip Mathias, yaptığı gezintiden sonra eve dönüyordu. Trina, o taşralı yürüyüşüyle sallana sallana kapıyı açmaya gitti. </p>
		<p>Rahip, ona okşayıcı birkaç söz söylemek ve biraz da din bilgisini yoklamış olmak için gülümseyen bir yüz ifadesiyle, “Yüce Efendimiz’i sever misin?..” diye sordu. Kızın yüce Efendisi’ne bağlı olduğunu anlarsa belki de ona bir şey armağan edecekti.</p>
		<p>Trina, çekingen bir tavırla, yüzü kızararak ve fal taşı gibi açılmış gözleriyle, “Evet, Sayın Rahip,” dedi. “Hangisini kastediyorsunuz? Büyük Efendi’yi mi, yoksa küçük Efendi’yi mi?”</p>
		<p>Madam Grünlich bu olayı yemek masasında, herkesin önünde anlatma fırsatını kaçırmadı ve annesi Frau Buddenbrook bile Kröger’lere özgü kahkahasını atmaktan kendini alamadı. </p>
		<p>Ama Konsül bundan rahatsız olmuş, ciddi ve biraz da öfkeli bir yüz ifadesiyle gözlerini tabağına dikmişti.</p>
		<p>Rahip Mathias şaşkın şaşkın bakarak, “Herhalde bir yanlış anlama,” dedi.</p>

	</div>
  </body>
</html>