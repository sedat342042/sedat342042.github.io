<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>3</h1>
		<p>Konsül Buddenbrook hızlı adımlarla kocaman bahçesini boydan boya geçti. Beckergrube’ye doğru yürürken arkasında ayak sesleri duydu; komisyoncu Gosch da, uzun paltosuna sarılmış, meclis oturumuna gidiyordu. Uzun ve zarif eliyle tuttuğu Cizvit tarikatı üyelerine özgü şapkasını sallarken öteki eliyle de büyük bir alçakgönüllülükle selam verdi</p>
		<p>Kısık ve gergin bir sesle, “Herr Konsül... saygılarımı sunuyorum,” dedi.</p>
		<p>Kırk yaşlarında bekâr bir komisyoncu olan Siegismund Gosch, inatçı tavırlarına rağmen dünyanın en alçakgönüllü ve kalbi en temiz insanıydı. Güzel sanatlardan çok hoşlanıyordu ve ilginç bir düşünce yapısı vardı. Sinekkaydı tıraşlı yüzünde kemerli burnu, öne doğru fırlamış çenesi, keskin yüz hatları ve aşağı sarkık geniş  ağzı vardı. İnce dudaklarını öfkeyle sıkı sıkı kapatırdı. Bütün çabası yabani, güzel ve şeytanca bir görüntü kazanmak, Mephistopheles ve Napoléon arasında yer alıp kötü, hain ve korkunç bir kişiliğe bürünmekti; bunda da oldukça başarılı sayılırdı. Kırlaşmış saçlarını alnının üstüne doğru, hem de ürkütücü bir biçimde taramıştı. Kambur olmadığına gerçekten üzülüyordu. Bu eski ticaret merkezinin kent sakinleri arasında, tuhaf ve sevimli bir görüntüsü vardı. Çok küçük, ama sağlam ve mütevazı bir komisyoncu bürosu sahibi olduğu için yine de bu kentin insanı sayılıyordu; ama dar ve karanlık işyerinde hemen her dilden yapıtlarla dolu büyük bir kitaplık vardı. Yirmi yaşından beri Lope de Vega’nın bütün dramlarını çevirdiği söyleniyordu. Bir keresinde amatör tiyatro topluluğunca sahneye konan Schiller’in <em>Don Carlos</em> adlı yapıtında Domingo rolünü canlandırmıştı. Bu, onun sanat yaşamının en yüksek noktasıydı. Ağzından bir gün bile tek bir kötü söz çıkmamıştı. İş görüşmelerinde bile zaman zaman söylemek zorunda kaldığı, “Seni alçak, seni it oğlu it! Mezardaki atalarına lanet olsun!” gibi alışılagelmiş söylemleri ağzının içinde geveleyerek ve mimiklerle söylerdi. Bazı bakımdan, toprağı bol olsun, bizim şair Jean Jacques Hoffstede’nin ardılı ve mirasçısıydı; ama ne var ki ondan daha kötümser ve birden heyecanlanıveren bir yapısı vardı. İhtiyar Johann Buddenbrook’un geçen yüzyıldan tanıdığı bu dostunun neşeli ve coşkulu ruh halinden ona hiçbir şey bulaşmamıştı. Bir gün borsada oynarken satın aldığı her iki ya da üç kâğıttan bir anda altı buçuk taler kaybedince çok telaşlanmış ve bu olayı dramatize eden bir çeşit temsil bile vermişti. Waterloo Savaşı’nı kaybetmiş komutan gibi kendisini bir bankın üzerine bırakıp yumruğunu alnına dayamış ve Tanrı’ya isyan ediyormuş gibi gözkapaklarını birkaç kez kaldırıp indirerek, “Lanet olsun!” demişti. Şu ya da bu arazinin satışından elde ettiği küçük ama sağlam kazançlardan genelde hoşlanmadığından, borsada uğradığı bu kayıp, Tanrı’nın kendisi gibi bir düzenbaza verdiği bu ağır ceza, onun için büyük bir zevk, etkisi haftalarca süren bir mutluluk kaynağı demekti. “Herr Gosch, başınıza gelenleri duyduk, çok üzüldük,” diyenlere hep şu yanıtı veriyordu: “Ah, benim sevgili dostum! <em>Uomo non educato dal dolore rimane sempre bambino!</em><a class="si-noteref epub-type_noteref" href="#f30" id="ref_f30">30</a> Tabii ne demek istediğini hiç kimse anlamıyordu. Acaba Lope de Vega’dan bir alıntı mı yapıyordu? Ama bu Siegismund Gosch’un çok bilgili ve ilginç bir adam olduğuna kuşku yoktu.</p>
		<p>Herr Gosch bastonuna dayanarak Konsül Buddenbrook’un yanında, başı biraz öne eğik olarak caddeden yukarı doğru yürürken, “Ne zamanlara kaldık!” dedi. “Fırtınalı ve heyecanlı günler yaşıyoruz!”</p>
		<p>Konsül, “Bunda çok haklısınız,” dedi. “Heyecanlı günler yaşıyoruz gerçekten. Bugünkü oturum çok gergin geçecek gibi görünüyor. Sınıf ayrımına dayalı seçim...” </p>
		<p>Herr Gosch, “Ama bakın, dinleyin beni!” diye devam etti sözlerine. “Bütün gün sokaklardaydım, isyancıları yakından izledim. Aralarında olağanüstü gençler vardı, duydukları öfke ve heyecandan gözleri parlıyordu...”</p>
		<p>Johann Buddenbrook gülmeye başladı. “Tanıdığım kadarıyla siz de onlar gibi düşünüyorsunuz, sevgili dostum! Olup bitenlerden hoşlanmışa benziyorsunuz, öyle değil mi? Bakın, söyleyeyim size... Bütün bunlar elbette çocukça şeyler. Bu insanların niyeti ne? Ne istiyor bunlar? Bir grup eğitimsiz genç insan, ellerine geçirdikleri fırsattan yararlanarak biraz gürültü koparmak istiyor...”</p>
		<p>“Elbette! Bunun böyle olmadığını ben de söyleyemem... O kasap çırağı Berkemeyer, Herr Benthien’in vitrinini kırdığında ben de oradaydım... bir panter gibiydi!” Herr Gosch, son sözcüğü dişlerini sıkarak söyledi ve daha sonra, “Konunun yüce bir yanı olduğunu inkâr edemem!” diye devam etti. Hiç değilse farklı bir yanı var, günlük olayların dışında ve şiddet içeren bir şey, bir fırtına, vahşice bir şey... bir gök gürlemesi gibi... Ah, halk hiçbir şeyin farkında değil, bundan eminim! Ama kalbim, benim kalbim onlarla birlikte...” Birbirleriyle konuşarak sarı boyalı binanın önüne gelmişlerdi, meclisin oturma salonu binanın alt katında bulunuyordu.</p>
		<p>Aslında bu salon, Suerkringel adlı dul bir kadının işlettiği birahane ve dans lokaliydi, ama belli günlerde “meclis üyeleri”nin hizmetine sunuluyordu. Sağ tarafında lokanta kısmının bulunduğu, yemek ve bira kokusunun her tarafa yayıldığı taş döşemeli dar bir koridordan geçilerek sol taraftan yeşil boyalı ahşap bir kapıdan içeriye giriliyordu. Kapının ne tokmağı vardı ne de kilidi; o kadar dar ve alçaktı ki, arkasında kocaman bir salonun olduğunu kimse düşünemezdi. Salonun içi soğuk, duvarları bütünüyle çıplaktı. Beyaz tavanı, beyaz boyalı duvarları ve dışarıya fırlamış çatı kirişleriyle bir samanlığı andırıyordu. Oldukça yüksek üç penceresinin haç biçimdeki çerçeveleri yeşil boyalıydı ve perdesi yoktu. Pencerelerin tam karşısında, yarım daire şeklinde yukarı doğru basamak basamak yükselen oturma yerleri vardı ve en öne konmuş, sözcüler ve senato üyeleri için ayrılmış masanın üstünde büyük bir çıngırak, evrak dosyaları ve her türlü kırtasiye malzemeleri vardı. Kapının karşısındaki duvarda, palto ve şapkaların asıldığı birçok askılık vardı.</p>
		<p>Konsül ve yol arkadaşı Gosch, dar kapıdan geçip arka arkaya salona girince büyük bir gürültüyle karşılaştılar. Belli ki gelenlerin sonuncusuydular. Salon, kimisi ellerini ceplerine sokmuş, kimisi elleri arkasında, kimininse elleri havada birbiriyle ateşli ateşli tartışan üyelerle doluydu. Meclisin yüz yirmi üyesinden yüzünün geldiği anlaşılıyordu. Kırsal bölge milletvekillerinin bir kısmı bu koşullar altında evde kalmayı yeğlemişti.</p>
		<p>Hemen girişte küçük bir kalabalık vardı: Önemsiz iki ya da üç işadamı, bir lise öğretmeni, “yetim babası” diye bilinen Herr Mindermann ve kentin çok sevilen berberi Herr Wenzel. Siyah bıyıklı, ufak tefek, ama gücü kuvveti yerinde ve zeki olduğu yüzünden anlaşılan Herr Wenzel, kırmızı elleriyle daha bu sabah Konsül’ü tıraş etmişti ama burada onunla eşit haklara sahipti. Herr Wenzel seçkin çevrelerin berberiydi; Möllendorpf’lar, Langhals’lar, Buddenbrook’lar ve Oeverdieck’ler gibi saygın kişileri tıraş ediyordu yalnızca; şehirle ilgili konulardaki engin bilgisi, cana yakınlığı, becerikliliği ve her türlü buyruk altında bile kendine olan güveni sayesinde meclis üyeliğine seçilmişti.</p>
		<p>Heyecanla ve ciddi bakışlarıyla koruyucusuna dönerek, “Son haberleri duydunuz mu Herr Konsül?” diye sordu. </p>
		<p>“Hangi haberleri, sevgili Wenzel?”</p>
		<p>“Daha bu sabah bunların olacağını kimse bilemezdi. Herr Konsül beni bağışlasınlar, son haber mi? Belediye önünde ve pazaryerinde toplanan halk dağılmak istemiyor! Buraya gelip meclis üyelerinin gözünü korkutmak istiyorlar! Söylendiğine göre, gazetenin yazıişleri müdürü Rübsam onları kışkırtmış...”</p>
		<p>Konsül, “Tanrım, olur şey değil!” dedi ve ön taraftaki kalabalığın arasından ite kaka ilerleyerek kayınpederinin sohbet ettiği Senatör Doktor Langhals ve James Möllendorpf’un bulunduğu salonun ortasına kadar geldi. Onların ellerini sıkarken, “Duyduklarım doğru mu baylar?” diye sordu.</p>
		<p>Toplantı salonu bu haberle çalkalanıyordu; isyancılar gerçekten de buraya doğru geliyordu, sesleri duyulmaya başlamıştı bile... </p>
		<p>Lebrecht Kröger soğuk ve nefret eden bir tavırla, “Alçaklar!” dedi. Buraya özel arabasıyla gelmişti. Bir zamanların “şövalye ruhlu” bu seçkin beyefendisi, mevcut koşullar altında seksen yıllık ömrünün yükü altında çökmeye başlamıştı. Ama bugün yine de dimdik duruyordu; gözleri yarıkapalıydı, ağzının iki yanından hafifçe aşağıya doğru sarkan ince ve beyaz bıyıklarıyla küçümseyen bir ifadeyle bakıyordu. Siyah kadife yeleğinin sedef düğmeleri iki sıra halinde parıldıyordu.</p>
		<p>Bu grubun biraz ötesinde, kızıl sakalı biraz kırlaşmış tıknaz ve göbekli Hinrich Hagenström duruyordu; ceketinin düğmelerini açmıştı ve mavi ekose yeleğinin üstünde kalın bir saat zinciri sallanıyordu. İş ortağı Herr Strunck’ la birlikte ayakta duruyordu ve Konsülü selamlamadı.</p>
		<p>Biraz daha ötede varlıklı biri gibi görünen manifaturacı Benthien, çevresini saran büyükçe bir kalabalığa vitrininin nasıl kırıldığını anlatıyordu. “Baylar! Önce bir tuğla, hatta yarım tuğla ve arkasından şangır diye bir gürültü... tuğla parçası bir top yeşil kumaşın üstüne düştü... Ayaktakımı! Artık gerisi devletin işi...”</p>
		<p>Salonun bir köşesinde Glockengiesser Caddesi’nde oturan, yün gömleğinin üstüne siyah bir ceket giymiş Herr Stuht’un sesi duyuluyordu. Bir tartışmaya katılıyor ve öfkeyle, “Görülmemiş bir alçaklık!” diye tekrarlıyordu.  “Alçaklık” sözcüğünü yanlış söylüyordu.</p>
		<p>Johann Buddenbrook, biraz daha ilerleyerek eski dostu C.F. Köppen’i ve onun rakibi Konsül Kistenmaker’i selamladıktan sonra Doktor Grabow’un elini sıktı; İtfaiye Müdürü Giesecke, Yapı İşleri Şefi Voigt, Senatör Langhals’ın erkek kardeşi ve Meclis Sözcüsü Doktor Langhals’la, tüccarlarla, öğretmenlerle ve avukatlarla birkaç laf etti. </p>
		<p>Oturum henüz başlamıştı ama tartışmalar çok hareketliydi. Halkı kışkırttığı söylenen bu alçak herife, gazetenin yazıişleri müdürü Rübsam’a salondakilerin hepsi lanet okuyordu. Peki ama burada toplanmalarının amacı neydi? Temsilciler meclisinin sınıf ayrımına dayalı seçim ilkesini korumak ya da herkese eşit seçim hakkı tanımak için toplanmışlardı. Senato ikinci konuyla ilgili isteğini daha önce bildirmişti. Öyleyse halk ne istiyordu? Bütün istedikleri meclis üyelerinin gırtlağına sarılmaktı. Milletvekilleri böylesine kötü bir duruma hiç düşmemişti!</p>
		<p>Bütün üyeler konuyla ilgili görüşlerini öğrenmek için senato komiserlerinin çevresini sardı. Belediye Başkanı Oeverdieck’in nasıl davranacağını öğrenmek için Konsül Buddenbrook’un çevresini de sardılar; çünkü Konsül Buddenbrook, Belediye Başkanı’nın akrabasıydı ve Konsül Justus Kröger’in kayınbiraderi olan Herr Oeverdieck senato başkanı olduğundan beri, Buddenbrook’ların kamuoyundaki itibarları büyük ölçüde artmıştı.</p>
		<p>Dışarıdan birden büyük bir gürültü duyuldu... İhtilal, toplantı salonunun pencerelerinin altına kadar gelmişti! Ateşli ateşli görüşlerini açıklayan üyeler bir anda sustular. Korkudan dehşete kapılan milletvekilleri, ellerini karınlarının üstüne kavuşturup sessizce birbirlerinin yüzlerine ya da pencerelere, arkasında yumrukların havaya kalktığı ve kulakları sağır eden çılgınca bağırışmaların havayı inlettiği pencerelere bakıyorlardı. Ama sonra hiç beklenmedik bir şey oldu; ihtilalciler kendi taşkınlıklarından korkmuş gibi dışarısı bir anda salonun içi gibi sessizleşiverdi. Bütün salona hâkim olan bu derin sessizlik, Lebrecht Kröger’in oturduğu en alt sıraların arasından ağır ağır ve etkili bir şekilde yükselen bir sesle bozuldu:</p>
		<p>“Alçaklar!”</p>
		<p>Hemen arkasından, salonun herhangi bir köşesinden boğuk ve öfkeli bir başka ses daha yükseldi:</p>
		<p>“Görülmemiş rezalet!”</p>
		<p>Daha sonra manifaturacı Benthien’in aceleci, titrek ve gizemli sesi toplantı salonunda yankılandı: </p>
		<p>“Sayın baylar... sayın baylar... beni dinleyin... ben bu binayı iyi tanıyorum. Üst katta bir tavan arası penceresi var. Çocukken buradan geçen kedileri kovalardım... Oradan rahatça komşu dama tırmanıp kendimizi güvence altına alabiliriz...”</p>
		<p>Komisyoncu Gosch dişlerini gıcırdatarak, “Böyle korkaklık bize yakışmaz!” dedi. Ellerini kavuşturarak konuşma yaptığı masanın üzerine dayanmış, başını öne eğmiş ve ürkütücü bir bakışla gözlerini pencereye yöneltmişti.</p>
		<p>“Korkmak mı? Neden korkacakmışız Herr Gosch? Aman Tanrım... Adamlar tuğla fırlatıyorlar! Çıldıracağım...”</p>
		<p>Bu sırada gürültü yeniden başladı dışarıda, ama ilk başlardaki o şiddetli gürültünün yerini, sessizce ve aralıksız devam eden, arada bir “İlkeler!” ve “Vatandaşlık hakları!” gibi tek tük sloganların atıldığı, yer yer ıslık seslerinin ve mırıldanarak yapılan neşeli konuşmaların yükseldiği bir uğultu almıştı. Meclis üyeleri büyük bir korku içinde kulak kabartıyorlardı.</p>
		<p>Başkan Herr Doktor Langhals bir süre sonra kısık bir sesle tüm meclis üyelerine seslenerek, “Sayın baylar, eğer sizler de benim gibi düşünüyorsanız oturumu açmak istemiyorum... ne dersiniz?” diye sordu.</p>
		<p>Bu anlamsız bir öneriydi ve en küçük bir destek görmedi. </p>
		<p>Biri, “Ne yararı olacak ki?” dedi. Bunu öyle bir kararlılıkla söyledi ki, hiç kimsenin itiraz etmesine fırsat vermedi. Pfahl adında bir köylüydü ve Ritzerau bölgesi Klein- Schretstaken kırsal bölgesini temsil ediyordu. Meclis oturumlarında bir kez bile konuştuğunu anımsayan yoktu; ama içinde bulunulan şu durumda en basit kafaların görüşü bile büyük önem taşıyordu. Herr Pfahl, hiç korkmadan ve kendinden emin bir politik içgüdüyle bütün meclisin görüşünü dile getirmişti.</p>
		<p>Herr Benthien büyük bir öfkeyle, “Tanrı bizleri korusun!” dedi. “Üst sıralarda oturanları caddeden görebilirler! Dikkatli olmalıyız. Adamlar tuğla fırlatıyor! İşte, bakın...”</p>
		<p>Şarap tüccarı Köppen çaresizlik içinde, “Şu lanet olası kapı da öyle dar ki!” diye haykırdı. “Dışarıya çıkmak istesek birbirimizi ezeriz... birbirimizi çiğneyip öldürürüz!”</p>
		<p>Herr Stuht, boğuk bir sesle, “Görülmemiş bir alçaklık,” dedi.</p>
		<p>Başkan yeniden ve etkili bir şekilde, “Sayın beyler!” diye başladı. “Durumu yeniden değerlendirmenizi rica ediyorum... Bugünkü oturum raporunu üç gün içinde Eyalet Senatosu Başkanı’na sunmak zorundayım. Ayrıca metni bastırıp bütün kente dağıtmak da gerekiyor. Oturumun açılıp açılmaması konusunda oylama yapılmasını istiyorum...”</p>
		<p>Ama başkanı destekleyen birkaç üyenin dışında gündeme geçilmesini isteyen kimse çıkmadı. Bu konuda oylama yapılmasının anlamsız olacağı anlaşılmıştı. Halkı kışkırtmamak gerekiyordu, halkın ne istediğini kimse bilmiyordu. Şu ya da bu yönde alınacak bir karar, durumu daha da içinden çıkılmaz bir hale getirebilirdi! Beklemeli ve telaşa kapılmamalıydılar. Meryem Ana Kilisesi’nin saati dört buçuğu vurdu.</p>
		<p>İçeride kalıp sabırla bekleme kararında birbirlerini yüreklendirmeye çalıştılar. Dışarıda kâh çoğalan, kâh azalan, arada bir susan ve yeniden başlayan gürültüye alışmaya başladılar. Daha sakin olmaya, rahatlamaya, alt sıralara ve sandalyelere oturmaya başladılar. Kentin bu çalışkan yurttaşlarına yeniden bir canlılık, bir çalışma ruhu gelmeye başladı. İşle ilgili konuşmaya, hatta iş bağlantıları yapmaya bile başladılar. Komisyoncular büyük tüccarlara yaklaşıyordu. Çevreleri sarılmış meclis üyeleri  şiddetli bir fırtına sırasında birlikte oturup başka şeylerden konuşan ve arada sırada da ciddi bir yüz ifadesiyle gök gürleyişine kulak veren saygın insanlar gibi birbirleriyle şakalaşıyorlardı. Saat beş oldu, beş buçuk oldu ve akşam karanlığı çökmeye başladı. Arada bir biri kalkıp, “Karım kahveyi hazırlamış, evde beni bekliyor,” diye oflayıp pufluyor ve Herr Benthien de ona çatıdaki pencereyi anımsatıyordu. Ama çoğu, yazgısına teslim olmuşçasına kafasını sallayıp, “Benim vücudum oraya sığmaz ki!” diyen Herr Stuht gibi düşünüyordu.</p>
		<p>Johann Buddenbrook, karısının uyarısını dikkate alarak kayınpederinin yanından hiç ayrılmıyordu. Yüzüne kaygıyla baktı:</p>
		<p>“Yaşadığımız bu küçücük serüven umarım sizi etkilememiştir, babacığım?”</p>
		<p>Kar beyazı peruğunun altında Lebrecht Kröger’in alnındaki iki mavi, damar kaygı verecek biçimde şişmişti.</p>
		<p>Yaşlı aristokrat, ellerinin biriyle yeleğinin sedef düğmeleri ile oynarken büyük bir pırlanta yüzüğün süslediği öteki elini dizlerinin üstüne koymuş, sinirinden titriyordu.</p>
		<p>Tuhaf bir yorgunluk duygusuyla, “Saçmalama, Buddenbrook!” dedi. “Biraz canım sıkıldı, hepsi o kadar.” Ama birden ona dönerek kendi yalanını kendisi ortaya çıkardı: “İnan bana, Jean! Bu aşağılık yaratıklara saygılı olmalarını öğretmek için kurşun ve barutla üzerlerine gitmek gerekir... ayaktakımı bunlar! Alçaklar!..”</p>
		<p>Konsül mırıldanarak onun söylediklerini onayladı. “Evet, öyle... öyle... çok haklısınız, onursuzca bir komedi oynanıyor... ama elimizden ne gelir? Görmezden gelmeliyiz. Zaten akşam da oluyor, biraz sonra giderler...”</p>
		<p>Lebrecht Kröger öfkesinden çıldırmış bir halde, “Arabam nerede?.. Arabamı getirsinler!” diye emirler yağdırıyordu. Öfkesinden patlayacaktı sanki, tüm vücudu zangır zangır titriyordu. “Arabayı saat beşte getirmelerini emretmiştim!.. Nerede kaldı?.. Toplantı olmayacak... ne işim var benim burada?.. Benimle alay edilmesinden hiç hoşlanmam!.. Arabamı istiyorum!.. Yoksa arabacıma bir şey mi yaptılar? Gidip bir bakın, Buddenbrook!”</p>
		<p>“Sevgili kayınpederim, Tanrı aşkına sakin olun. Heyecanlanmayın... heyecan size iyi gelmez! Elbette gidip bakarım, şimdi gidiyorum bakmaya. Bu durumdan ben de çok sıkıldım. Şu adamlarla bir konuşayım ve evlerine dönmelerini söyleyeyim onlara...”</p>
		<p>Lebrecht Kröger birdenbire soğuk ve küçümseyen bir yüz ifadesiyle, “Durun, hiçbir yere gitmiyorsunuz! Kendinizi tehlikeye atamazsınız Buddenbrook,” diye emretmesine rağmen, Konsül Buddenbrook hızlı adımlarla salonu boydan boya geçti.</p>
		<p>Yeşil boyalı küçük kapıya iyice yaklaşmıştı ki, Siegismund Gosch önünü kesti, kemikli eliyle kolundan tuttu ve ürkütücü bir fısıldamayla, “Nereye Herr Konsül?..” diye sordu.</p>
		<p>Komisyoncunun yüzünde binlerce kırışıklık oluşmuştu. Yabanî bir kararlılıkla sivri çenesini yukarıya kaldırdı; kır saçları ürkütücü bir biçimde alnına ve şakaklarına düştü. Başını omuzlarının arasına öyle bir eğdi ki, “Halka nutuk atmaya çok mu hevesli sanıyorsunuz beni!” diye haykırırken iki büklüm bir adamı anımsatıyordu.</p>
		<p>Konsül şöyle dedi, “Hayır, bırakın beni de yapayım bunu Gosch,” dedi. Aralarında belki tanıdıklarım da vardır...”</p>
		<p>“Olabilir!” diye yanıt verdi komisyoncu sessizce. “Siz benden çok daha önemli bir kişisiniz.” Sesini yükselterek devam etti. “Ama ben yine de sizinle birlikte geleceğim, sizin yanınızda olacağım Konsül Buddenbrook! Zincirlerinden kurtulmuş kölelerin öfkesi beni parçalasa da...”</p>
		<p>Salondan çıkarlarken, “Ah, ne güzel bir gün! Ne muhteşem bir akşam!” dedi komisyoncu Gosch. Belli ki kendisini şu âna kadar hiç böyle mutlu hissetmemişti. “Ee, Herr Konsül! Hadi bakalım, işte halk!”</p>
		<p>Koridoru birlikte geçmişlerdi; binanın dış kapısının önüne çıktılar ve kaldırıma inen üç basamaklı dar bir merdivenin en üst basamağında durdular. Sokağın şaşırtıcı bir görüntüsü vardı. Her yer bomboştu. Işıkları yanan evin açık pencerelerinden başlarını dışarıya uzatmış meraklılar, isyancıların karanlık bir güruh halinde meclis binasına girme mücadelesini seyrediyorlardı. Sayıca içeridekilerden daha fazla değillerdi; liman ve depolarda çalışan işçilerden, uşaklardan, ilkokul öğrencilerinden, tüccar gemilerinde çalışan birkaç tayfa ve kentin Twieten, Gängen, Wischen ve Höfen gibi yoksul semtlerinde oturan daha başka bir grup insandan oluşuyorlardı. Buddenbrook’ların aşçı kızları Trina gibi bu işten çıkar sağlamak isteyen üç ya da dört kadın da vardı aralarında. Ayakta durmaktan yorulmuş bazı isyancılar, ayaklarını yaya kaldırımının kenarındaki su oluğuna dayamış, öylece oturuyor ve tereyağlı ekmeklerini yiyorlardı.</p>
		<p>Saat altıya geliyordu. Hava iyice karardığı halde sokak lambaları hâlâ yanmamıştı. Düzenin bozulduğu gerçeği Konsül Buddenbrook’u gerçekten çok kızdırdı, bundan dolayı da öfkeli bir ses tonuyla ve kesik kesik,  “Nedir yaptığınız bu saçmalıklar?” diye sordu.</p>
		<p>Kaldırımın kenarında karınlarını doyurmakta olan isyancılar birden ayağa fırladı. Yolun diğer tarafında, biraz daha gerilerde oturanlar da ayaklarının ucuna basarak yerlerinden kalktı. Konsül’ün emrinde çalışan bazı liman işçileri şapkalarını çıkarıp saygılarını sundular, birbirlerini uyardılar ve kenara çekilerek boğuk bir sesle, “Bu, Konsül Buddenbrook!” dediler. “Konsül Buddenbrook bizlerle konuşacak! Çeneni tut Christian, yoksa çok fena kızar! Yanındaki de komisyoncu Gosch, bir bak, biraz çatlak gibi görünmüyor mu?”</p>
		<p>Konsül Buddenbrook küçük ve çukur gözlerini, elinde şapkası ve ağzı ekmek dolu olarak merdiven basamaklarının hemen önünde kendinden emin bir şekilde duran yirmi iki yaşlarındaki bir depo işçisine çevirerek, “Corl Smolt, hadi konuş bakalım! İşte tam sırası! Bütün öğle sonu boyunca böğürüp durdunuz,” dedi.</p>
		<p>Corl Smolt ağzındaki ekmeği çiğneyerek, “Evet, Her Konsül,” dedi. “Bilmem nasıl söylesem... istediğimiz şey... Daha fazla bekleyemeyiz... şey... ihtilal yapmak istiyoruz.”</p>
		<p>“Neler saçmalıyorsun sen, Smolt!”</p>
		<p>“Evet, Herr Konsül, belki de haklısınız, ama başka çaremiz yok... biz yeni bir düzen istiyoruz, hepsi bu... başka bir şey istediğimiz yok...”</p>
		<p>“Beni dinle Smolt, sizler de dinleyin beni! İçinizde biraz aklı olan varsa hemen evine gitsin, bırakın ihtilal yapmayı, düzeni bozmaya kalkışmayın...”</p>
		<p>Herr Gosch ıslık çalar gibi bir sesle, “Kutsal düzen!” diye laf attı. </p>
		<p>“Düzeni bozuyorsunuz, diyorum size!” dedi Konsül Buddenbrook kararlı bir ses tonuyla. “Sokak lambalarını bile yakmadınız... ne ilgisi var bunun ihtilalle?”</p>
		<p>Corl Smolt ağzındaki ekmeği sonunda yutmuştu, sırtı kalabalığa dönük ve kendinden emin bir şekilde duruyordu ve Konsül’ün söylediklerine itirazı vardı. </p>
		<p>“Evet, Herr Konsül, siz de biliyorsunuz! Bütün bunlar herkese eşit seçim hakkı tanınması için...”</p>
		<p>Konsül, “Tanrım, neler söylüyorsun öyle sersem herif! Söylediklerin bütünüyle saçma,” diye bağırdı ve öfkesinden Kuzey Almanya lehçesiyle konuştuğunu unuttu.</p>
		<p>Biraz gözü korkmuş olan Corl Smolt, “Evet, Herr Konsül,” dedi. “Hepsi bu kadar, söylediğim gibi başka şansımız kalmadı, ihtilali mutlaka gerçekleştireceğiz. Bu kesin. İhtilal her yerde var, Berlin’de ve Paris’te...”</p>
		<p>“Smolt, ne istiyorsunuz siz? Bunu bana bir söylesenize!”</p>
		<p>“Herr Konsül, biz cumhuriyet istiyoruz, cumhuriyet istiyoruz.”</p>
		<p>“Ama sen ne istediğini bilmiyorsun ki... isteğiniz yerine getirildi ya!”</p>
		<p>“Evet, Herr Konsül, ama ben bir tane daha istiyorum.”</p>
		<p>Konsül’ün çevresini saranlardan biraz daha akıllı olanlar, ağır ağır ve tüm içtenlikleriyle gülmeye başladı. Corl Smolt’ün Konsül’ün sorusuna verdiği yanıtı çok az anladığı halde, cumhuriyet yanlılarının oluşturduğu bütün bu kalabalık, kendinden geçip bir kahkaha seline kapılıncaya kadar gülmeye devam etti. Meclisin toplandığı binanın penceresinde meraklı bakan birkaç üye görüldü, ellerinde kocaman bira bardakları vardı. Olayların böyle bir yön almasından hayal kırıklığına uğrayan ve üzülen tek kişi, kuşkusuz Siegismund Gosch’tu.</p>
		<p>Konsül sonunda, “Hadi bakalım, sanırım evlerinize dönseniz iyi olacak!” dedi.</p>
		<p>Söylediklerinin bıraktığı izlenime canı sıkılmış olan Corl Smolt, “Evet, Herr Konsül, dediğiniz gibi olsun,” dedi. “O zaman bu işi olduğu yerde bıraksam iyi olacak. Herr Konsül’ün bana kızmayışına çok sevindim. Hoşça kalın, Herr Konsül...”</p>
		<p>Kalabalık neşe içinde dağılmaya başladı.</p>
		<p>Konsül, “Bir dakika bekle, Smolt!” diye seslendi. “Söylesene, Kröger’lerin arabasını gördün mü? Kröger ailesinin Kuleli Kale Kapısı önünde duran arabasını?”</p>
		<p>“Evet, Herr Konsül! Arabanın geldiğini gördüm, aşağıda bir avlunun içinde duruyor, Herr Konsül gidip görebilir...”</p>
		<p>“Güzel... Smolt, öyleyse hemen oraya koş ve Jochen’e buraya gelmesini söyle. Efendisi eve dönmek istiyor.”</p>
		<p>“Baş üstüne, Herr Konsül!”</p>
		<p>Corl Smolt şapkasını başına geçirdi ve deri şemsiyesini gözlerini kapatacak şekilde iyice aşağıya indirdikten sonra, kendinden emin ve ölçülü adımlarla caddeden aşağıya doğru hızla indi.</p>
	</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f30"><a class="si-backref" href="#ref_f30">30</a>. (İt.) Acı çekerek eğitim görmeyen insan, her zaman çocuk olarak kalır! (Y.N.)</div>
  </div>
  </body>
</html>