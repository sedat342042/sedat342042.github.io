<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>5</h1>
		<p>“Sayın Rahip, siz onu gördünüz, değil mi?”</p>
		<p>Tabaklar yeniden değiştirildi. Galeta ununa batırılmış, buğulanmış ve kızartılmış kocaman bir domuz budu geldi ortaya; yanında içi kahverengimsi ve ekşimsi sosla dolu bir kâse ve bütün konuklara yetecek kadar sebze dolu bir garnitür tabağı vardı. Eti parçalayıp dilimlere ayırma işini Lebrecht Kröger üstlendi. Dirseklerini hafifçe kaldırmış, işaretparmaklarını çatalla bıçağın sırtına dayamış, lokum gibi parçaları özenle kesiyordu. Frau Konsül Buddenbrook’un karışık meyvelerden hazırladığı özel içkisi, ağza alındığında insanın dilini tırmalayan, alkol tadı veren o nefis “Rus Meyve Kokteyli” de kondu masaya. </p>
		<p>Rahip Wunderlich, Napoléon Bonaparte’ı görmediğine çok üzülüyordu. Ama ihtiyar Buddenbrook ve Jean Jacques Hoffstede onunla yüz yüze gelmişlerdi; ilki Rusya Seferi’nden hemen önce Paris’te, Tuileries Sarayı’nın bahçesinde bir geçit töreninde, daha sonra da Danzig’de...</p>
		<p>İhtiyar Buddenbrook, çatalına aldığı et parçasıyla patates ve lahanayı ağzına götürürken kaşlarını kaldırdı ve, “Hayır, hiç rahat görünmüyordu,” dedi. Şair Hoffstede söze karışarak, “Ama Danzig’de çok neşeli olduğu söyleniyor. O zamanlar Danzig’de onunla ilgili çok hoş bir fıkra anlatılırdı. Bütün gün Almanlarla kumar oynarmış, hem de ciddi ciddi. Geceleri de kendi generalleriyle oynarmış. Bir gün oyun sırasında masanın üzerinden bir avuç dolusu altın alıp generaline, ‘<em>N’est-ce pas, Rapp,</em>’ demiş, ‘<em>Les Allemands aiment beaucoup ces petits Napoléons?</em>’ ve general de, ‘<em>Oui, sire, plus que le Grand!</em>’ diye yanıt vermiş.”<a class="si-noteref epub-type_noteref" href="#f12" id="ref_f12">12</a> </p>
		<p>Masanın çevresinde oturanlar pek neşelendiler ve hep birden kahkahayı bastılar, çünkü Hoffstede İmparator’un taklidini de yaparak fıkrayı çok güzel anlatmıştı. </p>
		<p>Bu gürültü ve kahkaha seli arasında ihtiyar Buddenbrook, “Şaka bir yana, büyüklüğüne saygı duymamak mümkün değil,” dedi. “Müthiş bir kişilik!”</p>
		<p>Konsül Buddenbrook ciddi bir yüz ifadesiyle başını her iki tarafa sallayarak katılmadığını belirtti.</p>
		<p>“Hayır, hayır, Enghien Dükü’nü katleden ve Mısır’da sekiz yüz tutsağı öldürten böyle bir adama karşı nasıl olup da saygı duyulur, doğrusu biz genç kuşaklar bunu anlayamıyoruz...”</p>
		<p>Rahip Wunderlich, “Bütün bunlar abartılmış ve gerçekler tahrif edilmiş olabilir,” dedi. “Dük, akılsız davranıp İmparator’u kışkırtmış olabilir, Mısır’daki tutsakların idam edilmeleri de, yasal bir savaş meclisinin etraflıca düşünerek vermek zorunda kaldığı karar gereği olabilir...” Birkaç yıl önce yayımlanan ve kendisinin de okuduğu bir kitaptan, İmparator’un bir sekreterinin yazdığı ve çok büyük ilgi gören bir kitaptan söz etti. </p>
		<p>Konsül, önlerindeki şamdanın üstünde titreyerek yanan mumu üfleyip söndürdükten sonra, “Ne söylenirse söylensin, benim aklım almaz. Böylesi bir canavara hayranlık duyulmasını anlamam mümkün değil! Dinine bağlı bir Hıristiyan olarak böyle bir duyguya içimde yer yok,” dedi.</p>
		<p>Yüzünde sessiz ve dalgın bir ifade belirmişti, hatta başını da biraz yana doğru eğmişti; bu sırada babası ve Rahip Wunderlich birbirlerine bakıp sessizce gülümsüyor gibiydiler.</p>
		<p>Johann Buddenbrook hafifçe gülümseyerek, “Evet, evet,” dedi, “ama Napoléon altınlarıyla ilgili fıkra çok hoştu, değil mi? Oğlum daha çok Louis-Philippe’e hayranlık duyar,” diye ekledi.</p>
		<p>“Ona mı hayranlık duyuyor?” diye tekrarladı şair Jean Jacques Hoffstede alaylı bir ifadeyle. “Tuhaf bir kompozisyon! Kral Philippe ve onun yeni monarşi anlayışına hayranlık duymak...”</p>
		<p>“Bana kalırsa, temmuzda uygulamaya konan yeni monarşi rejiminden öğrenmemiz gereken çok şey var...” dedi Konsül ciddi ve heyecanlı bir şekilde. “Fransız meşrutiyet rejiminin içinde yaşadığımız çağın yeni ve pratik ülkülerine gösterdiği iyi niyet ve anlayış... şükran duygusuyla karşılanması gerekir...”</p>
		<p>İhtiyar Buddenbrook, “Pratik idealler... hadi öyle olsun,” dedi ve çene kemiklerini oynatırken bir taraftan da elindeki altın tabakayla oynuyordu. “Pratik idealler... hayır, hayır, ben bu tür şeylere karşıyım!” Sinirinden Kuzey Almanya şivesiyle konuştu. “Meslek okulları, teknik okullar ve ticaret okulları yerden biter gibi birbiri ardına kuruluyor. Ama lise ve klasik eğitim hızla gözden düşüyor... maden ocaklarından... sanayiden... ve para kazanmaktan başka hiçbir şeyi düşünen yok... Güzel, bütün bunlar çok güzel! Ama böyle sürüp gitmesi biraz saçma değil mi? Bunu neden onur kırıcı buluyorum, bilemiyorum... ben bu konuda herhangi bir şey söylemedim, Jean... Ama temmuzda yürürlüğe giren yeni monarşi rejimi iyi bir şey...”</p>
		<p>Senatör Langhals da, Grätjens ve Köppen gibi Konsül’den yana çıktılar. Evet, Fransız hükümetine ve aynı heyecanla Almanya’da da sürdürülen çabalara gerçekten saygı göstermek gerekirdi. Herr Köppen “saygı” sözcüğünü yine yanlış söylemişti. Kırmızı yüzü yemek yerken daha da kızarmıştı ve yüksek sesle soluk alıp veriyordu; ama Rahip Wunderlich’in yüzü şarap bardaklarını birbiri ardına devirdiği halde hiç değişmemişti; beyaz, ince ve canlıydı.</p>
		<p>Mumlar yana yana aşağıya eğildiler, alevleri arada sırada oluşan hava cereyanında titreşerek yana doğru kayınca yemek masasının üzerine hoş bir balmumu kokusu yayılıyordu.</p>
		<p>Yüksek arkalıklı kocaman sandalyelerde oturuluyor, çok değerli gümüş takımlarla nefis yemekler yeniliyor, en kaliteli şaraplar içiliyor ve herkes, sunulan yemekler ve şaraplarla ilgili düşüncesini söylüyordu. Biraz sonra işlerden söz açıldı ve konuşmalar kendiliğinden Kuzey Almanya şivesine kayıverdi. Tüccarlara özgü kısaltmalarla ve zenginliğin verdiği umursamazlıkla birbirlerine bol bol hava atıyorlar, bu rahat ve kaba saba ifade biçimiyle arada bir iğneleyici şakalar yapıyorlardı. “Borsada” diyeceklerine kısaca “borsa” diyorlar, “r” harfini uzatarak “e” gibi söylüyorlar, bunu yaparken de çok eğleniyorlardı.</p>
		<p>Hanımlar yapılan tartışmaya daha fazla kulak misafiri olmak istemediler. Madam Kröger sazan balığını kırmızı şarapla pişirmek gibi ilginç bir yöntemden söz ederek ilgi çekici bir konu açtı. “Önce balıkları küçük parçalara ayırırsınız güzellerim, daha sonra bunları soğan, karanfil ve peksimetle birlikte bir tencereye koyup biraz şeker ve tereyağı ilave ederek ateşe koyarsınız. Ama balığı kesinlikle yıkamayın güzellerim, kanıyla birlikte pişirilecek...”</p>
		<p>İhtiyar Kröger en güzel fıkralarını anlatıyordu. Masanın en alt kısmında ve çocuklara yakın bir yerde, Doktor Grabow’un yanında oturan oğlu Konsül Justus, Matmazel Jungmann’la tatlı bir sohbete dalmıştı; genç kadın kahverengi gözlerini kısmış ve her zaman yaptığı gibi elindeki bıçağı ve çatalı havaya kaldırarak hafifçe sallıyordu. Oeverdieck’ler bile neşelenmiş ve seslerini yükseltmişti. İhtiyar Konsül kocasına yeni bir ad daha taktı: “Benim tatlı nonoşum!” Bunu söylerken içtenlikten başındaki şapkası sallandı.</p>
		<p>Şair Jean Jacques Hoffstede en çok sevdiği konuyu, Hamburglu zengin bir akrabasıyla on beş yıl önce yapmış olduğu İtalya gezisini anlatmaya başlayınca konuşmalar bir konuda birleşmeye başladı. Şair Hoffstede, Venedik, Roma ve Vezüv Yanardağı’ndan söz etti; Goethe’nin <em>Faust</em>’un bir bölümünü yazdığı Borghese Villası’na, insana hoş bir serinlik veren Rönesans usulü çeşmelere ve fıskiyelere, keyifle dolaşılan bakımlı bulvarlara hayran kaldığını anlattı. Bu arada masanın çevresinde oturanlardan biri, Buddenbrook’ların şehrin Kuleli Kale Kapısı’nın hemen arkasında kalan büyük bahçelerinin bakımsızlığından söz etti.</p>
		<p>“Evet, sevgili dostum!” dedi ihtiyar Buddenbrook. “O bahçeyi zamanında bir düzene sokamadığım için kendime hâlâ kızıyorum! Geçenlerde gidip şöyle bir dolaştım, tam bir yüz karası, balta girmemiş yabanıl bir orman sanki! Çayırlara bakılsa, ağaçlar budansa ve çalılıkların uçları kırpılsa ne sevimli bir yer olurdu...”</p>
		<p>Ama Konsül buna şiddetle karşı çıktı:</p>
		<p>“Baba, Tanrı aşkına yapma! Ben yazları orada, çalılıkların arasında dolaşmayı çok seviyorum; eğer ağaçları budatır, otları temizletirseniz o özgür, o güzelim bahçenin bütün doğal güzelliği kaybolur...”</p>
		<p>“Ama o özgür doğa parçası bana ait olduğuna göre istediğim gibi düzenleme hakkına sahibim...”</p>
		<p>“Ah, baba, o yabanıl çalılıkların ve ağaçların arasına, diz boyu olmuş otların üzerine uzanınca, insan kendisini doğanın bir parçasıymış gibi hissediyor ve hiç kimsenin ona sahip olmaya hakkı olmadığını düşünüyor...”</p>
		<p>İhtiyar Buddenbrook, “Christian, o kadar çok yemek yeme,” dedi birdenbire. “Thilda’ya bakma sen, ona bir şey olmaz...”</p>
		<p>Bu sessiz, cılız ve biraz da ihtiyar suratlı çocuğun büyük bir iştahla yemek yemesi gerçekten de şaşılacak şeydi. Küçük kız, daha çorba ister misin, sorusunu sözcükleri uzatarak ve alçakgönüllülükle yanıtlamıştı: “E-veet, lüt-fen!” Masadaki balıktan ve etten, garnitür ve sosuyla birlikte ikişer defa koca parçalar almış ve miyoplara özgü bir biçimde tabağının üstüne eğilerek, hiç acele etmeden lokma lokma hepsini de midesine indirmişti. İhtiyar aile reisinin söylediklerine, “A-ma am-ca!” diye yine sözcükleri uzatarak şaşırtıcı, çocuksu ve çok içten bir yanıt verdi. Sanki hiçbir şey olmamış, kendisiyle dalga geçilmemiş gibi istifini bozmadan yemeye devam ediyordu, yoksul akrabaların zengin sofralarında içgüdüsel olarak önlerine konan her şeyi silip süpürdükleri gibi o da her şeyi silip süpürüyordu. Hiçbir şeye aldırmadan gülümsüyor, sabırla ve usanmadan tabağını en güzel yiyeceklerle yeniden yeniden dolduruyordu.</p>
	</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f12"><a class="si-backref" href="#ref_f12">12</a>. (Fr.) Sırasıyla: “Öyle değil mi, Rapp?”; “Almanlar bu küçük Napoléon altınlarını çok seviyorlar.”; “Evet, Sir, büyüklerinden daha fazla!” (Y.N.)</div>
  </div>
  </body>
</html>