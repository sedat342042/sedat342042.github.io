<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>7</h1>
		<p>Masadakilerin neşesi doruğa çıkmıştı. Herr Köppen yeleğinin birkaç düğmesini çözme ihtiyacı duydu, ama bunu yapamazdı, çünkü yaşlı erkekler bile buna cesaret etmemişlerdi. Lebrecht Kröger yemek masasında olduğu gibi, yerinde hâlâ dimdik oturuyordu; Rahip Wunderlich de beyaz yüzü ve papaz cüppesiyle aynı şekilde eski konumunu koruyordu; ihtiyar Buddenbrook gerçi biraz geriye yaslanmış, ama kibar görünüşünü hiç bozmamıştı. Yalnızca Justus Kröger’in içkiyi biraz fazla kaçırdığı belli oluyordu.</p>
		<p>Peki ama Doktor Grabow neredeydi? Frau Konsül hiç kimseye belli etmeden yerinden kalktı ve kapıya doğru yöneldi, çünkü masanın diğer ucundaki oturan Matmazel Jungmann, Doktor Grabow ve Christian’ın yerleri boşalmıştı ve sütunlu holden hafif bir inilti sesi geliyordu. Tereyağı, peynir ve meyve servisi yapan hizmetçi kızın arkasından hızla salondan dışarı çıktı; holün alacakaranlığında, orta sütunların çevresindeki yuvarlak kanepenin üstünde küçük Christian iki büklüm uzanmış, acılar içinde kıvranıyordu. </p>
		<p>Doktor’la birlikte çocuğun başında bekleyen Ida, Konsül Elisabeth’e, “Ah, Hanımcığım! Küçük Christian’ ın durumu çok kötü,” dedi.</p>
		<p>Christian, “Midem bulanıyor, anne, ‘çok fena’ midem bulanıyor!” dedi. Bunu söylerken kocaman burnunun üstündeki yuvarlak ve çukur gözleri huzursuzca bir oraya bir buraya bakıp duruyordu. “Çok fena” sözcüğünü yalnızca umutsuzluk ve çaresizlikten söylemişti. Ama annesi hemen müdahale etti:</p>
		<p>“Böyle şeyler söylersek Tanrı bizi daha büyük fenalıklarla cezalandırır!”</p>
		<p>Doktor Grabow, çocuğun nabzına baktı, sakin ve sevimli yüzü daha uzamış ve daha yumuşamıştı sanki.</p>
		<p>“Küçük bir sindirim bozukluğu... öyle önemli bir şey değil, Frau Konsül!” diye anneyi teselli etmeye çalıştı. Doktor Grabow daha sonra hekimlere özgü ses tonuyla yavaşça devam etti: “En iyisi, onu yatağa yatırmak... Terlemesi için biraz Dover tozu<a class="si-noteref epub-type_noteref" href="#f13" id="ref_f13">13</a> ve küçük bir fincan da papatya çayı verin... ve sıkı bir perhiz, biraz güvercin eti... biraz da francala ekmeği...”</p>
		<p>Christian öfkelenerek, “Güvercin eti yemem ben!” diye bağırdı. “Canım hiçbir şey yemek istemiyor! Midem bulanıyor, çok fena midem bulanıyor!” “Çok fena” sözcüğünü yüksek sesle söylemesi onu biraz rahatlatmış gibiydi.</p>
		<p>Doktor Grabow başını öne eğmiş, endişeli ve biraz da üzgün bir yüz ifadesiyle gülümsüyordu. Ah, genç adam yeniden yemek yiyebilecek! Dünyadaki bütün insanlar gibi o da yaşayacak! O da babası ve büyükbabası gibi, akrabaları ve aile dostları gibi günlerini yemek masasında oturarak geçirecek ve günde dört öğün en güzel ve en pahalı yemekleri yiyecek... Hadi, şimdi Tanrı’ya emanet ol! Ama o, Friedrich Grabow, bütün bu kendi halinde yaşayan, dürüst, varlıklı ve rahatına düşkün tüccar ailelerin yaşama alışkanlıklarını değiştirecek kişi değildi. Çağrılırsa gider ve bir ya da iki gün sıkı perhiz önerirdi, biraz güvercin eti ve birkaç dilim francala... evet, evet... muayene ettiklerine hastalığın hiç de önemli olmadığını gönül rahatlığıyla söyleyebilirdi. Daha çok gençti, ama son kez yedikleri tütsülü et ve hindi dolmasından sonra aniden ve hiç beklenmedik bir şekilde koltuğuna yığılıveren ya da yıllarca sapasağlam yattıkları yataklarında biraz acı çektikten sonra ruhunu Tanrısı’na teslim eden nice güzel insanın elini tutmuştu. Daha sonra bunun adı ani bir kriz, felç ya da beklenmedik ölüm olurdu. Doktor Grabow onların başına gelecekleri önceden görebilirdi; evet, evet o, Friedrich Grabow pek çok defa olduğu gibi bütün bunları onlara “hiçbir şey olmadan da”, hatta muayene için çağrılmamış olsa bile, yemekten sonra işlerinin başına döndükten sonra belki de hafif bir baş dönmesi geçirmiş olduklarını önceden söyleyebilirdi... Ve şimdi, Tanrı bizi korusun! Hindi dolmasını beğenmeyen o değildi. Bugün yedikleri arpacıksoğanı soslu domuz budu pane gerçekten çok nefisti; yemek yemekten soluk alacak durumları kalmadığı halde, getirilen o badem, ağaççileği ve kremalı <em>Plattenpudding</em> tatlısı da... “Evet Frau Konsül, dediğim gibi sıkı bir perhiz! Biraz güvercin eti... birkaç dilim de francala...”</p>
	</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f13"><a class="si-backref" href="#ref_f13">13</a>. İngiliz hekim Thomas Dover’in (1660-1742) adından gelir. İpekkökü ve afyon tozlarının karıştırılmasıyla yapılan bir ilaç. (Ç.N.)</div>
  </div>
  </body>
</html>