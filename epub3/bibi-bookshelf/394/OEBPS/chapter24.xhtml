<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>7</h1>
		<p>Tony büyük hasır şapkasını başına geçirmiş ve güneşten korunmak için şemsiyesini açmıştı; çünkü denizden hafif bir rüzgâr esmesine rağmen hava çok sıcaktı. Genç Schwarzkopf da, başında gri fötr şapkası ve elinde kitabıyla Tony’nin yanında yürüyor ve ara sıra onu yandan süzüyordu. Vorderreihe Caddesi boyunca yürüdüler; kaplıca otelinin bahçesindeki güneşli, sessiz, çakıllı yollardan ve gül alanlarından geçtiler. Çam ağaçları arasına gizlenmiş müzik pavyonu, otelin pasta salonu ve uzun bir ara bina ile birbirine bağlanan her iki İsviçre tipi evin karşısında sessizce duruyordu. Saat on bir buçuğa geliyordu. Otel müşterileri plajda olmalıydılar.</p>
		<p>İki genç, bankların ve kocaman bir salıncağın bulunduğu çocuk oyun parkından geçti. Sıcak kaplıca evlerinin önünden geçerek güneş ışığının parlattığı tarladan ağır ağır yürüdüler. Güneşin yakıcı sıcaklığı çimenlerin üzerine çökmüştü ve üzerlerinde mavi sineklerin vızıldayarak uçuştuğu yabanıl otların keskin kokusu yükseliyordu. Denizden tekdüze ve hafif bir hışırtı geliyordu, uzaklarda arada bir küçük küçük köpükler göze çarpıyordu.</p>
		<p>Tony, “Nedir bu okuduğunuz kitap?” diye sordu.</p>
		<p>Delikanlı kitabı iki elinin arasına aldı ve sayfaları arkadan öne doğru hızla karıştırdı.</p>
		<p>“Size göre değil, Fräulein Buddenbrook! Baştan sona kan, bağırsaklar ve bunun gibi tatsız şeyler var içinde. Bakın, işte burada akciğer ödemi anlatılıyor, kısacası: akciğer iltihabı. Bu hastalıkta ciğerlerde içi su dolu kabarcıklar oluşur... çok tehlikelidir, zatürreeye dönüşür. Ağır vakalarda hasta soluk alıp veremez hale gelir ve aniden ölüverir. İşte, bütün bunlar baştan aşağı soğuk bir biçimde anlatılıyor...”</p>
		<p>“Çok fena!.. Ama doktor olmak için de... Bizim Grabow günün birinde emekli olunca, aile doktorumuz olmanız için çaba göstereceğim, tamam mı?”</p>
		<p>“Ya!.. Peki, ben de sizin ne okuduğunuzu sorabilir miyim, Fräulein Buddenbrook?”</p>
		<p>“Hoffman adını duymuş muydunuz?” diye sordu Tony.</p>
		<p>“Hani şu orkestra şefini ve <em>Der Goldne Topf</em>’u yazan mı? Evet, çok güzel şeyler yazıyor... ama yazdıkları daha çok kadınlar için. Günümüzde erkekler daha başka şeyler okumalı.”</p>
		<p>Tony birkaç adım yürüdükten sonra, “Şimdi size bir şey sormak istiyorum,” dedi kararlı bir biçimde. “Adınızın ne olduğunu sormak istiyorum size. Bir kere olsun öğrenebilmiş değilim... Bu beni çok sinirlendiriyor! Epeyce kafa yordum buna...”</p>
		<p>“Buna kafa mı yordunuz?”</p>
		<p>“Evet, öyle... işimi zorlaştırmayın, ne olur! Belki bunu size sormam uygun değil, ama çok merak ediyorum. Şey, yaşadığım sürece bunu öğrenmeme gerek yok aslında.”</p>
		<p>Genç Schwarzkopf, adının Morten olduğunu söyledi ve yüzü her zamankinden daha da çok kızardı.</p>
		<p>“Morten mi? Hoş bir isim!”</p>
		<p>“Demek hoş bir isim!..”</p>
		<p>“Evet, Tanrım... Hinz ya da Kunz olmasından çok daha iyi, çok çok özel, biraz da yabancı bir havası var...”</p>
		<p>“Anladığım kadarıyla siz romantik duyguları ağır basan bir genç kızsınız, Fräulein Buddenbrook; Hoffman’ın kitaplarını çok okuyorsunuz... Sorunuza gelince, olayın aslı şu: Büyükbabam yarı Norveçliydi ve adı da Morten’di. Beni vaftiz ederlerken onun adını vermişler. Hepsi bu kadar...”</p>
		<p>Tony, kumsalın hemen kenarında yükselen yabanıl sazların arasından dikkatli dikkatli yürüyordu. Önlerinde yer yer yuvarlak damlı ve tahtadan yapılmış kulübeler uzanıyordu; kulübelerin arasından, suyun hemen kenarına konmuş hasır koltuklar görülüyordu. Hasır koltukların çevresinde sıcak kumlara uzanmış bir sürü aile vardı: Gözlerine mavi güneş gözlükleri takmış, kütüphaneden ödünç aldıkları kitapları okuyan kadınlar, bastonlarıyla kumda miskin miskin resimler çizen açık renk giysili erkekler ve kumları kürekleyen, eşeleyip su çıkaran, yerlerde takla atan, tahta kalıplarla kumdan pastalar yapan, tüneller kazan, alçak dalgalara doğru yalınayak koşan ve gemilerini yüzdüren bronz tenli ve kocaman hasır şapkalı çocuklar... Tahtadan yapılmış plaj, sağ taraftan denizin içine doğru uzanıyordu.</p>
		<p>“Şimdi doğruca Möllendorpf’ların kulübesine gidiyoruz,” dedi Tony. “Ama şimdi şu tarafa sapalım!”</p>
		<p>“Hay hay... Onlara katılacaksınız herhalde... Ben şu arkadaki kayalıklara otururum.”</p>
		<p>“Katılmak mı? Şey, yalnızca bir günaydın diyecektim, ama doğrusunu söylemek gerekirse isteyerek de değil, bunu bilmenizi isterim. Ben buraya iç huzuru bulmak için geldim...”</p>
		<p>“İç huzuru mu? Kimden kaçıyorsunuz ki?”</p>
		<p>“Şey... birinden...”</p>
		<p>“Dinleyin, Fräulein Buddenbrook, size bir şey daha soracağım... ama daha sonra, zamanı gelince. Şimdi, hoşça kalın dememe izin verin, gidip şu arkadaki kayalıkların üstüne oturayım...”</p>
		<p>Tony ciddi bir yüz ifadesiyle, “Sizi tanıştırmamı istemiyor musunuz, Herr Schwarzkopf?” dedi.</p>
		<p>“Hayır, hayır...” dedi Morten çabuk çabuk, “Çok teşekkür ederim. Sizin de bildiğiniz gibi, onların arasında yerim yok benim. Ben gidip şu arkadaki kayalıkların üstüne otururum...”</p>
		<p>Tony, büyükçe bir gruba doğru yürürken Morten Schwarzkopf da sağa, plajın hemen yanında dalgaların çarparak yıkadığı büyük kaya parçalarının yanına gitti. Möllendorpf’ların kulübelerinin önüne, Hagenström, Kistenmaker ve Fritsche de gelmiş, hepsi birlikte bir grup oluşturmuşlardı. Bütün buraların sahibi olan Hamburglu Konsül Fritsche ve kadın avcısı Peter Döhlmann’ın dışında hepsi de kadın ya da çocuktu; hafta arasıydı ve erkeklerin çoğu şehirde işlerinin başındaydı. Sinekkaydı tıraşlı, seçkin bir yaşlı bey olan Konsül Fritsche biraz ötede, açık bir kulübenin önüne oturmuş, elinde dürbünüyle ufukta beliren bir yelkenliyi seyrediyordu. Başındaki geniş kenarlı şapkası ve yuvarlak kesilmiş denizci sakalıyla Peter Döhlmann, kuma yaydıkları plaj havlularının üstüne uzanan ya da yelken bezinden yapılmış küçük koltuklara oturan kadınların yanına dikilmiş, sohbet ediyordu. Kır düşmüş saçlarını rastgele taramış, elindeki uzun saplı gözlüğüyle oynayan ve kızlık soyadı Langhals olan Frau Senatör Möllendorpf, henüz büyümemiş, fakat kulaklarına daha şimdiden annesi gibi pırlanta küpeler takmış olan Julchen ve annesi Frau Hagenström, kızıyla birlikte Frau Konsül Kistenmaker ve başına bir bone geçirmiş, plaj işlerini gözden geçirmekte olan kırışık yüzlü Konsül Fritsche. Konsül Fritsche’nin, buluşmaları, çocuk balolarını, piyango çekilişlerini ve yelken yarışlarını düşünmekten yorulduğu belli oluyordu. Kitap okuyanın biraz ötesinde oturuyordu. Çocuklar deniz kenarında oynuyorlardı.</p>
		<p>Kistenmaker ve Oğulları Şirketi, son yıllarda C.F. Köppen’i piyasadan silmeye başlayan ve sürekli gelişen bir şarap şirketiydi. Eduard ve Stephan adını taşıyan her iki oğlan da babalarının işinde çalışıyordu. Konsül Döhlmann’da, Justus Kröger’in sergilediği davranışlardan hiçbiri yoktu. O yaman bir çapkındı, sosyete içinde ölçüyü çoğunlukla kaçıran bir kadın avcısıydı; rahat, pervasız ve gürültücü tavırlarıyla kadınlar tarafından çok sevildiğini biliyordu. Bir keresinde Buddenbrook’ların verdiği bir ziyafette yemeğin masaya geç gelmesiyle evin hanımı mahcup duruma düşüp konuklar sıkılmaya başlayınca, sunulan yemekler hakkında gürültülü sesiyle konuşarak herkesi yeniden neşelendirmişti:</p>
		<p>“Ben hazırım, Frau Konsül!”</p>
		<p>Bu gürültülü ve kaba sesiyle, Kuzey Almanya lehçesiyle süslediği deyimlerle gerçek olduğu kuşkulu öyküler anlatıyordu. Gülmekten yorgun ve bitkin düşen Frau Senatör Möllendorpf, o bir başka öyküye geçmeden önce bağırdı:</p>
		<p>“Herr Konsül, ne olur biraz ara verin!”</p>
		<p>Tony Buddenbrook, Hagenström’ler tarafından soğuk, ama ötekiler tarafından çok sıcak karşılandı. Konsül Fritsche’nin kendisi bile küçük kulübesinin merdivenlerinden çabuk çabuk inerek ona koştu, çünkü Buddenbrook’ların gelecek yaz da buraya gelip plajlarını ziyaret etmesini umuyordu.</p>
		<p>Konsül Döhlmann mümkün olduğunca kibar bir dille, “Emrinizdeyim, Küçükhanım!” dedi, çünkü Fräulein Buddenbrook’un kendisinin davranışlarından hoşlanmadığını biliyordu. Gruptan daha başka sesler de yükseldi:</p>
		<p>“Matmazel Buddenbrook!”</p>
		<p>“Siz burada mıydınız?”</p>
		<p>“Ne güzel bir sürpriz!”</p>
		<p>“Ne zamandan beri?”</p>
		<p>“Ne zarif bir tuvaletiniz var!” “Zarif” sözcüğünü yanlış söylüyorlardı.</p>
		<p>“Nerede kalıyorsunuz?”</p>
		<p>“Schwarzkopf’larda mı?”</p>
		<p>“Kaptanın evinde mi?”</p>
		<p>“Ne müthiş!”</p>
		<p>“Bence de müthiş!” “Müthiş” sözcüğü yanlış söyleniyordu.</p>
		<p>Kaplıca otelinin sahibi Konsül Fritsche, bu durumdan pek hoşlanmamıştı, ama bunu hissettirmeden, “Kentte mi kalıyorsunuz?” diye tekrar etti.</p>
		<p>Fritsche’nin eşi de, “Gelecek toplantımıza katılıp bizleri sevindirir misiniz?..” diye sordu.</p>
		<p>“Çok yazık, Travemünde’de çok az kalacakmış,” dedi bir başka kadın...</p>
		<p>Frau Hagenström, Senatör Möllendorpf’un eşinin kulağına fısıldayarak, “Ne dersin hayatım, şu Buddenbrook’lar biraz kendine özgü insanlar, değil mi?” dedi.</p>
		<p>“Henüz denize girmediniz, değil mi?” diye sordu bir başkası. “Genç hanımlardan bugün henüz denize girmemiş biri var mı? Marie sen? Julchen? Ya sen Luise? Fräulein Antonie, arkadaşlarınız da sizinle birlikte girerler denize...”</p>
		<p>Gruptaki birkaç kız, Tony’yle birlikte denize girmek için yerlerinden kalktı. Peter Döhlmann, kızlara kumsalda eşlik etme fırsatını kaçırmadı.</p>
		<p>Tony, Julchen Hagenström’e, “Tanrım! Birlikte okula gittiğimiz günleri anımsıyor musunuz hâlâ?” diye sordu.</p>
		<p>“Evet, evet,” dedi Julchen şikâyet eder gibi, “tüm şeytanlıklar da sizin başınızın altından çıkardı.” </p>
		<p>Hep birlikte kumsalın yukarısından, çifter çifter yerleştirilmiş tahtaların arasından geçerek plaja doğru yürüdüler. Tony, Morten Schwarzkopf’un kitap okuduğu kayalıkların yanından geçerken başını birkaç kez ve çabucak sallayarak ona selam verdi. Meraklı kızlardan biri hemen sordu:</p>
		<p>“Tony, kime selam verdin öyle?”</p>
		<p>“Ah, Schwarzkopf’ların oğlu, buraya kadar bana eşlik etti de,” dedi.</p>
		<p>Julchen Hagenström, “Kaptanın oğlu mu?” diye sordu ve keskin ve kara gözlerini, önünden geçen bu şık kızlara biraz hüzünle bakan Morten’e dikti.</p>
		<p>Tony bunun üzerine yüksek sesle, “August Möllendorpf’un burada bulunamayışına çok üzülüyorum,” dedi. “Kumsalda hafta içi onsuz çok sıkıcı geçecek!” </p>
	</div>
  </body>
</html>