<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1 class="part">İkinci bölüm</h1>
		<div class="html5_section">
			<h1>1</h1>
			<p>İki buçuk yıl sonra, nisan ayının ortalarına doğruydu, ilkbahar her zamankinden daha erken gelmişti. O günlerde ihtiyar Buddenbrook’u ve oğlunu çok sevindiren bir olay olmuştu. </p>
			<p>Bir pazar sabahı saat dokuzda Konsül, kahvaltı odasında pencerenin önünde duran, dışbükey kapağı komik bir mekanizmayla yukarıya kaldırılmış olan büyük kahverengi yazı masasının başında oturuyordu. Önünde, içi evrak dolu kalın, deri kaplı bir dosya duruyordu; ama Konsül dosyanın içinden yalnızca ciltli ve kenarları yaldızlı bir defter çıkardı. Defterin üzerine eğilerek incecik ve küçücük harflerden oluşan elyazısıyla acele acele, hararetle bir şeyler yazıyor, sadece arada sırada başını kaldırıp kaz tüyünden kalemini kocaman mürekkep hokkasına batırıyordu.</p>
			<p>Pencerelerin ikisi de açıktı; ılık güneşin ilk tomurcukları okşadığı ve küçük kuşların cıvıldaştığı bahçede esen serin rüzgâr, ilkbaharın güzel kokularını içeriye taşıyor ve ara sıra pencerelerdeki perdeleri dalgalandırıyordu. Kahvaltı masası üzerindeki tek tük ekmek kırıntıları ve benekli beyaz masa örtüsünün üzerine düşen pırıl pırıl güneş ışınları, havan biçimindeki fincanların yaldızları üzerinde oynaşıyordu.</p>
			<p>Yatak odası kapısının iki kanadı da açılmıştı ve içeriden ihtiyar Buddenbrook’un neşeli bir ezgi mırıldandığı duyuluyordu:</p>
			<blockquote class="poem">
				<div>
				<span>İyi bir adam, dürüst bir insan,</span>
				<span>Gönül almaktan hoşlanan:</span>
				<span>Çorba yapar, beşik sallar</span>
				<span>Ve mis gibi turunç kokar.</span>
				</div>
			</blockquote>
			<p>Baba Buddenbrook gelininin yüksek karyolasının yanında duran yeşil ipek cibinlikli küçük beşiğin yanına oturmuş, onu bir eliyle hafif hafif sallıyordu. Genç Budden’brook’lar, daha rahat hizmet edilir düşüncesiyle alt kata yerleşmişlerdi. İhtiyar Buddenbrook ve eşi çekme katın üçüncü odasını yatak odası olarak kullanıyordu. Madam Antoinette, çizgili desenli elbisesinin üstüne bir önlük bağlamış, beyaz ve kalın buklelerinin üstüne dantelli bir hotoz takmış, pazen ve pamuklu kumaşlarla masanın üstünde bir şeyler yapmaya çalışıyordu.</p>
			<p>Konsül Buddenbrook, kendisini işine öylesine vermişti ki, başını kaldırıp yandaki odaya bakamıyordu bile. Yüzünde ilahî duygulara kapılmaktan oluşan ciddi ve acı çeken bir ifade vardı. Dudakları hafifçe aralanmış, çenesi biraz sarkmıştı ve zaman zaman da gözleri doluyordu. Önündeki kâğıda şunları yazıyordu:</p>
			<blockquote>
				<p>Bugün, 14 Nisan 1838, sabah saat altıda kızlık soyadı Kröger olan sevgili eşim Frau Elisabeth, Yüce Tanrı’ nın yardımıyla bir kız çocuğu dünyaya getirme mutluluğuna erişti; bebeğimize, düzenlenecek vaftiz töreniyle Clara adını vereceğiz. Evet, Doktor Grabow’un dediğine göre, doğum biraz erken gerçekleşmiş ve Bethsy’nin çok sancı çekmesine karşın, Yüce Tanrım yardımını esirgemedi. Ey Yüce Tanrım! Her başımız sıkıştığında, tehlikelerle karşılaştığımızda bize yardım eden, buyruklarını doğru anlamamız, senden korkmamız ve buyruklarına karşı gelmememiz için bize yol gösteren başka bir Tanrı var mı?! Ey Yüce Tanrım, yeryüzünde yaşadığımız sürece bizleri yönetmekten, bizlere doğru yolu göstermekten vazgeçme...</p>
			</blockquote>
			<p>Elyazısı arada bir tüccarlara özgü süslemeler içerse de, tüy kalem hiç takılmadan kâğıdın üzerinde kaymaya devam ediyor ve her satırda Tanrı’ya sesleniyordu. İki sayfa kadar sonra şunlar okunuyordu:</p>
			<div class="letter html5_article">
				<p>Yeni doğan kızıma yüz elli talerlik sigorta poliçesi yazdım. Yüce Tanrım onu doğru yoldan ayırma, ona temiz bir yürek bahşet ki, ileride senin o sonsuzca barış bahçene girebilsin. İnsanın, Tanrı’ya tüm kalbiyle inanıp bağlanmasının ne kadar güç olduğunu bilmiyor değiliz, çünkü biz ölümlülerin zayıf yürekleri...</p>
			</div>
			<p>Konsül, üçüncü sayfanın sonunda yazısını “Âmin” sözcüğü ile bitirdi, ama bu tüy kalem kulağa hoş gelen sesler çıkararak daha pek çok kâğıdın üstünde kaymaya devam etti: Yorgun yolcunun hararetini söndüren o harika kaynaktan, İsa Mesih’in yaralarından akan kanların şifa verici kutsal etkisinden, yürüdüğü dar ve geniş yoldan ve Tanrı’nın yüceliğinden söz ediyordu. Konsül, bazı cümlelerden sonra aslında kalemi bırakıp eşinin yanına ya da bürosuna gitme isteği duymuyor değildi. Ancak bunu nasıl yapabilirdi ki? Kendisini yaratanla ve yaşatanla söyleşmekten böyle çabuk mu yorulacaktı? Şimdi yazmayı bırakmak Tanrı’ya karşı işlenecek günahların en büyüğü olurdu. Hayır, hayır, dindarlığa yakışmayan böylesine dünyevi şeyleri düşünen nefsini cezalandırmak için İncil’den birkaç pasaj daha ekledi yazısına, annesi ve babası için, eşi ve çocukları için ve kendisi için dua etti; dua ederken erkek kardeşi Gotthold’ü de unutmadı. Sonunda yazısını İncil’den aldığı son bir özlü sözle bitirdi ve üç kez “Âmin” diye yazdıktan sonra, yazısının üstüne yaldız tozu serperek arkasına yaslanıp rahat bir nefes aldı.</p>
			<p>Konsül Jean Buddenbrook bacak bacak üstüne atarak defterin yapraklarını geriye doğru çevirmeye başladı, kendi elyazısıyla yazılmış bazı gözlemleri, bazı olaylarla ilgili edindiği bir kısım bilgileri, her tehlike karşısında Tanrı’nın elinin daima kendisinin üstünde olduğu gerçeği bilinciyle ve büyük bir şükran duygusuyla yeniden okumaya başladı. Suçiçeği çıkarmıştı, durumu çok ağırlaşınca herkes ondan umudu kesmiş, ancak o kurtulmuştu. Bir keresinde –o henüz küçük bir çocukken– yapılan düğün hazırlıklarını izlemişti, çok fazla bira mayalanmıştı (eski âdet ve geleneklere göre bira evlerde mayalanıyordu) ve kocaman bira fıçılarından biri evin kapısının önüne konmuştu. Fıçı korkunç bir gürültü ve olanca haşmetiyle devrilmiş, Jean altında kalmıştı; yardım için koşup gelen altı komşu, fıçıyı onun üstünden güçlükle çekebilmişti. Başı ezilmiş ki ve her yanından kanlar akıyordu. Onu önce bir dükkâna taşımışlar ve az da olsa bir yaşam belirtisi olduğunu görünce bir hekime ve bir cerraha götürmüşlerdi. Babasına ise Tanrı’nın buyruğuna boyun eğmesi gerektiği, oğlunun kurtulmasının imkânsız olduğu söylenmişti. Ama Yüce Tanrı kullanılan ilaçları kutsayarak onun bütünüyle sağlığına kavuşmasını sağladı! Konsül, o uğursuz ânı sanal olarak yeniden yaşıyordu, hemen kalemine sarıldı ve yazdığı son “Âmin” sözcüğüne, “Ulu Tanrım, sana sonsuza kadar minnet duyacağım!” cümlesini ekledi.</p>
			<p>Bir başka sefer, henüz daha delikanlı olduğu günlerde dağlarda dolaşırken Tanrı onu çok büyük bir tehlikeden, azgın sularda boğulmaktan kurtarmıştı. Defterde, “Nehirlerde suların kabarmaya başladığı dönemde kuzeyden dönen yelkenliler, mavnaların arasından geçip bizim köprüye ulaşmaya çalışırlarken ben sırtımı bir mavnaya, ayaklarımı da yelkenlinin ıskarmozlarına dayamış, kendime doğru yaklaştırmaya çalışıyordum,” yazılıydı. “Talihsizliğime bakın ki, ayaklarımı dayadığım meşe ıskarmozlar kırıldı ve ben tepetaklak suyun içine düştüm. Daha sonra suyun yüzüne çıktım, başımı kaldırıp çevreye baktım, ama beni sudan çıkaracak hiç kimse yoktu.Yüzeye yeniden çıkmayı başardım, ama bu sefer de mavna üstüme doğru gelmeye başladı. Gerçi çevrede beni sudan çıkaracak yeterince insan vardı, ama o sırada hepsi de mavnanın üstüme gelmesine engel olmak için onu itiyorlardı; eğer tam bu sırada yelkenlinin üstündeki halat kendiliğinden kurtulup dışarı çıkmama yardım etmiş olmasaydı bütün bu itmeler hiçbir işe yaramayacaktı. Saçlarım görünecek kadar yeniden suyun üstüne çıktığımda mavnadan atlayanlardan biri bana doğru yaklaştı, beni saçlarımdan yakaladı ve ben de onun kolunu sıkı sıkı tuttum ama beni tek başına çekmeyi başaramayınca; öyle bir bağırdı ki, ötekiler onu duydu ve kalçalarından sımsıkı tuttular. Her ne kadar kolumu ısırıyor idiyse de yine de elini bırakmayarak sıkı sıkı tutmaya devam ettim ve sonunda bana yardım etmek zorunda kaldı...” Daha sonra Konsül’ün ıslak gözlerle okuduğu şükür duası yer alıyordu defterde. </p>
			<p>“Tutkularımı ortaya koymaya istekli olmasaydım başımdan geçen daha pek çok olayı anlatabilirdim...” diye yazılıydı bir başka yerinde defterin. Konsül şimdi de başka bir sayfayı çevirdi, evlenişini ve ilk defa baba oluşunu okumaya başladı. Doğruyu söylemek gerekirse bu evlilik bir aşk evliliği sayılmazdı. Babası onu bir gün yanına çağırarak omuzlarını tıpışladı ve şirkete yüklü bir drahoma getirecek olan zengin Kröger ailesinin kızını işaret etti. O da babasının bu önerisini bütün kalbiyle kabul etti ve Elisabeth’le evlenerek onu Tanrı’nın kendisine bahşettiği eş olarak çok sevdi ve yüceltti.</p>
			<p>Babasının ikinci evliliği de başka türlü olmamıştı. </p>
			<blockquote class="poem">
				<div>
				<span>İyi bir adam, dürüst bir insan,</span>
				<span>Gönül almaktan hoşlanan...</span>
				</div>
			</blockquote>
			<p class="no-indent">diye mırıldanıyordu büyükbaba yatak odasında sessizce. Eski günleri anlatan bu satırlara ve notlara babasının ilgi duymayışı çok yazıktı! Büyükbaba, içinde yaşadığı zamana sıkı sıkıya bağlıydı ve bu altın yaldızlı kalın deftere –daha çok ilk evliliği hakkında– o kargacık burgacık elyazısıyla bir şeyler yazmış olsa da, ailenin geçmişiyle pek ilgilenmiyordu. </p>
			<p>Konsül, sonradan eklediği sayfalardan daha sert ve daha kalın sayfaları, solmaya yüz tutmuş sayfaları açtı. Evet, Johann Buddenbrook, Bremenli bir tüccarın kızı olan ilk karısını çok sevmiş olmalıydı. Onunla birlikte geçirdiği bir yıl, yaşamının en güzel yılıymış gibi görünüyordu. </p>
			<p>“Bütün yaşamımın en mutlu yılı,” diye yazmış ve karısı Antoinette’in okuyacağını düşünerek yazdıklarının altına dalgalı bir çizgi çekmişti.</p>
			<p>Ama daha sonra Gotthold doğmuştu ve bu çocuk, sevgili Josephine’nin mahvolmasına sebep olmuştu. Bu konuyla ilgili olarak deftere şaşılacak notlar düşülmüştü. Johann Buddenbrook daha karnındayken annesine büyük acılar çektiren bu yaratıktan hep nefret etmişti. Evet, sevgili eşi Josephine’in büyük acılar çekerek sağlıklı ve kıpır kıpır bir bebek olarak dünyaya getirdiği, solgun yüzünü gittikçe daha da soldurarak onu yatağa mıhlayan ve sonunda ölümüne sebep olan bu ilk çocuktan daha ilk andan itibaren nefret etmiş ve bu anne katilini hiçbir zaman bağışlamamıştı... Konsül, babasının bu davranışına bir anlam veremiyordu. “Josephine kadınlığın en yüce görevini yerine getirerek öldü, ben olsaydım ona karşı duyduğum sevgiyi, onun hayat verdiği ve arkasında bıraktığı yavrusuna verirdim,” diye düşünüyordu. Ama baba Buddenbrook, büyük oğlunun kişiliğinde mutluluğunu acımasızca yıkan bir düşman görüyordu. Daha sonra, Hamburglu zengin ve saygın bir ailenin kızı olan Antoinette Duchamps’la evlenmiş ve karşılıklı saygı ve sevgi içinde geçen mutlu, güzel bir yaşamları olmuştu.</p>
			<p>Konsül, defterin sayfalarını gelişigüzel karıştırıyordu. Son sayfalarda kendi ailesiyle ve çocuklarıyla ilgili şeyler anlatılıyordu; Tom’un ne zaman kızamık çıkardığını, Antonie’nin sarılık olduğunu ve Christian’ın çiçek çıkardığını okudu. Babasının yeni eşiyle birlikte Paris, İsviçre ve Marienbad’a yaptığı gezileri anlatan satırlara göz gezdirdikten sonra, ihtiyar Johann Buddenbrook’un gri mavi mürekkeple, abartılı süslemelerle yazdığı sarı lekeli ve parşömene benzer eskimiş, yırtılmış sayfaları açtı. Bu notlar eksiksiz bir aile soyağacı bilgisiyle başlıyordu. Bilinen ilk Buddenbrook, XVI. yüzyılın sonlarında, Parchim’de yaşamış, oğlu Grabau’da belediye meclisi üyesi olmuştu. Buddenbrook soyundan gelen bir terzi de Rostock’ta evlenerek oraya yerleşmiş, kimi ölü kimi diri bir sürü çocukları olmuş ve mutlu bir yaşam sürmüştü. Ayrıca Johann adında bir tüccarın da Rostock’a yerleştiği anlatılıyor; Konsül’ün büyükbabası da birkaç yıl sonra buraya gelmiş ve büyük bir hububat şirketi  kurmuştu. Bu aile büyüğüyle ilgili her şey kaydedilmişti; yüzünde ne zaman sivilceler çıktığı, ne zaman çiçek çıkardığı bir bir yazılıydı. Üçüncü kattan kurutma fırınının üstüne düşmesi ve kirişlere çarpmasına rağmen hayatta kalması da kaydedilmişti. Hangi tarihte ateşler içinde yattığı ve bilincini kaybettiği tam olarak yazılmıştı. Büyükbaba, notlarında, kendisinden sonra gelecekler için de bazı öğütlerde bulunuyordu. Örneğin dik ve gotik harflerle özenle yazdığı ve bir çerçeve içine aldığı şu cümle dikkat çekiciydi: “Oğlum, gündüzleri çok çalış ki geceleri rahat uyuyabilelim.” Daha sonraki satırlarda Wittenberg baskılı Eski Ahit’in kendi öz malı olduğu ve bunun çocuklarından en yaşlısına verilmesi gerektiği uzun uzun ve ayrıntılı olarak anlatılıyordu. </p>
			<p>Konsül Buddenbrook, daha başka kâğıtlara da bakıp incelemek için deri çantaya uzandı. Kaygılı annelerin gurbette çalışan oğullarına yazdığı eskilerden kalma, sararmış ve yırtık pırtık hale gelmiş mektupları buldu. Mektupları alanlar da üstüne şu notu düşmüştü: “Mektup elime geçti ve içindekileri sevinçle okudum.” Aralarında bağımsız ticaret kenti Lübeck’in armasını ve mührünü taşıyan mektuplar, poliçeler, kutlamalar için yazılmış şiirler ve vaftiz mektupları vardı. Oğul Buddenbrook’un babasına, annesine ve iş ortağına Stockholm’den ya da Amsterdam’dan yazdığı mektuplara da rastlanıyordu. Johann Buddenbrook bu mektuplarda güvence altına alınan buğday işi dolayısıyla bir rahatlama sağlandığını belirtiyor, karısına ve çocuklarına içten selamlarının iletilmesini özellikle rica ediyordu. Konsül’ün İngiltere’ye ve Brabant eyaletine yaptığı bir yolculuk hakkında yazılmış bir günce, bakır kapağında Edinburg Sarayı’nı gösteren bir defter de vardı. Gotthold’ün babasına yazdığı o korkunç mektuplar da hüzünlü bir belge olarak duruyordu. En son olarak da Jean Jacques Hoffstede’nin yeni evlerine taşınmaları dolayısıyla verdikleri ziyafet sırasında okuduğu şiir de hoş bir anı olarak aynı şekilde yer alıyordu.</p>
			<p>İnce ve peş peşe çalan bir çıngırak sesi duyuldu. Yazı masasının üstünde asılı ve eski çağa ait bir pazaryerini canlandıran donuk renkli tabloda göze çarpan kilise kulesindeki gerçek saat onu vurmuştu. Konsül, aile dosyasını kapattı ve yazı masasının arka çekmecelerinden birine büyük bir dikkatle yerleştirdikten sonra yatak odasına geçti. </p>
			<p>Yatak odasının duvarları, üstünde iri çiçekler bulunan koyu bir kumaşla kaplanmıştı, loğusa yatağının yüksek perdeleri de aynı kumaştandı. Çektikleri bunca korku ve acıdan sonra dinlenme ve barış havası vardı içeride. Hafif hafif yanan sobanın sıcaklığına kolonya ve ilaç kokusu karışmıştı. Kapalı perdelerden içeriye loş bir ışık geliyordu. </p>
			<p>Buddenbrook çifti beşiğin üzerine eğilmiş, uyuyan bebeklerini seyrediyorlardı. Şık bir dantel işlemeli ceket giymiş ve kızılımsı saçlarını özenle taramış olan Frau Konsül, gülümseyen solgun yüzüyle güzel elini eşine uzattı. Bunu, kolundaki bilezikleri şıngırdatarak ve avcunun içini olabildiğince açarak yapması hareketinin zarafetini daha da artırıyor gibiydi.</p>
			<p>“Evet Bethsy, nasılsın bakalım?”</p>
			<p>“Çok iyiyim sevgili Jean, çok iyiyim!”</p>
			<p>Johann Buddenbrook hızlı hızlı soluyan çocuğuna bakarak annesine ve babasına doğru yaklaştı; içeriye sinmiş olan bu ılık, hoş ve sevgi dolu kokuyu bir dakika boyunca soludu. Küçük yavrunun alnından öperken, “Tanrı seni korusun!” dedi sessizce. Bebeğin sarı ve kırış kırış parmakçıkları, tavukların ayaklarına çok ama çok benziyordu. </p>
			<p>“Doya doya içti sütünü,” dedi büyükanne Madam Antoinette. “Baksana, ne kadar da büyüdü...”</p>
			<p>“Bizim Antoinette’e ne kadar da çok benziyor desem, bilmem bana inanır mısınız?” dedi büyükbaba Johann Buddenbrook. Yüzü, duyduğu mutluluktan ve gururdan bugün bir başka parlıyordu. “Kapkara gözleri var, şeytan çarpsın, doğru söylüyorum...”</p>
			<p>Büyükanne alçakgönüllü davranarak, “Daha şimdiden şuna benziyor denmez... Jean, kiliseye gitmiyor musun?” dedi.</p>
			<p>“Evet, saat on... artık gitme zamanı geldi, çocukların inmesini bekliyorum...”</p>
			<p>Çocukların sesleri duyulmakta gecikmedi. Merdivenlerden müthiş bir gürültüyle inerlerken Klothilde’ nin, sakin olun, diye onları uyardığı duyuluyordu. Daha sonra hepsi de kürklü paltolarını giymiş olarak –çünkü Meryem Ana Kilisesi’nin içi çok soğuk olurdu– sessizce ve usul usul içeri girdiler; hem küçük kız kardeşlerini görmek hem de ayinden önce ailece bir araya gelmek için. Çok heyecanlıydılar ve yüzleri kıpkırmızı olmuştu. Büyük bir şenlik günüydü! Leylek, kocaman ve güçlü kanatlarıyla küçük kız kardeşlerinden başka daha bir sürü değerli armağan getirmişti: Thomas için fok balığı derisinden yeni bir okul çantası, Antonie için sahici sarı saçları olan –bu şaşılacak bir şeydi– büyük bir yapma bebek ve yine armağan olarak gelen şeker külahlarıyla sessizce ve keyifle uğraşan uslu ve sevimli bir kız olan Klothilde’ye de renkli baskılı resimli bir kitap, Christian için de Sultanı’yla, Azraili’yle ve Şeytanı’yla birlikte bir kukla tiyatrosu takımı...</p>
			<p>Annelerini öpüp yeşil ipekli tül perdenin arkasına çabucak ve dikkatlice bir kere daha göz attıktan sonra, pelerinini giymiş ve dua kitabını eline almış, kendilerini bekleyen babalarının arkasından sessizce ve sakin adımlarla kiliseye doğru yola koyuldular; ailenin aniden uyanıvermiş yeni üyesinin sessizliği bozan feryadı bir süre onlara eşlik etti.</p>
		</div>
	</div>
  </body>
</html>