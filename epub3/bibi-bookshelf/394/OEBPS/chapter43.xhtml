<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>11</h1>
		<p>Bundan sonra gelişen olaylar, bin sekiz yüz elli beş yılının sonbaharında ve bir pazar günü, öğleden sonra oldu. Buddenbrook’lar Doğa Manzaralı Tablolar Odası’nda oturmuş, aşağı katta giyinmekte olan Konsül’ü bekliyorlardı. Kistenmaker ailesiyle birlikte Kuleli Kale Kapısı dışındaki bir eğlenceye gitmek üzere sözleşmişlerdi. Her pazar akşamı bir arkadaşın evinde buluşarak küçük zenci çocuklar için çorap ören Clara ve Klothilde dışında herkes bu geziye katılacak, orada hep birlikte kahve içecekler ve hava izin verirse nehirde biraz kürek çekeceklerdi belki de... </p>
		<p>Tony, her zamanki alışkanlığıyla sert sözler kullanarak, “Şu babam da insanı hep çıldırtır,” dedi. “Bir kez olsun zamanında hazırlanamaz mı? Masanın başına bir oturdu mu kalkmak bilmez... Şunu da bitireyim, bunu da bitireyim diye oturur da oturur... Tanrım, belki de gerekli gerçekten, fazla bir şey söylemek istemiyorum... Ama kalemi on beş dakika erken bıraksa iflas edeceğimizi sanmıyorum. Verdiği söz on beş dakika sonra aklına gelir, kan beynine hücum eder ve kalp çarpıntısı duyacağını bildiği halde basamakları ikişer ikişer atlayarak merdiveni çıkar. Bir topluluğun önüne çıkacağı zaman ve her evden çıkışta hep böyle yapar! Kendine biraz zaman ayıramaz mı? Zamanında hazırlanıp ağır ağır yürüse ne olur? Sorumsuzca davranıyor. Anne, senin yerinde ben olsam kocamı karşıma alır, onun vicdanına seslenirdim...”</p>
		<p>Tony, günün modasına uygun şanjanlı ipek elbisesiyle kanepede, annesinin yanında oturuyordu. Frau Konsül’ün üstünde de siyah dantellerle süslü gri çizgili bir ipek gece elbisesi vardı. Tony, atlas bir kurdeleyle çenesinin altından bağladığı kolalı tülden yapılmış dantelli başlığının uçlarını göğüslerinin üstüne doğru sallandırmıştı. Düz taranmış ve ortadan ikiye ayrılmış saçlarının rengi eskiden olduğu gibi yine kızıl kumraldı. Beyaz ve ince mavi damarlı ellerinde küçük bir torba çanta tutuyordu. Yanındaki koltukta oturan kardeşi Tom, arkasına yaslanmış sigarasını içerken Clara ve Thilda da pencerenin önünde karşı karşıya oturmuş dışarıyı seyrediyorlardı. Böylesine iyi beslenen Klothilde’nin günden güne zayıflaması anlaşılır gibi değildi. Zavallı Klothilde, öyle kilo kaybediyordu ki, üstündeki dar kesim siyah elbise bile zayıflığını örtemiyordu. Ortadan ikiye ayrılarak taranmış düz saçlarının altındaki uzun, durgun ve solgun yüzünde öne doğru kalınlaşan uzun bir burnu vardı. </p>
		<p>Clara, “Ne dersiniz, bugün yağmur yağacak mı?” diye sordu. Genç kız bir soru sorarken genelde sesini yükseltmez ve bakışlarını karşısındakilerin yüzüne çevirerek dik dik bakardı. Kahverengi elbisesinin bütün süsü, yalnızca küçük ve beyaz bir yaka ve aynı şekilde kolalı kolluklarıydı. Elleri kucağında ve dimdik oturuyordu. Uşaklar en çok ondan korkuyorlardı. Sabahları ve akşamları dua okuma işini o yaptırıyordu, çünkü Frau Konsül yüksek sesle okuyunca hemen başı ağrımaya başlıyordu.</p>
		<p>Clara, “Bu akşam ‘başlığını’ yanına alacak mısın Tony?” diye sordu. “Yağmur yağacak. Yepyeni başlığına yazık olur sonra. Gezintiye çıkma işini sonraya bırakırsanız daha iyi olur, derim...”</p>
		<p>“Hayır, olmaz,” dedi Tom. “Kistenmaker’ler gelecek. Önemli değil... Barometre aniden düştü... Küçük bir sağanak... fazla sürmez. Babam da daha hazırlanamadı zaten. Biz de oturur yağmurun geçmesini bekleriz.”</p>
		<p>Frau Konsül yadsıyıcı bir el hareketi yaptı. </p>
		<p>“Fırtına kopar mı dersin, Tom? Yapma, korktuğumu bilirsin.”</p>
		<p>Tom, “Hayır,” dedi. “Bu sabah limanda Kaptan Kloot’ la konuştum. Tahminlerinde hiç yanılmaz. Yalnızca yer yer sağanak yağışlı olacakmış... Fırtına kopması bir yana, sert rüzgâr bile esmeyecekmiş.”</p>
		<p>Eylülün bu ikinci haftası, gecikmiş aşırı yaz sıcaklarını beraberinde getirmişti. Güney ve güneydoğudan esen rüzgârlarla temmuz ayından daha da sıcak bir yaz havası çökmüştü şehrin üzerine. Koyu mavi gök kubbenin altındaki evler sivri çatılarıyla pırıl pırıl parlıyordu; ufuk, tıpkı çöldeki gibi solgundu. Boğucu bir sıcaklık, güneş battıktan sonra bile dar sokaklardaki evleri ve kaldırımları fırın gibi kavuruyordu. Rüzgâr, bugün batıya doğru yön değiştirmiş ve hemen arkasından da barometre düşüvermişti... Gökyüzünün büyük bir kısmı hâlâ masmaviydi; ama gri mavi bir bulut kümesi yumuşak ve kocaman yastıklar gibi ağır ağır yaklaşıyordu.</p>
		<p>Tom, “Bence yağmurun yağması çok gerekli,” diye ekledi. “Böylesine sıcak bir havada sokağa çıkarsak mahvoluruz. Olağan bir sıcaklık değil bu. Pau Kaplıcaları’nda bile böyle sıcaklık görmedim ben...”</p>
		<p>Tam bu sırada Ida Jungmann, küçük Erika’yı elinden tutmuş, odaya girdi. Çocuğa yeni kolalanmış bir basma elbise giydirmişlerdi. Sağlıklı bir görünüşü vardı ve üstü taze sabun kokuyordu; çok komik görünüyordu. Pembe yanakları ve gözlerinin rengiyle tıpkı Herr Grünlich’ti, ama üstdudağını Tony’den almıştı.</p>
		<p>İyi yürekli Ida’nın saçları iyice ağarmış, hatta beyazlaşmıştı; oysa daha kırkını bile doldurmamıştı. Fakat bu onun ailesinden gelen bir özellikti. Hıçkırık krizinden ölen amcasının saçları daha otuzunda beyazlaşmıştı. Ama küçük ve kahverengi gözleriyle hâlâ genç ve canlı görünüyordu. Yirmi yıldır Buddenbrook’ların hizmetinde çalışıyordu ve vazgeçilmez biri olduğu için de çok mutluydu. Mutfak, kiler, elbise dolapları ve porselenlere bakıyor, önemli alışverişleri yapıyor, küçük Erika’ya kitap okuyor, bebeğine elbiseler dikiyor, derslerini çalıştırıyor ve yanına bir paket tereyağlı ekmek alarak onu öğlenleri okulundan alıp rıhtımda gezmeye götürüyordu. Frau Konsül ve kızına rastlayan herkes, “Sizin şu Matmazel Jungmann da ne bulunmaz bir kız şekerim! Tanrım, altın değerinde biri gerçekten! Yirmi yıl boyunca!.. Altmışına gelince ve daha da yaşlanınca yine bu azimle çalışır! Bu iri kemikler... ya gözlerindeki o canlılık! Sizi kıskanıyorum şekerim!” Ama Ida Jungmann’ın kendisi de değerini biliyordu. Kim olduğunun farkındaydı. Rıhtımda oturdukları bankın üzerine sıradan bir hizmetçi kız yanında arkadaşıyla birlikte oturup kendisiyle konuşmak istese Matmazel Jungmann, “Haydi Erika’cığım, burası çok cereyanlı,” der ve hemen oradan uzaklaşırdı.</p>
		<p>Tony, küçük kızını kendine doğru çekti ve pembe yanaklarından öptü, Frau Konsül de dalgın bir gülümsemeyle elini ona doğru uzattı; çünkü giderek kararan gökyüzünü ve kayan bulutları izliyordu. Sol elinin parmaklarını sinirli sinirli kanepenin üstüne vuruyordu ve açık renkli gözleri huzursuzca pencereye kaymıştı.</p>
		<p>Büyükanne, Erika’nın kendi yanına oturmasına izin verdi; Ida, arkasına yaslanmadan bir koltuğa ilişti ve örgüsünü örmeye başladı. Bir süre hiç konuşmadan hepsi de böylece oturup ve Konsül’ün gelmesini beklediler. Bunaltıcı bir hava vardı. Dışarıdaki en son mavilik de kaybolmuş ve koyu gri bir gökyüzü iyice alçalarak bütün ağırlığıyla yeryüzünün üstüne çökmüş gibiydi. Odanın renkleri, duvardaki tabloların üstündeki mürekkep kalıntıları, mobilya ve perdelerin sarılığı kaybolmuştu. Tony’nin üstündeki şanjanlı ipek elbisenin güzelliği fark edilmez olmuş ve insanların gözlerindeki pırıltı yok olmuştu. Az öncesine kadar Meryem Ana Kilisesi’nin bahçesindeki ağaçları sallayan ve karanlık sokaklarda toz bulutları oluşturarak esen batı rüzgârı, artık esmiyordu. Kısa bir an tam bir sessizlik oldu.</p>
		<p>İşte tam bu sırada... çok korkunç bir şey oldu. Bunaltıcı hava daha da ağırlaşmış, bir saniye içinde atmosferde müthiş hızla artan bir basınç oluşmuş gibiydi; insanın beynini oyan ve kalbini sıkıştıran, solumasını imkânsız kılan bir basınç... Bir kırlangıç caddenin üstünde öyle alçaktan uçtu ki kanatları kaldırıma çarptı. Kaçıp kurtulmanın mümkün olmadığı bir basınç, insan bedenini giderek daha çok hareketsiz kılan müthiş bir gerilim. Bu basınç, en yüksek çizgiye ulaşır ulaşmaz hemen gevşemeyip de bir saniyeden daha uzun sürmüş olsaydı herhalde buna kimse dayanamazdı... Herhangi bir yerde oluşan küçük bir kırılma, duyulmayan, ama duyuluyormuş gibi hissedilen kurtarıcı bir parçalanma olmasaydı dayanılmazdı gerçekten... Daha önce bir damla bile düşmeyen yağmur, o andan itibaren bardaktan boşanırcasına yağmaya başladı, yağan yağmur suları taşlarda köpükler oluşturarak akıyor ve kaldırımlara çarpıp havaya sıçrıyordu.</p>
		<p>Hastalığından dolayı sinirleri oldukça duyarlı olan Thomas, yağmurun yağacağını biliyordu; bu korkunç anda başını önüne eğmiş, bir elini başına doğru götürmüş ve içmekte olduğu sigarayı fırlatıp atmıştı. Bunu başkaları da hissetti mi diye çevresine bakındı. Annesinin yüzünde bir değişiklik görür gibi olmadı; ötekiler ise hiçbir şeyin farkında değil gibiydiler.</p>
		<p>Frau Buddenbrook, Meryem Ana Kilisesi’ni bütünüyle sarmış olan sağanak yağmura baktı ve derin bir iç çekerek, “Tanrı’ya şükürler olsun,” dedi.</p>
		<p>“İşte böyle!” dedi Tom. “İki dakika sonra hava serinler. Yalnızca ağaçlarda birkaç damla kalır. Verandaya oturup kahve içebileceğiz. Thilda, hadi pencereyi aç.”</p>
		<p>Yağmurun şakırtısı gittikçe artıyordu. Müthiş bir sağanaktı. Her şey hışırdıyor, düşen damlalar yukarıya sıçrıyor ve köpükler saçarak şırıl şırıl akıyordu. Rüzgâr yeniden esmeye başladı; yerdeki derin su birikintisine çarparak onları parçalıyor ve önüne katarak alıp götürüyordu. Geçen her dakika hava biraz daha serinliyordu.</p>
		<p>İşte tam bu sırada hizmetçi kız Line, koşarak sütunlu holden geçti ve odaya öyle bir daldı ki, Matmazel Jungmann onu azarlayarak sakinleştirmeye çalıştı:</p>
		<p>“Aman Tanrım, bu ne hal böyle!..”</p>
		<p>Line’nin bomboş bakan mavi gözleri yuvasından fırlayacakmış gibi genişçe açılmıştı, çene kemiği zangır zangır titriyordu.</p>
		<p>“Ah, Frau Konsül... ah, nasıl söylesem bilmem ki... ne olur, çabuk gelin... Tanrım, çok korkunç bir şey oldu!..”</p>
		<p>“Tamam,” dedi Tony, “sakar kız yine bir şeyler kırdı herhalde! Belki de güzelim porselenleri! Anne, belki de senin porselenlerinden birini!..”</p>
		<p>Ama hizmetçi kız dehşet içinde haykırmaya devam ediyordu:</p>
		<p>“Ah, Madam Grünlich, sandığınız gibi değil... Büyükbey. Çizmelerini getirmemi istemişti... Ama Herr Konsül koltuğunda oturmuş, hiç konuşmuyor; yoksa bana mı öyle geliyor, ama sanırım Herr Konsül’ün durumu...”</p>
		<p>Thomas, “Doktor Grabow’u çağır!” diye haykırdı ve hizmetçi kızı itekleyerek kapıdan dışarı yolladı.</p>
		<p>Frau Konsül ellerini yüzüne kapatmış olarak odadan dışarı fırladı. “Tanrım, aman Tanrım!” dedi. </p>
		<p>Tony, soluk soluğa, “Doktor Grabow’u... acele edin... arabayla gidin!” diye tekrarladı. </p>
		<p>Merdiveni uçarak indiler, kahvaltı odasından geçerek yatak odasına girdiler.</p>
		<p>Ama Johann Buddenbrook artık yaşamıyordu.</p>
	</div>
  </body>
</html>