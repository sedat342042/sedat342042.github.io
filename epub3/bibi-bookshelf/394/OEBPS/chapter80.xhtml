<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>9</h1>
		<p>Frau Permaneder, Breiten Caddesi’nden hızlı hızlı yürüyordu, acelesi varmış gibiydi. Halinde bir tedirginlik vardı. Sokakta yürürken omuzlarını silkerek ve başını sallayarak çevresine saçtığı o kendini beğenmiş tavrından pek eser yok gibiydi. Birliğinden geride kalmış askerlerini kaçışa sürüklemek isteyen yenik bir kral gibi sıkıntılı ve huzursuz bir şekilde acele acele oradan uzaklaşmıştı. </p>
		<p>Yazık, hiç iyi görünmüyordu! Bir zamanlar onu çok çekici kılan o ileriye doğru çıkık üstdudağı titriyordu. Acele acele yürürken korkudan büyümüş gözlerini sinirli sinirli kırpıştırıyordu. Şeritlerinden, çenesinin altına sıkı sıkı bağladığı şapkasından dışarıya taşan saçları darmadağınıktı. Yüzünde, midesindeki şikâyetlerin arttığını düşündüren yorgunluk belirtisi sarımtırak bir renk belirmişti.</p>
		<p>Evet, Frau Permaneder şu sıralar midesinden rahatsızdı. Perşembe toplantılarına katılan aile üyeleri, durumunun kötüleştiğini görebiliyordu. Tehlikeli kayalıklardan ne kadar kaçmaya çalışırsa çalışsın konuşmalar dönüp dolaşıp damadı Hugo Weinschenk’in davasına geliyordu. Frau Permaneder o konuyu açmadan edemiyordu, heyecanlı heyecanlı herkese soruyordu, hatta Tanrı’ya bile soruyordu Savcı Moritz Hagenström geceleri yatağında rahat uyuyor mu, diye ve herkesten bunun yanıtını bekliyordu. Bunu anlayamıyordu ve hiçbir zaman da anlayamayacaktı. Konuşurken heyecanı daha da artıyordu. Yemek masasında, “Teşekkür ederim, canım bir şey yemek istemiyor,” diyor ve omuzlarını kaldırıp büyük bir öfkeyle başını arkaya atarak önüne konulan her şeyi itiyordu. Biradan başka hiçbir şey içmiyordu; Münih’te geçen evlilik yıllarından kalan alışkanlıkla buz gibi Bavyera birası içiyordu boş mideyle... Sonunda midesinin sinirleri buna isyan etti ve öcünü fena halde aldı. Yemeğin sonuna doğru ağrılara dayanamayarak masadan kalkıp bahçeye çıkmak zorunda kaldı; Ida Jungmann’a ya da Riekchen Severin’e yaslanıp korkunç mide ağrıları ve bulantılarla savaşmak zorunda kaldı. Sonunda midesinde ne varsa hepsini çıkardı, ancak bulantı ve halsizlik dakikalarca sürdü; acılar içinde kıvranarak kusacak ve boğulacak gibi oluyordu.</p>
		<p>Öğleden sonra saat üçtü, ocak ayının rüzgârlı ve yağmurlu bir günüydü. Frau Permaneder, Fisch Caddesi’nin köşesinden döndü, dik caddeden aşağıya doğru hızlı hızlı yürüdü ve erkek kardeşinin evine girdi. Telaşla kapıyı çaldıktan sonra koridoru geçip kardeşinin bürosuna girdi ve bakışlarını masanın üzerinde dolaştırarak pencerenin kenarında oturan Senatör’e yöneltip yüzüne öylesine yalvarırcasına baktı ki, Thomas Buddenbrook hemen elindeki kalemi bıraktı ve ona doğru yürüdü; kaşlarını kaldırarak, “Ne oldu?” diye sordu...</p>
		<p>“Thomas, bir dakika dinle beni... çok önemli bir durum... geciktirmeye gelmez...”</p>
		<p>Thomas Buddenbrook kız kardeşine özel odasının kumaş kaplı kapısını açtı, birlikte içeriye girdiler ve kız kardeşinin yüzüne, ne var, ne oluyor, der gibi anlamlı anlamlı baktı.</p>
		<p>Frau Permaneder, titrek sesle ve kürk mantosunun içine soktuğu ellerini ovuşturarak, “Tom, parayı senin vermen gerekiyor... ileride ödemek üzere... bunu senin karşılaman gerekiyor, kefalet için... Bunu karşılayacak paramız yok bizim... yirmi beş bin markı şu sıra nereden bulalım?.. Paranı bütünüyle geri alacaksın... ama ne olursun acele et... Senin anlayacağın, duruşma öyle bir noktaya geldi ki, Savcı Hagenström ya yirmi beş bin mark kefalet parası isteyecek ya da hemen tutuklama kararı verecek. Weinschenk hiçbir yere ayrılmayacağı konusunda namus sözü veriyor sana...”</p>
		<p>Senatör Buddenbrook başını sallayarak, “Demek işler bu noktaya geldi,” dedi. </p>
		<p>“Evet, bu noktaya getirdiler, alçak herifler, şerefsizler!..” Frau Permaneder duyduğu büyük öfkeden hıçkırarak yanı başındaki muşamba örtülü koltuğa kendisini bırakıverdi. “Daha başka kötülükler de yapacaklar, sonuna kadar bırakmayacaklar peşini, Tom...”</p>
		<p>“Tony,” dedi Thomas Buddenbrook ve maun ağacından yapılmış yazı masasının önündeki koltuğa oturup ayak ayak üstüne atarak çenesini elinin içine dayadı. “Tony, benimle açık konuş, onun suçsuz olduğuna hâlâ inanıyor musun?” </p>
		<p>Frau Permaneder birkaç kez hıçkırdıktan sonra umutsuz bir sesle yanıt verdi:</p>
		<p>“Hayır Tom... nasıl inanabilirim buna? Bunca kötü şeyler yaşamış olan ben, nasıl inanabilirim buna? Bütün dürüstlüğümle söylüyorum sana, başlangıçtan beri inanmak istemedim ben buna. Biliyor musun Tom, bir insanın suçlu olduğuna inanmak kadar korkunç bir şey olamaz, hayat bunu öğretiyor insana... Ama hayır, uzun süredir onun temiz ve iyi yürekli biri olduğundan kuşku duyuyordum, Erika da... onun yüzünden kızın sinirleri harap oldu... Ağlayarak bana her şeyi açıkladı... Evdeki davranışları yüzünden kızcağız sinir küpü oldu. İkimiz de kimselere bir şey söylemedik... ama Weinschenk gittikçe kabalaşıyor ve kızıma kötü davranıyordu... Bütün bu yaptıklarına rağmen Erika’nın neşeli olmasını ve sıkıntılarını unutturmasını istiyordu. Erika’yı biraz asık yüzlü görünce tabakları çanakları kırıyordu. Akşamları geç saatlere kadar dosyalara kapandığını, nasıl bir ruh hali içinde olduğunu bilemezsin... Kapısı vurulunca hemen yerinden fırlıyor ve ‘Kimsiniz? Ne var?’ diye bağırıyordu.”</p>
		<p>İkisi de susuyordu.</p>
		<p>Frau Permaneder, “Ama isterse suçlu olsun! İsterse bir suç işlemiş olsun!” diye yeniden başladı; bunları söylerken sesini yükseltmişti. “Kendi çıkarı için yapmadı, toplum için yaptı. Göz önünde bulundurmamız gereken başka şeyler de var, Tom! Weinschenk, kızımızla evlenerek ailemize girdi... bizden biri oldu... Tanrım, içimizden birinin hapse atılmasına nasıl seyirci kalırız?..”</p>
		<p>Thomas omuzlarını silkti.</p>
		<p>“Omuz silkiyorsun, Tom... o halde sineye çekeceksin şu savcı bozuntusunun bize yapacaklarını; Weinschenk’i hapse atmasını, öyle mi? Bir şeyler yapmak lazım, Tom! Onun mahkûm edilmesine izin vermemeliyiz!.. Belediye Başkanı’nın sağ kolu olduğunu biliyorsun... Tanrım, senato onu affedemez mi?.. Sana bir şey diyeceğim... Sana gelmeden önce, Cremer’e gidip yalvarmayı düşündüm, araya girmesini ve konuyu ele almasını isteyecektim ondan... Polis şefi olarak...”</p>
		<p>“Fakat güzel kardeşim, neler saçmalıyorsun böyle?”</p>
		<p>“Saçmalamak mı Tom? Ya Erika’nın durumu? Ya çocuğu ne olacak?” dedi Frau Permaneder ve manşonunun içindeki ellerini yalvarırcasına ona uzattı. Sonra bir an sustu ve kollarını yana bıraktı. Dudakları sarkmıştı, çenesi kırış kırış oldu ve titremeye başladı, çöken gözkapaklarının altından iki damla gözyaşı düşerken sessizce şunları ekledi: </p>
		<p>“Ya ben?..”</p>
		<p>Senatör Buddenbrook, “Ama Tony, biraz yürekli olmalısın!” dedi ve kız kardeşinin böylesine umutsuzluğa düşmesine üzülmüş ve duygulanmış olarak ona yaklaştı, sakinleştirmek için saçlarını okşadı. “Henüz hiçbir şeyin sonu gelmedi. Weinschenk henüz hüküm giymiş değil. Her şey düzelebilir. Önce şu kefaleti bir yatırayım, bunun için sana hayır, diyemeyeceğimi biliyorsundur. Breslauer yaman bir avukattır...”</p>
		<p>Frau Permaneder ağlayarak başını salladı.</p>
		<p>“Hayır, Tom. İşler düzelmeyecek, düzeleceğini de sanmıyorum. Onu mahkûm edecekler ve hapse atacaklar, o zaman Erika ve kızı için zor günler başlayacak, tabii benim için de. Kızımın drahoması da elden gitti, evin döşenmesine, mobilyalara ve tablolara harcandı... Satmaya kalksan, dörtte birini vermezler... Maaşının da hepsini harcadık... Weinschenk’in geride hiç parası yok. Annem izin verirse, o hapisten çıkıncaya kadar yanına taşınacağız... ama ondan sonrası daha da kötü olacak, onun için de, bizim için de. Ne yaparız, nereye gideriz?.. Sokak ortasında kalacağız,” dedi hıçkırarak.</p>
		<p>“Sokak ortasında mı?”</p>
		<p>“Sözün gelişi Tom. Ama oldukça anlamlı bir deyiş... hayır, hayır, işler düzelmeyecek. Tanrım, başıma neler neler gelmedi ki... Bütün bunları hak ettiğimi sanmıyorum... ama umudumu yitirdim artık. Benim Grünlich’le ve Permaneder’le çektiklerimi şimdi de Erika çekecek... Tom, bize en yakın biri olarak göreceksin bir insanın başına bunca felaketin nasıl geldiğini, bunun nasıl olduğunu! Buna karşı bir şey yapılamaz mı? Tom, rica ederim söyle, buna karşı bir şey yapılamaz mı?” diye tekrarladı ve ıslak gözlerini kardeşine çevirerek başını salladı. “Her şey ters gitti ve neye elimi attıysam felaketle sonuçlandı... hayatta bir şeyleri başarmayı ve onurlu bir yaşam sürdürmeyi içtenlikle istedim hep... Şimdi bu idealizm de yıkılıyor. Böyle bitmesi gerekiyor, şu en son...”</p>
		<p>Frau Permaneder bunları söylerken kendisini sakinleştirmeye çalışan kardeşinin kollarına yaslanmış, son umutlarının da sönmekte olduğu hayatına ağlıyordu.</p>
		<p class="margin-top">Bir hafta sonra Müdür Hugo Weinschenk üç buçuk yıl hapis cezasına çarptırıldı ve hemen tutuklanarak cezaevine gönderildi.</p>
		<p>Savunmanın yapıldığı oturum çok kalabalıktı. Berlinli Avukat Doktor Breslauer şimdiye kadar hiç kimsenin duymadığı kadar güzel bir savunma yapmıştı. Komisyoncu Siegismund Gosch onun konuşmasındaki ironi, coşku ve duygu yüklü sözlere hayran kaldı ve haftalarca dilinden düşürmedi. Savunmayı dinlemiş olan Christian da, kulüpte bir masanın arkasına geçerek koca bir paket gazeteyi belge olarak önüne koydu ve savunma avukatının başarılı bir örneğini canlandırdı. Evde de hukuk biliminin ince kelime oyunlarıyla en güzel meslek olduğunu, tam da kendisine göre bir meslek olduğunu söyledi. Güzel sanatlara merakı olan Savcı Doktor Hagenström bile özel konuşmalarında Breslauer’in konuşmasından büyük bir haz duyduğunu söylemekten çekinmemişti. Fakat ünlü avukatın yeteneği kentteki hukukçuların asla kanmadıklarını, bunu ona omuzlarını tıpışlayarak ve iç rahatlığıyla bildirmelerini önleyemedi.</p>
		<p>Müdür Bey’in hapse girmesiyle satılması kararlaştırılan eşyalar satıldıktan sonra, Hugo Weinschenk adı kentte unutulmaya başladı. Breiten Caddesi’ndeki evde kalmış amca kızları perşembe toplantıları sırasında bundan söz açmadan edemediler: O adamı daha ilk görüşlerinde düzgün biri olmadığını, kişiliğinin zayıf olduğunu ve sonunun iyi olmayacağını gözünden anladıklarını, kendilerini de çok üzen bu gözlemlerini açığa vuramamış ve sessiz kalmış olmalarından dolayı üzgün olduklarını söylediler. </p>
	</div>
  </body>
</html>