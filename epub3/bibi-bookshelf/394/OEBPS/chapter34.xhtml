<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Buddenbrooklar</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div>
		<h1>2</h1>
		<p>Konsül masaya oturmuş, çorba tabağını alırken, “Neyin var Bethsy?” diye sordu. “Kendini iyi hissetmiyor musun? Neyin var? Üzgün olduğunu görüyorum!”</p>
		<p>Koskoca yemek salonundaki yuvarlak masanın çevresinde sadece birkaç kişi oturuyordu. Buddenbrook çiftiyle birlikte Matmazel Jungmann, on yaşındaki Clara, uysallığıyla tanınan ve sessiz sessiz yemeğini yiyen Klothilde’den başka kimse yoktu koca masada. Konsül çevresine bakındı; bütün yüzler asık ve endişeliydi. Ne olmuştu? Konsül’ün kendisi de sinirli ve kaygılıydı, çünkü bu Schleswig-Holstein olayından sonra borsada bir tedirginlik başlamıştı. Ama bir başka tedirginlik daha hissediliyordu. Biraz sonra Anton et yemeğini almak için dışarı çıkınca, Konsül evde olup bitenleri öğrendi. Şimdiye kadar büyük bir saygı ve bağlılık göstermiş olan aşçı kız Trina, içinde sakladığı öfkesini açığa vuruvermişti. Frau Konsül şiddetle karşı çıkmasına rağmen, bir kasap çırağıyla uzun zamandır arkadaşlık yapıyordu, bir çeşit düşünsel işbirliği içerisindeydiler; sürekli kanla uğraşan bu genç adam, kızın dünya görüşünü ve politik düşüncesini çok kötü etkilemiş olmalıydı. Frau Konsül, arpacıksoğanı sosu iyi olmamış diye onu uyarınca, kız sıvalı kollarını kalçalarına dayamış ve, “Biraz daha bekleyin, Frau Konsül, bu böyle devam etmeyecek, çünkü bu düzen değişecek,” demişti. “O zaman ipekli elbiseler giyip kanepeye sizin yerinize ben oturacağım ve ‘siz’ bana hizmet edeceksiniz...” Kuşkusuz kızın işine hemen son verildi.</p>
		<p>Konsül başını salladı. Son zamanlarda o da kaygı uyandırıcı pek çok şey sezmişti. Gerçi yaşlı yük taşıyıcıları ve silo işçileri, kafalarına böyle kötü düşünceler sokmayacak kadar dürüst ve aileye saygılıydılar, ama gençler arasında bu başkaldırma ruhunun kafalarına yerleşmeye başladığını davranışlarıyla belli edenler vardı. Yeni dönemin beklentilerine uygun bir anayasa taslağı hazırlanmış olmasına rağmen ilkbaharda bir sokak çatışması olmuştu. Yeni yasa taslağı, Lebrecht Kröger ve bazı inatçı ihtiyar beylerin karşı çıkmalarına karşın senatoda yasallaştı. Yeni halk temsilcileri seçildi ve bir eyalet parlamentosu oluşturuldu. Ama huzursuzluk bir türlü savuşturulamadı. Büyük bir düzensizlik ve kavga dönemi başladı. Herkes anayasanın ve seçim hakkının gözden geçirilmesini istiyordu. Halk kendi arasında kavga edip duruyordu. Bir taraftakiler, Konsül Johann Buddenbrook’ un da aralarında bulunduğu yurttaş grubu, “Sınıf ayrımına dayalı seçim!” ilkesini savunurken ötekiler de “Genel seçim hakkı!” istiyorlardı; Hinrich Hagenström de bu gruba dahildi. Bazıları da “Eşitlik ilkesine dayalı seçim!” diye seslerini yükseltiyorlar ve bundan ne anladıklarını belki de kendileri de bilmiyordu. Vatandaşlar arasındaki sınıf farkının kaldırılması, vatandaşlık hakkı elde etme imkânlarının genişletilmesi ve Hıristiyan olmayanların da bu haktan yararlanması gibi fikirler dolaşıyordu ortalıkta. Buddenbrook’ların aşçı kızları Trina’nın ipekli giysiler giyip kanepeye oturmak gibi düşüncelere kapılmasında şaşılacak bir şey yoktu! Çok can sıkıcı şeyler olacaktı. Olayların gidişi, durumun daha da kötüleşeceğini gösteriyordu.</p>
		<p>1848 yılı Ekim ayının ilk günüydü. Birkaç ince bulut parçası gökyüzünde ağır ağır kayıyordu; ama yine de masmaviydi ve güneş pırıl pırıl parlıyordu. Eski gücü yoktu elbette, Doğa Manzaralı Tablolar Odası’ndaki yüksek demir parmaklıklar arkasındaki soba çıtırdayarak yanıyordu.</p>
		<p>Sert bakışlı ve kumral bir kız olan küçük Clara, pencerenin önündeki dikiş masasının başına oturmuş nakış işliyordu. Frau Konsül’ün yanında kanepede oturan Klothilde de aynı şekilde nakış işliyordu. Klothilde Buddenbrook, evli olan kuzeni Tony’den daha büyük olmasa da –yirmi birine daha yeni basmıştı–, uzun suratında daha şimdiden keskin çizgiler oluşmaya başlamıştı. Donuk sarı saçlarıyla, daha çok hiç evlenmemiş bir kadına benziyordu. Ama o bu halinden çok memnundu ve bu durumdan kurtulmak için de hiçbir şey yapmıyordu. Bütün kuşku ve umutları geride bırakmak için bir an önce yaşlanmak istiyordu belki de! Hiç parası olmadığı için kendisiyle evlenecek birinin çıkmayacağını biliyordu. Amcasının saygın kişiliği sayesinde, yoksul kalmış seçkin aile kızlarına yardım amacıyla kurulmuş herhangi bir derneğin kasasından alacağı mütevazı bir gelirle, küçük bir odada sürdüreceği yaşamını düşündükçe içi burkuluyordu.</p>
		<p>Kanepede yanı başında oturan Frau Konsül ise iki mektup okuyordu. Tony, küçük Erika’nın büyüyüp geliştiğini yazıyordu. Christian da, Londra’da geçirdiği günlerini ateşli ateşli anlatıyordu, ama Mr. Richardson’ın yanındaki işinden fazla söz etmiyordu. Kırk beşine yaklaşan Frau Konsül, sarışın kadınların erkenden yaşlanma gibi bir talihsizlikleri olduğundan yakınıyordu. Kızıl saçlarına çok yakışan yumuşacık ve pürüzsüz teni, kullandığı bütün canlandırıcı kremlere rağmen son yıllarda donuklaşmış ve saçları acımasızca kırlaşmaya başlamıştı; Tanrı’ya şükür Paris ürünü birkaç kutu saç boyası sayesinde bunu şimdilik gizleyebiliyordu. Frau Konsül hiçbir zaman ak saçlı görünmemeye kesin kararlıydı. Kullandığı saç boyası günün birinde işe yaramaz olursa, o zaman da gençlik yıllarındaki saçlarının renginde bir peruk takacaktı. Her zaman bakımlı olan saçlarının tepesine, çevresi beyaz dantel işlemeli ipek bir fiyonk bağlamıştı: Bu, ileride takacağı peruğa şimdiden alışmak demekti. İpekli elbisesi vücudunu geniş ve kabarık bir şekilde sarmıştı, çan şeklindeki kabarık kollarının altına ince tela geçirilmişti. Kollarına taktığı altın bilezikler her zaman olduğu gibi yine şıngırdıyordu. Öğleden sonraydı ve saat üçtü.</p>
		<p>Birden sokaktan bağırışmalar ve haykırışlar duyuldu; tehditler savurup ıslıklar çalarak yürüyen bir grup insanın ayak sesleri artarak yaklaşıyordu. </p>
		<p>Pencereden olanları seyreden Clara, “Anneciğim, neler oluyor?” diye sordu. “Bütün herkes... Ne istiyorlar bunlar? Neden böylesine sevinçliler?”</p>
		<p>Elindeki mektupları bir kenara fırlatıp korkuyla yerinden kalkan ve pencereye koşan Frau Konsül, “Aman Tanrım! Yoksa... Evet, bu bir ihtilal... Bir halk ayaklanması!” diye bağırdı.</p>
		<p>Huzursuzluk kentte bütün gün boyunca sürmüştü. Breiten Caddesi’nde bu sabah manifaturacı Benthien’in vitrini atılan bir taşla kırılmıştı, Benthien’in vitriniyle bu yüce politika arasında nasıl bir ilişki varsa... </p>
		<p>Frau Konsül, titreyen sesiyle yemek salonunda takımları toplayan uşağı Anton’a, “Orada mısın?” diye haykırdı. “Aşağıya in! Evin kapısını kilitle! Bütün kapıları kapat! Bir halk ayaklanması...”</p>
		<p>Anton, “Başüstüne Frau Konsül!” dedi. “Ama bunu yapmama izin verecekler mi? Ne de olsa zengin bir ailenin uşağıyım... Şu üstümdeki hizmetçi üniformasını görürlerse...”</p>
		<p>Klothilde elindeki nakış işini bırakmadan, “Bunlar kötü insanlar,” dedi üzgün bir şekilde. Tam bu sırada Konsül, sütunlu holden geçerek camlı kapıdan içeri girdi. Paltosu kolunda, şapkası ise elindeydi.</p>
		<p>Frau Konsül korkuyla, “Jean, yoksa dışarı mı çıkacaksın?” diye sordu.</p>
		<p>“Evet, sevgilim. Meclis toplantısına gitmem gerekiyor...”</p>
		<p>“Ama halk ayaklanması, Jean, ihtilal...”</p>
		<p>“Ah, durum o kadar da ciddi değil Bethsy’ciğim... kaygılanmana gerek yok, Tanrı’nın koruyucu elleri üzerimizde. Zaten az önce evimizin önünden geçip gittiler. Ben arka kapıdan çıkarım...”</p>
		<p>“Jean, eğer beni seviyorsan... kendini tehlikeye atıp bizleri burada merakta bırakma... Tanrım, çok korkuyorum, çok korkuyorum!”</p>
		<p>“Sevgilim, yalvarırım sana, ne olur boşuna korkup heyecanlanma... Bir grup genç insan bir araya gelmiş, belediye önünde ya da pazaryerinde biraz gösteri yapacaklar... devlete çok çok birkaç pencere camına mal olur, hepsi bu kadar.”</p>
		<p>“Jean, ‘nereye’ gideceksin?”</p>
		<p>“Meclise... zaten çok da geç kaldım, işten fırsat bulup kalkamadım. Böyle bir günde mecliste bulunmamak utanç verici olurdu. Babanın oraya gitmeyeceğini mi sanıyorsun? Hem de bu yaşında...”</p>
		<p>“Öyleyse git Jean, Tanrı’ya emanet ol!.. Ama yine de çok dikkatli ol, rica ederim çok dikkatli ol! Babama da göz kulak ol! Başına bir şey gelecek olursa...”</p>
		<p>“Kaygılanmana gerek yok sevgilim...”</p>
		<p>Frau Konsül kocasının arkasından, “Ne zaman dönersin?” diye seslendi.</p>
		<p>“Dört buçukta, belki de beşte... duruma göre. Gündemde görüşülmesi gereken çok önemli konular var, buna bağlı...”</p>
		<p>Frau Konsül şaşkın bakışlarıyla odanın içinde bir ileri bir geri dolaşırken, “Ama ben çok korkuyorum, çok korkuyorum!” diye tekrarladı.</p>
	</div>
  </body>
</html>