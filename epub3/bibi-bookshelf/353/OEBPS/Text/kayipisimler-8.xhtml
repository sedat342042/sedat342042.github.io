<html xmlns="http://www.w3.org/1999/xhtml">
<head>
  <title>kayipisimler-8</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-5"><span class="bold char-style-override-6" xml:lang="tr-TR">4 Kelimelerle havaya çizilen resimler</span></p>

    <p class="Normal para-style-override-3"/>

    <p class="Normal para-style-override-3"><span class="char-style-override-9"> </span></p>

    <p class="Normal para-style-override-3"><span class="char-style-override-7">Üniformayı alelacele sırtıma geçirip duvardaki boy aynasının yanına seğirttim hemen. Aynada yansıyan mavili kırmızılı, yaldızlı, pullu, parlak düğmeli ve püsküllü üniformaya tiksinerek bakıp sinir içinde yakasını, eteğini çekiştirdim. Sağımı solumu kontrol edip odada benden başka kimsenin bulunmadığından iyice emin olduktan sonra, sinirlerim yatışıncaya kadar, beni Frenk palyaçolarına çevirenlerin tamamının, başta Kel Hasan’ın ve Kavuklu Hamdi’nin soyunu sopunu iyice bir elden geçirdim.</span></p>

    <p class="Normal para-style-override-3"><span class="char-style-override-7">“Mecburi Abidin Efendi!” demişti Baş Mabeyinci üniformayı elime tutuştururken, “Giyeceksin! Öyle Tatavla Çayırı’nda milletin karşısına çıktığın gibi, başında limon kabuğu kep, kıçında şalvar, sırtında entari, ayağında şıpıdıkla dolaşamazsın ortalık yerde!”</span></p>

    <p class="Normal para-style-override-3"><span class="char-style-override-7">Ayna karşısında bir süre de Baş Mabeyinci’nin taklidini çıkarıp, ona, bana verdiği direktifleri maymun gibi söyleterek hıncımı aldıktan sonra, erkânıharp paşası gibi omuzlarımdaki püskülleri titrete titrete yürüyerek, insanların merak ve hayranlıkla kulaktan kulağa anlattığı Yıldız Sarayı’nın karanlık dehlizlerine daldım.</span></p>

    <p class="Normal para-style-override-3"><span class="char-style-override-7">Mızıka-i Hümayun kadrosuna dahil edileli neredeyse iki ay dolduktan sonra, Sultan hazretleri maharetimi tecrübe etmek için nihayet beni huzuruna çağırmaya karar vermişti. Bu kadar beklemesinin nedeni keyfi değil de, benim saraya gelişimin ikinci gecesinde Yıldız’ın bahçesinde patlayan bir tabancanın yarattığı gerilimdi. Harem personelinden Nedim Ağa, şakalaşırken bir diğer haremağasını, Firuz’u, vurup öldürmüştü. Bu olay benim iki ay boyunca Yıldız’da yiyip içip yan gelip yatmama, vukuatın meydana geldiği gece nöbetçi olan üç subayın rütbelerinin sökülmesine, zavallı Nedim Ağa’nın da bu vakanın bir kaza olduğunu kimseye inandıramaması sonucu asılmasına neden olmuştu.</span></p>

    <p class="Normal para-style-override-3"><span class="char-style-override-7">Bu süre zarfında, Abanoz’daki, Ziba’daki ve Galata’daki yosmalara hasret yaşadığım bu yarı mahpus günlerde, çıldırmamak için sarayda gözüme kestirdiğim herkese şakalar yapıp, yakaladığıma bedava değil ha, mesela bir tane elmaya, bir avuç dolusu leblebi şekerine hikâyeler anlatarak arkadaş çevremi genişletmeye çalıştım.</span></p>

    <p class="Normal para-style-override-3"><span class="char-style-override-7">Kadrosuna dahil edildiğim yer Mızıka-i Hümayun değil de Nuh Hazretleri’nin gemisiydi sanki. Her sanat dalından birer ikişer temsilciyi yakalayıp tıkmışlardı buraya. Karagözcüler, kuklacılar, hanendeler, gazelhanlar, çalgıcılar, operacılar... En çok operacıları çağırırmış Sultan huzuruna, bazen de oyunun finalini kendi isteğine göre değiştirirmiş.</span></p>

    <p class="Normal para-style-override-3"><span class="char-style-override-7">Bunu duyup yeni bir mekânın her acemisi gibi, benim anlattığım hikâyelere de müdahale eder mi, diye sorunca,</span> <span class="char-style-override-7">Sultan Hazretleri’nin sütkardeşi İsmet Bey halime önce gülümseyip sonra da, “Yok, sanmıyorum. Zaten topu topu iki üç tane opera hikâyesi var Sultan’ın sevdiği. Konularını ezbere bildiği için, finalinin mutlu ya da mutsuz bitmesi konusunda önceden sahnedekilere haber yollar, onlar da oyunu aldıkları direktife göre sonuçlandırırlar,” diye cevap verince, “Başını sonunu değiştire değiştire hep aynı hikâyeyi anlatsam, bakalım yaptığım kurnazlığın farkına bir kez olsun varabilir mi?” dedim içimden muzipçe.</span></p>

    <p class="Normal para-style-override-3"><span class="char-style-override-7">Günler böyle tekdüze geçerken, seyisleri, terzileri, aşçıları, yamakları, ulakları, tabipleri, eczacıları, kâtipleri ve kocaman haremiyle şehir içinde şehir olan Yıldız Sarayı’nda kulaktan kulağa, kafadan hafif çatlak olduğum konusunda bir dedikodu yayılmıştı. Sebebine gelince; etrafta can sıkıntısıyla avare dolandığım bir akşam tiyatro binasına uğradığımda, önce tek bir kişinin, ardından bunu takip eden bir topluluğun cılız kahkahalarını duydum. Ne olduğunu anlamak için tahta paravanın arasından salona baktım. Ön sıranın ortasındaki bir koltukta oturan Sultan, Karagöz izliyordu. O güldükçe, önem sırasına göre yanında ve arkasındaki koltuklarda oturmakta olan paşalar ve yüksek rütbeli subaylar da gülüyor, Sultan gülmezse diğerleri de gülmüyorlardı. Gülmeyip es geçtiği o kadar kaliteli espriler vardı ki... Zavallı Karagözcü, delikten görebildiğim kadarıyla elinden geleni yapıyor, kan ter içinde kalıyordu ama nafile... Sultan, iki kulağı da sağır olduğu için hasımlarının naralarına pabuç bırakmayan Aksaraylı Onikiler Çetesi’nin Reisi Arap Abdullah gibi, Karagözcü’nün gayretini boşa çıkarıyordu. Ben böyle dalmış, içeride olup biteni izlerken sırtıma bir el dokundu. Dönüp baktım; Baş Mabeyinciydi. “Meraklanma Abidin Efendi,” dedi, “Yakın</span> <span class="char-style-override-7">bir vakitte sen de çıkarsın oraya!”</span></p>

    <p class="Normal para-style-override-3"><span class="char-style-override-7">Tam yanımdan ayrılacağı sırada kolunu yakaladım, “Yahu,” dedim, kafamla salonu işaret edip “Sultan Hazretleri gülmeyince yanındakiler de gülmüyor!”</span></p>

    <p class="Normal para-style-override-3"><span class="char-style-override-7">Sessizce boynunu büktü.</span></p>

    <p class="Normal para-style-override-3"><span class="char-style-override-7">“Peki,” dedim, tam gideceği sırada tekrar durdurup “Alkışlamazlar mı hiç?”</span></p>

    <p class="Normal para-style-override-3"><span class="char-style-override-7">“Oyunun sonunda, o da Sultan beğenirse, belki,” dedikten sonra yürüyüp koridorun karanlığında kayboldu. Sahnede Sultan Hamit’e hikâye anlatmanın, Sultan Aziz’le çayırda güreş tutmaktan daha zor olduğunu, işimin üniforma giymekle bitmediğini anladım. Sıkıntıyla gerilen vücudumu ve allak bullak olmuş beynimi rahatlatmak için, kendimi sarayın serin ve loş bahçesine attım.</span></p>

    <p class="Normal para-style-override-3"><span class="char-style-override-7">Bu ruh haliyle pot kırıp, Sultan’ın karşısında zor durumda kalmamak için o gün kendi kendime bir antrenman tekniği geliştirdim. Sahneye çıkmadan, Sultan’ın tepkisizliğine kendimi alıştırmak için hikâyelerimi, kıssalarımı Yıldız Sarayı’nın duvarlarına anlatmaya, komikliklerimi de mobilyalara, avizelere ve şamdanlara yapmaya başladım.</span></p>

    <p class="Normal para-style-override-3"><span class="char-style-override-7">Benim, duvar, sandalye, cam, çerçeve, koltuk ve masalarla konuştuğumu görenlere, asıl sebebini söylemeye korkup başka nedenler uydurmam da aleyhimde çıkarılan dedikodunun yayılmasını önleyemedi. Hatta bu dedikoduyu duyduktan sonra beni pek merak eden Sultan’ın, yakın bir zamanda izlemek istediği söylentisinin de, aynı yöntemle etrafa yayılması fazla zaman almadı.</span></p>

    <p class="Normal para-style-override-3"><span class="char-style-override-7">Bu dedikoduları ortalığa yayanlar, benim ilk başta kuşkulandığım gibi hafiyeler değil, bizzat sarayda görevli olan mabeyinciler, kâtipler, hizmetçiler ve harem ağalarıydı. Hafiyeler o günlerde Baklatarlası’nda, Kuşdili’nde, Moda’da ve Papazın Çayırı’nda, eşek derisinin içine manda işkembesi yerleştirilip körükle şişirildiğinde gülle büyüklüğünü alan bir topla oynanan, ecnebi icadı spora merak sarmışlardı. Tabii hafiyeler bu oyunu bizzat kendileri oynamıyorlardı. Frenklerin ‘futbol’ adını verdikleri oyunu görünce, ata sporu güreşi neden hemen boşlayıp, toz toprak arasında, kan ter içinde bir o yana bir bu yana, tepiklemek için bir topun peşinden koşuşturan Müslüman gençlerin asıl gayelerinin Sultan’ın saltanatını yıkmak olduğundan şüphelenip araştırmakla meşguldüler. Benim çatlaklığım konusunda ileri geri atıp tutan dedikoducuların, arta kalan vakitlerinde gâvur icadı bu yeni oyun hakkında bildiklerini ortaya dökmeleri, futbola iştirak eden gençlerin bir kısmının hafiyelerin jurnalleri sonucunda yakalanıp Fizan’a sürgün edilmelerine kadar sürdü. Haberi duyan laf taşıyıcılar, bir gün önce birbirlerini futbol hakkında cahillikle suçlayan sanki kendileri değilmiş gibi, göt korkusuna yine birbirlerinin kulaklarına, ecnebi top oyunuyla ilgili hiçbir şey bilmediklerine dair yeminler fısıldadılar; hatta sabahtan akşama kadar Mushaf’a el basıp kendilerini bu konuda en cahil adam ilan ettiler. İçlerinden bazıları üzerlerindeki şüpheyi iyiden iyiye def etmek için, Adalı Halil, Kel Aliço ve Koca Yusuf hakkında sohbet etmekle yetinmeyip uluorta kafa göz yarma pahasına, el ense ve domuz kapanıyla birbirlerinin sırtını yere getirmeye uğraştılar.</span></p>

    <p class="Normal para-style-override-3"><span class="char-style-override-7">Sultan’ın maharetimi beğenip beğenmemesini kendime pek dert etmiyordum da, soğuk terler dökmeme neden olan asıl korkum; sahnede ağzımdan isteğim dışında bir kelamın çıkmasıydı. Hatırlıyorum da, saray kapılarından kanlı canlı, tek parça girip dillerinden dökülen ufacık bir kelimenin ardından, cesede dönüşmüş beş parça halinde çıkmalarına ancak izin verilmiş olan, nice şairle nüktedanın acıklı kıssalarını, bir vakitler bizzat kendim anlatmıştım.</span></p>

    <p class="Normal para-style-override-3"><span class="char-style-override-7">Yıllar önce başımdan, şimdikine tam uymasa da, benzer bir olay geçmişti. Mısır’dan İstanbul’a gelirken bir gece Akdeniz’de fırtınaya yakalanmış, suyun üzerinde durması bile mucize, parçalana parçalana sandal irisi kadar kalmış bir kalyonla kendimizi bir adaya zor atıp canımızı ancak kurtarabilmiştik. Geminin yolcuları arasında bin bir çeşit insan vardı. Arap, Acem ve Kıpti tacirler Mağrip’ten ve Afrika içlerinden topladıkları kahve, hurma ve bin bir çeşit baharatı İstanbul’a satmaya götürüyorlardı. Bu uzun, zahmetli ve bir o kadar da maceralı yolculuğa Dersaadet’in medreselerde okuyup âlim, zekâları buna yetmezse İstanbul’un hamam külhanlarında pişip, bir vakit sonra şehrin sokaklarında zalim olmak için katlanan, kabak kafalı, zayıf, esmer çocuklar da vardı. Kollarını bacaklarını ya da vücutlarının herhangi başka bir uzvunu kızgın Arap çöllerinde savaşa savaşa bırakan Osmanlı ordusunun gazileri bu geminin en fukara ve en acınası fakat aynı zamanda en çok saygı duyulan yolcularıydı. İçlerinde benim de bulunduğum diğer grup hayal tacirleri diye adlandırılan kıssahanlar, çalgıcılar, hanendeler, hokkabazlar, kuklacılar, karagözcüler ve akrobatlardan oluşuyordu. Üç yıl önce Üsküdar’da beş kişiden oluşan küçük bir kumpanya olarak yola çıkmış, Anadolu’dan önce Acem diyarına, ardından Hicaz yarımadasına, oradan da Mısır’a geçmiştik. Beş kişilik küçük bir kumpanya olarak başladığımız maceramıza her kasabada yeni eklenen heveslilerle birlikte elli kişiyi bulmuş ve hep birlikte İstanbul’a dönmeye karar vermiştik. Dalgalarla epey bir boğuştuktan sonra canımızı zor zahmet kurtarıp kendimizi sahile attığımızda, asıl belanın bizi karada beklediğinden haberdar değildik daha. Biz yorgunluk ve korkudan perişan halde, arka arkaya alıp verdiğimiz nefeslerin arasında fırsat bulup hayatta kaldığımız için Allah’a şükürler ederek kumların üzerinde sere serpe yatarken, etrafımızı aniden kılıçlı, mızraklı ve tüfekli askerler sardı. Kılık kıyafetleri askere, fakat meymenetsiz suratlarıyla da hayduta benzeyen bu adamlar hiç de misafirperver değildiler. Bir kısmı kayalara çarpıp parçalanan geminin enkazından işe yarar ne var ne yoksa yamalayıp, taşımamız için bizim sırtlarımıza yüklediler. Ardından bizi götürüp karanlık olduğu kadar pis ve rutubetli bir zindana tıktılar. Burası sandığımız gibi gâvur adası değildi; payitaht tarafından tayin edilmiş, bizim gibi Müslüman bir valinin yönetimindeki Osmanlı adalarından biriydi. Bir süre sonra gelip kocaman anahtarlarla zindanın kapısını açan askerler ve gardiyanlar hepimize tek tek kim olduğumuzu ve nereden gelip nereye gittiğimizi sorup sorgulamaya başladılar. Askerlerden biri zindandan çıkıp gitti ve bir süre sonra geri gelip, bizim hayal tacirleri kumpanyasını zindandan çıkarıp götürdü. Hepsi birbirine benzeyen merdivenlerden inip çıkarak, koridorlardan ve bahçelerden geçerek, kapısında tepeden tırnağa silahlı nöbetçilerin beklediği geniş, yüksek tavanlı bir salona girdik.</span></p>

    <p class="Normal para-style-override-3"><span class="char-style-override-7">Etrafında ayakta bekleyen silahşorlardan ve oturduğu tahtın ihtişamından, bu adaya ayak bastığımdan beri karşılaştığım en gudubet suratlı adamı görünce, bunun Vali’den başkası olamayacağını anladım. Askerler bizi onun karşısında saf düzenine geçirdiler. Vali, tek tek suratlarımızı süzerken, burnunun ucuyla işaret ettiklerine ne maharetleri olduğunu sordu. Sonuncuyu da burnuyla gösterip “Senin!” sorusuna cevabını aldıktan sonra tekrar hepimizi gözden geçirirken, “Acaba hanginiz bizi eğlendirmeye başlasa?” diye kararsız bir ses tonuyla mırıldandı. Sonra tahtın yanında ayakta bekleyen yaverine sordu; “Sence hangisinden başlayalım?” Yaver bir şeyler söyleyeceği sırada, Vali parmağıyla kel kafalı, sırtında deriden bir yelek ve ayağında şalvardan başka üzerinde bir şey olmayan akrobatı nişanlayıp “Sen!” diye eliyle çağırdı. “Gel bakalım orta yere, göster hünerini, beni memnun et ki canını bağışlayayım!”</span></p>

    <p class="Normal para-style-override-3"><span class="char-style-override-7">Akrobat yürümeye zahmet etmeden bir perendeyle sıçrayıp havada birkaç takla attıktan sonra, dehşetle açılmış gözleriyle kendisini izleyen Vali’nin ayaklarının dibine indi. Vali korkuyla kollarını kaldırıp yüzünü sakınırken, akrobat bir ters perendeyle ondan uzaklaşıp ortaya geldi. Akrobat gösterisine kaldığı yerden devam edeceği sırada, kendisine tiksintiyle bakan nemrut suratlı Vali’nin elinin tersiyle yaptığı hareketi görünce, boynunu büküp saftaki yerine geri döndü.</span></p>

    <p class="Normal para-style-override-3"><span class="char-style-override-7">“Siz,” dedi Vali cambazları gösterip, “Gösterin hünerinizi!”</span></p>

    <p class="Normal para-style-override-3"><span class="char-style-override-7">Cambazlardan biri orta yere yürürken, diğeri gidip asılı bulunduğu taş duvarda yanan meşaleyi aldı ve bizim dışımızda salonda bulunanların meraklı bakışları altında, ağzıyla bir parça alev alıp yuttu. Meşaleyi arkadaşına uzatırken, yuttuğu alevin yaklaşık on mislini tavana doğru üfleyince, ortalığı bir sıcaklık kapladı. Diğer cambazın da meşaleden alev yutup Vali’ye doğru döndüğünü gören silahşorlar kılıçlarının kabzalarını yakalayıp, cambazın hareketinden emin olmak için beklediler. Herkes yuttuğu ateşi üflemesini beklerken, o bir sıçrayışta arkadaşının omuzuna</span> <span class="char-style-override-7">çıkıp iki ayağı üzerinde durduktan sonra, alev bekleyenleri şaşırtıp sadece kapkara bir duman saldı ağzından. Olduğu yerde eğilip ayağıyla bastığı omuzlara ellerini koydu. Amuda kalkıp kafasını arkadaşının kafasının üzerine yerleştirince ellerini omuzlardan çekti. Üstteki dengesini sağlamak için, alttaki de taşıdığı ağırlığın etkisiyle titremeye başladı. Vali üsttekinin sallanmasına bakıp üzerine düşer korkusuyla aniden oturduğu tahttan fırladı.</span></p>

    <p class="Normal para-style-override-3"><span class="char-style-override-7">“İyi iyi, bu kadar kâfi!” dedi, “Defolun yerinize, ortalığı yıkıp devirmeden!”</span></p>

    <p class="Normal para-style-override-3"><span class="char-style-override-7">Üstteki cambaz arkadaşının omuzlarından destek alıp kedi çevikliğiyle aşağıya atladı. Herkes sıkıntıyla sıranın kendisine gelmesini beklerken, Vali bu sefer, elinde iplere bağlı küçük oyuncaklar tutmakta olan kuklacıyı çağırdı. Kuklacı sırasını beklerken yaşadığı sıkıntının etkisiyle, farkında olmadan kuklaların iplerini birbirine dolaştırmıştı. Orta yerde, arapsaçına döndürdüğü yumağı çözmek için, ter içinde gayret sarf ederken, Vali etrafındakilere seslendi: “Yardım edin şu beceriksize!” Emri alıp kuklacının yanına seğirten silahşora yeni bir emir verdi, “Kökten hallet kurtulsun onlardan!”</span></p>

    <p class="Normal para-style-override-3"><span class="char-style-override-7">Bunu duyan silahşor, kendisine korkuyla bakan kuklacıya aldırmadan kılıcına asıldı. Kından kurtulan kılıcın metali, meşalelerin ışığında parıldadı. Silahşor havada bir kez döndürdükten sonra, kuklacının elinden aşağıya sarkan kuklaların ipine doğru salladı kılıcını. Gözlerini sımsıkı yummuş, korkuyla bekleyen kuklacının elinde ufacık bir ip yumağı kalırken, taş zemine düşen tahta kuklaların çıkardığı ses duyuldu sadece. Herkes kuklacıya, yerdeki kuklalara ve silahşora bakarken, benim gözlerim, yüzünde beliren tebessümden bu sahneyi zevk alarak izlediğini an</span><span class="char-style-override-7">ladığım Vali’ye takıldı.</span></p>

    <p class="Normal para-style-override-3"><span class="char-style-override-7">“Öyle bir hikâye anlatacağım ki,” diye mırıldandım hırs içinde dişlerimin arasından, “Yaşam senin için ilelebet, öncesi ve sonrası olmak üzere iki parçaya bölünecek!”</span></p>

    <p class="Normal para-style-override-3"><span class="char-style-override-7">Beni fark etsin diye, saftan ayrılıp öne doğru bir iki adım attım. Kuklacının yere kapaklanmış bekleyen kuklalarını eğilip aldım. Götürüp kuklacının avuçlarına tutuştururken, Vali arkamdan seslendi;</span></p>

    <p class="Normal para-style-override-3"><span class="char-style-override-7">“Sen,” dedi, “Unuttum, neciydin?”</span></p>

    <p class="Normal para-style-override-3"><span class="char-style-override-7">“Meddah!” dedim, ama sanki o an ağzımdan “Cellat!” gibi bir şey çıktığına bugün bile yemin edebilirim.</span></p>

    <p class="Normal para-style-override-3"><span class="char-style-override-7">“İyi o zaman,” dedi, “Eğlendir bakalım bizi. Komik mi bari hikâyelerin?”</span></p>

    <p class="Normal para-style-override-3"><span class="char-style-override-7">Kıçının altındaki, yıllardır oturduğu yumuşak tahtın ona verdiği rehavetten yararlanarak, parmaklarımdaki hayalî ipleri kollarına, bacaklarına sıkıca dolayıp her birinin üzerine kördüğüm atarak sıkıca bağlarken cevap verdim.</span></p>

    <p class="Normal para-style-override-3"><span class="char-style-override-7">“Çok!” dedim, onunla göz göze gelince, ipleri gerginleştirip sağlamlığını kontrol ederek. “O kadar komik hikâyelerim var ki dinlerken gülme krizine kapılıp çatlayanlara rastladım.”</span></p>

    <p class="Normal para-style-override-3"><span class="char-style-override-7">Sözümü tamamladığımda biraz önceki umursamaz yüz ifadesi değişip şaşkın bir hâl aldı. O, ne demek istediğimi sormaya utanıp aklınca kinaye avına çıkarken, ben biraz önceki sıkıntılı halimden uzaklaştım. Kendimden emin cümleler kurarak, oradaki birçok kişinin hayatının akışını değiştirmek için hikâyemi anlatmaya başladım. Sanatımı en üst seviyede kullanarak, zekice kotarılan bir hikâyenin, hedef aldığı insanı nasıl bir kılıç gibi ve paramparça edebileceğini ispatlamak üzere, bir imtihana girmiş gibiydim. Kendimden o kadar emindim ki sanki bu benim için ortaya canımı koyduğum bir kumar değil de sadece küçük bir imtihandı. Vali beni o kadar dikkatli dinliyordu ki, parmaklarımı hafifçe oynatacak olsam, aramızdaki ipler önce gerilecek, sonra onu oturduğu tahttan kuş gibi havalandırarak taş zemine çalıp vücudundaki eklem sayısından bir eksik parçaya bölecektim. Etrafında el pençe divan duran silahşorları bu haline önce acıyacak, sonra bir işaretiyle kelle uçurtan efendilerinin de kendileri gibi cılk etten, vasat bir yaratık olduğunu anladıklarında, ona tiksintiyle bakacaklardı.</span></p>

    <p class="Normal para-style-override-3"><span class="char-style-override-7">O hikâyeyi unutmama imkân yok, şu an bile çok iyi hatırlıyorum. Yüzyıllar önce Basra Sarayı’nın karanlık, rutubetli dehlizlerinde yaşanmış, Şehrazat’ın hayatta kalma pahasına anlattıklarının arasında bile rastlamadığım ve çok az kıssahanın bildiğini sandığım, bir hikâyeydi bu. Vali’nin beklentisinin aksine, komik değil, korkunç, dinleyeni oturduğu yerde vebaya tutulmuş zavallılar gibi terletip üşütecek, titreterek tiksintiden kusturacak, Zalim Yaver Gaffur’un Hikâyesi’ni anlatıyordum. Basra Sarayı’ nın loş koridorlarında Vali’nin kellesini koparmak için cellatlarla kumpaslar kuran Zalim Yaver Gaffur’un hikâyesi, dilimin ucuna tesadüfen gelip yerleşmemişti. Zaten beni diğer kıssahanlardan ayrı, erişilemeyecek kadar yukarıda tutan bir diğer özelliğim de mekâna ve zamana göre yeri geldiğinde uygun hikâyeyi saniyede dört ayaküstüne düşürebilme yeteneğimdi.</span></p>

    <p class="Normal para-style-override-3"><span class="char-style-override-7">Bir yandan ortalık yerde hikâyeyi tadını çıkara çıkara uzatarak canlandırırken, diğer yandan da göz ucuyla Vali’ye ve yanında ayakta, elleri göbeğinde, emir bekleyen Yaver’e bakıyordum. Daha hikâyemi bitirmeden Vali silahşora emir verip Yaver’i tutuklattırdı. Ben hikâyeyi Yaver Gaffur’un Vali’yi kılıç darbeleriyle on parçaya böldüğünü anlatıp noktalarken, Vali, hepimizin gözü önünde, silahşorlarına verdiği ikinci bir emirle yaverinin kellesini uçurttu. Ben hariç, orada bulunan, eli kanlı silahşorlar dahil herkes şaşkınlık içerisindeydi. Vali yüzündeki terleri bir mendille sildikten sonra, bizi zindana götürmeleri için askerlere emir verdi. Zindana dönüşümüzün üzerinden iki saat geçmeden kaleyi ardı arkası kesilmeyen gürültüler, kılıç şakırtıları, saldıran ve ölen insan haykırışları kapladı. Akşama doğru ortalığa bir sessizlik çöktü. Gelip zindanın kilidini açan askerler; “Serbestsiniz,” dediler “Gidebilirsiniz!” Öldürülen Yaver hakikaten benim hikâyemdeki Gaffur gibi Vali’ye karşı bir kumpas hazırlıyormuş, ancak zaferi görmek ona değil, yandaşlarına nasip olmuştu.</span></p>

    <p class="Normal para-style-override-3"><span class="char-style-override-7">Başımdan böyle bir macera geçti diye söze başlayıp birilerine anlatacak olsam, üstelik laf aralarında unutmayıp yemin üstüne yemin etsem, bana inanan bir âdemoğlunun çıkmayacağını adımın Meddah Abidin olduğunu bildiğim gibi biliyorum. Kelimesi kelimesine anlattığım gibi olmasa da bir zamanlar başımdan buna benzer bir olay geçmişti. Tabii Sultan’a kesinlikle böyle bir hikâye anlatmayı düşünmüyordum. Hakkında düşmanlarının uydurduğu hastalık haberlerinden dolayı içinde hasta, hastalık geçen bir hikâye de anlatamazdım. Biliyorum her kurduğum cümlede, sarf ettiğim her sözde bir kinaye arayacaktı. Çok dikkatli olmalıydım, çünkü kaş yapayım derken göz çıkarmak da vardı. Evet, biliyorum işim çok zordu, bu nedenle ağzımdan çıkacak her kelimeye, dikkat etmeli, masaldaki kahramanımın söyleyeceği minicik bir kelamı önceden iyi tartıp, ölçüp öyle söyletmeliydim. Çünkü yapacağım yersiz bir nükte Küçük Mabeyn’deki tiyatro salonunda buz gibi bir havanın esmesine sebep olabilirdi. İşte o zaman ben de kendime buzuyla karıyla meşhur bir sürgün yeri seçmeliydim. Evet, Sultan hazretleri pimpirikli bir ademoğlu, bu nedenle ağzıma geldiği gibi söyleyip anlatamam masallarımı. Halbuki ben istiyorum ki dünya durdukça başımızdan eksik olmayası Sultanımız gömülsün koltuğuna, unutsun kafasındaki bütün dertlerle, tasaları ve kendini kaptırsın benim anlattığım uçan halı, peri padişahının kızı ve Kafdağı’ndaki yedi başlı canavar masalına. Polisiye roman okutturup dinlemeyi çok sevdiği benim de kulağıma gelmedi değil. Ancak böyle bir hikâye uydurup mekân olarak da dünyanın öteki ucundaki bir şehri kullansam bile, sahneden indikten sonra beni yakalayıp sorguya çekecek ajanlarını, Sultan’ın kurduğu gizli polis teşkilatını kastetmediğime inandıramazdım. Yani işim çok zor benim, yukarı tükürsem bıyık, aşağı tükürsem sakal.</span></p>

    <p class="Normal para-style-override-3"><span class="char-style-override-7">Baş Mabeyinci’nin, Sultan’ın beni seyretmek istediği haberini ilettiği andan beri, hafızamın kıyısında, köşesinde kalmış, sıradan, modası geçmiş, meddahlığın yüzkarası yeteneksizlerin ancak anlatabildiği paçavralar kadar kötü de olsa, durduk yerde Sultan’ı hiddetlendirmeyecek, beni de zor durumda bırakıp canımı yakmayacak, vasat bir hikâye hatırlamaya çalışıyordum.</span></p>

    <p class="Normal para-style-override-3"><span class="char-style-override-7">Sarayda karşılaştığımda, her gece yatmadan önce Sultan’a birkaç sayfa roman okuyan İsmet Bey’e sormuştum bunların ne tür kitaplar olduğunu. O da bana, ecnebi yazarların kaleme aldığı polis ve hafiye romanlarının çevirileri olduğunu söylemişti. Jurnalcilerin kulağına gidip zor durumda kalmamak için de İsmet Bey’e bunu ne maksatla sorduğumu açıklamayı ihmal etmemiş ve ardından yüzüne iyice bakıp bana inanıp inanmadığını anlamaya çalışmıştım. İnandığını görünce onu ödüllendirmek için ben de hemen ayaküstü, iki tekleme ve birkaç nükte yapıverdim ona.</span></p>

    <p class="Normal para-style-override-3"><span class="char-style-override-7">“Bence,” demişti İsmet Bey, “Komiklik yap, günümüz hayatından eğlenceli, gülünç bir hikâye anlat, ama sakın memur maaşlarının azlığıyla ilgili bir şey kaçırma ağzından. Devletin hazinesi tam takır, kuru bakır olduğu için Sultan Efendimiz, ödemeler zamanında yapılamadığı için bunu çok kafasına takıyor, fakat elinden gelen de bir şey yok.”</span></p>

    <p class="Normal para-style-override-3"><span class="char-style-override-7">Neyi kastettiğini anlamıştım, yıllar önce benim gibi Mızıka-i Hümayun kadrosuna alınan Meddah Galip’in başından geçtiği söylenen bir hikâyeydi bu.</span></p>

    <p class="Normal para-style-override-3"><span class="char-style-override-7">Vakti zamanında Sultan’ın karşısında müsamereye çıkan Galip Efendi, gösterisinin bir yerinde rol gereği ayağına giymeye çalıştığı çizmeyi ne kadar uğraşsa da topuğundan yukarı çekemez ve dilinin ucuna gelen şu nükteyi de yapmadan duramaz. “Ne biçim çizme bu, bir türlü topuğumdan yukarı çıkmıyor, çizme değil sanki yıllardır yerinde sayıp bir türlü artmayan memur maaşı mübarek!”</span></p>

    <p class="Normal para-style-override-3"><span class="char-style-override-7">Ertesi gün Sultan’ın emriyle memurlara birer maaş ikramiye dağıtılır, fakat Galip Efendi de Yıldız Sarayı’nda bir daha sahne yüzü göremez. Pılını, pırtısını toplayıp verirler eline bohçasını ve def ederler sarayın kapısından.</span></p>

    <p class="Normal para-style-override-3"><span class="char-style-override-7">Gerçi Direklerarası tiyatrolarında ve şehrin bilumum çadır kumpanyalarına geri dönebilmek için Meddah Galip’in boş bulunup yaptığı patavatsızlığın âlâsını yapmaya dünden hazırdım ben. Lakin boş bulunup kantarın topuzunu kaçırırsam, sahneye çıkarken koltuğumun altına aldığım kellemi, inerken oracıkta kendi ellerimle bırakmak da vardı. Bilmem kim zadelerin, bilmem hangi kalemdeki torpilli tosuncuğu olsaydı ucuz ayar iki kıssaya işi bitirip sıvışırdım orta yerden. Fakat karşımdaki böyle besili, pembe yanaklı şapşal bir tombulzade değil ki, koskoca Devlet-i Osmaniyye’nin anlı şanlı Sultan Abdülhamit Han Padişahıydı.</span></p>

    <p class="Normal para-style-override-3"><span class="char-style-override-7">İşte o vakit Hızır gibi yetişip gelip beynimin tam da orta yerinde durdu Büyükdereli Koço’nun şekli şemâili, boyu posu, kara yağız, gül yüzlü cemâli. O palavracının yüzünü gözünü ne yapayım? Önce tabii ki anlattıkları düştü aklıma. Onun okyanus ötesiyle ilgili anlattığı maceralı hikâyelerini bir bir hatırlamaya başladım hemen o an. Birçok insana kulak kabarttırıp, dinlerken kafa sallatıp onaylatan ama arkasını döner dönmez Koço’nun sırtına palavracı yaftasının yapıştırılmasına neden olan, dinleyenlerin inanıp inanmama konusunda apışıp kaldığı Amerika hikâyeleriydi bunlar. Gerçek veya palavra olması dinlerken bile umrumda değildi ki şu an hatırladığımda olsundu. Koço’nun hikâyeleri Şahmeran olsa fark etmezdi, ben o an Yıldız Sarayı denilen derya büyüklüğündeki durmadan çalkalanıp, dalgalanan fırtınalı bir denize düşmüştüm ve etrafıma bakınıp sarılacak bir yılanın gelip beni bu zor durumdan kurtarmasını bekliyordum.</span></p>

    <p class="Normal para-style-override-3"><span class="char-style-override-7">Size bahsini ettiğim Koço Horozlu Lokantası’nda garsonluk yapıyordu. Lokanta tenhalaşıp, işi hafiflediğinde gözüne kestirdiği bir müşterinin karşısına oturur ve lafına Japon ve Çin memleketlerinden başlayıp koskocaman dünyayı insanın gözleri önünde bir portakal kadar küçültüp Hint diyarından çıkardı. Amerika’da gördüğü, at üstünde urganla yaban sığırı avlayan, belleri tabancalı çobanlardan; yüzlerini boyayıp, saçlarını havada uçan bin çeşit kuşun renkli tüyleriyle taç yapıp süsleyen, attıkları alevli oklarla kasabaları ateşe verip cayır cayır yakan, o sığır çobanlarının can düşmanı Kızılderililerden bahseder; kelimeler yeterli gelmediği vakit yerinden kalkar, anlattıklarının tasvirini çıkarırdı. Hal ve tavırlarıyla bazen kafası tüylü bir Kızılderili, bazen bir kovboy, bazen de kovboyun altında dörtnala giden at olurdu.</span></p>

    <p class="Normal para-style-override-3"><span class="char-style-override-7">“Yakaladığın gibi at tencereye o memleketteki kuşları, hemen kızart, haşla damak zevkine göre...” derdi yemin üstüne yemin içerek. Arkasından da sırıta sırıta devam ederdi: “Kızılderililerin tüy merakı yüzünden, o zavallı kuşlar Amerika denilen ecnebi memleketinin semalarında utanmadan, anadan üryan, dal taşak hep böyle çırılçıplak uçarlar.”</span></p>

    <p class="Normal para-style-override-3"><span class="char-style-override-7">Sonraki yıllarda, Koço’nun anlattıklarının bir kısmını, ben de dahil olmak üzere bütün İstanbul halkı, perdelerinde hareketli resim oynatan Halep Çarşısı’nın salonlarında izlemiştik hakikaten. Duvarın üzerine sıraladıkları şişeleri, at sırtında dörtnala giderken tabancayla ateş edip kıran adamları da, adını ve haşmetini duyduğumuz, minare boyu mesafeden dökülen Niagara Şelalesi’nin köpüklü sularını da o büyük perdede gördüm. Her seferinde dikkat kesildim; perdeye yansıyan kartalların ve atmacaların tamamının tüyleri, kuyruklarında ve kanatlarında sapasağlam durmaktaydı.</span></p>

    <p class="Normal para-style-override-3"><span class="char-style-override-7">Yaktıkları ateşi yelleyip dumanıyla gökyüzüne yazı yazarak birbirleriyle haberleşen Kızılderililerin ve metal parayı mermiyle ortadan delen kovboyların ve kellelerine Amerikan hükümeti tarafından çuvallar dolusu ödül konan soyguncu, haşere tayfası ve kanun kaçaklarının hikâyelerinin hepsi çok güzel ve eğlenceliydi fakat sinema dedikleri gavur icadı perdede izlediğim bu hareketli resimler Koço’nun anlattıkları yanında pek bir yavan, tatsız tuzsuz kalıyordu.</span></p>

    <p class="Normal para-style-override-3"><span class="char-style-override-7">Fakat kurban olduğum Rabbimin beni, duruma göre hisse çıkarılacak kıssayı anında uydurabileyim diye, meddahlık sanatıyla donatıp boşluğa kelimelerle resim çizme yeteneği bahşederek kanıyla, canıyla, adıyla, sanıyla ve de Meddah Abidin Efendi namıyla orta yere salmasında, muhakkak ki sual olunamaz bir hikmet vardı. Koço’nun verdiği ilhamla dünyanın bir ucundaki kâfirlerin garip, saçma ve komik yaşantılarını Sultan’a anlatmak için uydurduğum hikâyeyle bir taşla iki kuş vuracaktım. Ecnebilerin yeryüzünde eşi benzeri olmayan bir yaratığı gözetler gibi, mabedini, kitabını, ibadetini, ne yediğini, ne içtiğini, ne giydiğini hatta nasıl nefes alıp verdiğini dahi merak ettikleri; asırlardır önüne geçilmez bir ayıpla dikizlemekle kalmayıp, hakkında gazete ve kitaplara yalan yanlış şeyler yazdıkları kendi toplumumun da bu sayede intikamını almış olacaktım. Bulduğum bu yöntemle, ne şiş yanacaktı ne de kebap. Anlatacağım hikâyenin Sultan Hazretleri’nin keyfini kaçırmayacağını önceden tahmin ettiğim için, ben de pot kırma korkusuyla, daha dilimden dökülüp ortalığa saçılmamış kelimelere bile sansür koymaya kalkarak, durduk yerde mis gibi hikâyenin canına okumayacaktım.</span></p>

    <p class="Normal para-style-override-3"><span class="char-style-override-7">Fakat bilir misiniz, ne yazık ki biz her şeyin kontrolümüz altında olduğunu sandığımız bir anda, bizim dışımızda hiç tahmin etmediğimiz birtakım olaylar gelişir ve sarf ettiğimiz en son kelime boşlukta ufalanır, toz olup, zerreler halinde, hiçbir kulağa ulaşamadan sonsuza kadar uçar gider.</span></p>

    <p class="Normal para-style-override-3"><span class="char-style-override-7">Günlerce tasarlamak için zihnimi yorup kimseyle konuşmadan suspus bir köşede oturduğum; geliştirmek için bomboş duvarlara bakıp, meleklerle diyaloglar kurduğum hikâyem mahvolup gitti. Günü saati geldiğinde sahnede anlatmaya koyulduğumda, Sultan, sarayın bahçe duvarının arkasından gelen tulumbacıların felaket naralarıyla ilgilenerek, ne olduğunu anlamak için kulak kabartınca emeklerimin hepsi heba olup gitti.</span></p>

    <p class="Normal para-style-override-3"><span class="char-style-override-7">Salonda Sultan’la birlikte hikâyemi dinleyenler arasından bir subay sandalyesinden kalkıp perdeyi araladığında, pencereyi açmasına gerek kalmadan her şey anlaşıldı; gece vakti olmasına rağmen Beşiktaş’ın üzeri sanki nur yağmış gibi ışıl ışıldı. Beşiktaş alev alevdi. Beşiktaş cayır cayır yanıyordu.</span></p>

    <p class="Normal para-style-override-3"><span class="char-style-override-7">Salonda bulunan herkes ayaklanıp pencerelere doğru yürüdü. Vebadan sonra bu şehrin ikinci kâbusu olan yangın felaketini geçiştirip, sırasını savuşturmaya çalışan; ateş topuna dönüşmüş zavallı semtten kimse gözünü ayıramıyordu.</span></p>

    <p class="Normal para-style-override-3"><span class="char-style-override-7">Sahneye çıkıp hikâyeme başladığım andan itibaren önünde bir haremağasının nöbet beklediği tül perde, salondaki hareketlenmeden sonra hafifçe aralandı ve ben benzersiz güzellikte, ne olup bittiğini anlamaya çalıştığı için, bir o kadar da şaşkın ve ürkek o gözleri gördüm. Haremağası beni fark edene kadar, namahreme baktığımı bile bile, o güzel kadınına bakmaktan kendimi alamadım.</span></p>

    <p class="Normal para-style-override-3"><span class="char-style-override-7">Karşınızda, dünyanın en güzeli olduğuna kendinizi inandırdığınız o gözleri görseniz, kendi ağzınızdan çıkmış olsa bile boşlukta boynu bükük kalmış o güzel masalın en son kelimesini siz de hatırlamazdınız, hatta inkâr ederdiniz değil mi? Evet ben de aynı sizin gibi yaptım, unuttum anlattığım hikâyeyi ve bulunduğum yeri. Tül perdenin aralığından Beşiktaş’taki yangına şaşkın şaşkın bakan o harem kadının benden habersiz gözlerine dalıp gittim.</span></p>

    <p class="Normal para-style-override-4"><span class="bold char-style-override-8" xml:lang="tr-TR"> </span></p>
  </div>
</body>
</html>