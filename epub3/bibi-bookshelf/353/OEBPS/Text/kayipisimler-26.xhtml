<html xmlns="http://www.w3.org/1999/xhtml">
<head>
  <title>kayipisimler-26</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-23"><span class="bold char-style-override-6" xml:lang="tr-TR">23 Seni o zalimlerin eline bırakmayacağım</span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Enis, Hevâl’le karşılaşmadan tam on beş gün önce, “rezil şehir” diye nitelendirdiği, bir zamanların Konstantinopolis’i, şimdilerin İstanbul’unda, hayatta kalmanın formülünü buldum, dediği tarihten üç yüz altmış beş gün sonra, yine bir sabah, daha önceki sabahlarda olduğu gibi ter içinde uyandı. Kolundaki saatine bakmadı, çünkü her sabah bu saatlerde aniden uyanıverdiği için saatin beş kırk beşi gösterdiğini çok iyi biliyordu. Biraz sonra Bizans surlarının içindeki yedi tepede ve Üsküdar’da, Boğaz semtlerinde ve kentin çok çok uzak mahallelerindeki camilerin minarelerinde, müezzinlerin esnemelerine ara verip karayeli, poyrazı ve Marmara Denizi’nden Karadeniz’e doğru mutedil dalga oluşturan rüzgârı da hesaba katarak, sabah ezanını okumaya başlayacaklarını çok iyi biliyordu.</span></p>

    <p class="Normal para-style-override-3"><span class="char-style-override-7">Yorganı kolları ve ayaklarıyla üzerinden fırlatıp yataktan kalktı. Buzdolabını yatağının yanında, televizyonu lavabo tezgâhının üzerinde, elektrik süpürgesini de dış kapının ardına dayalı olarak görünce şaşırmadı, çünkü onları oralara dün gece kendi elleriyle yerleştirmişti.</span></p>

    <p class="Normal para-style-override-3"><span class="char-style-override-7">Tuvalete doğru yürürken, “Bugün balkondan dışarıyı seyretme sırası sende,” dedi, kasımpatı ve akşamsefalarının arasındaki elektrik sobasına eğilerek, “Kasımpaşa’yı göreceksin, imal edildiğin fabrikaya, Kurtuluş’a ve Okmeydanı’na bakacaksın. Belki martılar üzerine sıçacak ya, siktir et, takma kafana.”</span></p>

    <p class="Normal para-style-override-3"><span class="char-style-override-7">Çişi gelmediğini bile bile tuvaletin kapısını açıp, eşofmanını ve külotunu dizlerine kadar sıyırdıktan sonra klozete oturdu. Bunları yaparken başını kaldırıp, gözlerini tavana dikti.</span></p>

    <p class="Normal para-style-override-3"><span class="char-style-override-7">“5. Lüks. Yavuz çamaşırları. Süper penye. Yüzde yüz pamuk. Leğenin içinde su var, hemen üzerinde 60 derece yazıyor. Üçgenin içinde çarpı, ütünün içinde de iki nokta yan yana. Daire içinde P harfi. Beş yüz seksen altı, on, otuz altı. Beş yüz seksen iki, doksan, yirmi iki. İSTANBUL, TÜRK MALI...” diye mırıldandı.</span></p>

    <p class="Normal para-style-override-3"><span class="char-style-override-7">Başını indirip külotunun arka kısmındaki küçük bez parçasında yazılı olanları kontrol etti. Yüzünde bir tebessüm belirdi. “Doğru, hepsi doğru!” diye mırıldandı kendi kendine.</span></p>

    <p class="Normal para-style-override-3"><span class="char-style-override-7">Klozetten kalkıp külotunu ve eşofmanını çekti. Musluğu açıp lavaboda ellerini yıkadı. Ellerinin üzerinden lavaboya akıp giden soğuk su hemen o an aniden çişini getirince tekrar klozete dönüp eşofmanının ve külotunun lastiklerini parmaklarıyla indirip çükünün ucundan fışkırttığı, önce hızlı, ardından yavaş birkaç damlayla klozetin dibinde her zaman var olan suyu şırıl şırıl hareketlendirip köpürttü. Son olduğunu sandığı damladan da kurtulup çükünü yerine bıraktı. Ellerini tekrar yıkarken aynaya, aynadaki yüzüne, gözlerine, gözlerinin ta içine bakamadı. Bunu zaten hiçbir zaman yapamazdı. Çocukluğunda kardeşleriyle oynadığı bir oyun bunu yapmasına, yıllardır herhangi bir insanla göz göze gelmesine, uzun süre bakışmasına mani oluyordu. Şu an tekrar hatırlayınca o oyuna lanet etti. Kardeşleriyle gözlerini birbirlerine dikip hiç ayırmadan bakıyorlar, kim utanıp bakışlarını kaçırırsa yenilmiş sayılıyordu. İşte bu kadar basit bir oyundu. “İğrenç bir oyundu!” diye mırıldandı tuvaletten çıkıp kapısını kapatırken. Eşofmanlarını çıkarıp, gömleğini ve pantolonunu giydi. Elektrik süpürgesini kapının arkasından alıp banyoya yürürken, uyanmasına neden olan kâbusu, kâbusta katil mi, yoksa kurban mı olduğunu hatırlamaya çalıştı.</span></p>

    <p class="Normal para-style-override-3"><span class="char-style-override-7">“Bak bakalım beğenecek misin bugünkü manzaranı?” dedi ütüyü banyo küvetinin içine yerleştirirken, “Günlerce aynı noktaya bakmanın ne demek olduğunu ben sizden daha iyi bilirim?” Sonra bir ara durup düşündü. Yok, benden iyi bilenler de vardır bu zorluğu. Ben tabutlukta ağzına tuz tepilip, susuzluktan öldürülen arkadaşım Uğur kadar bilemem.”</span></p>

    <p class="Normal para-style-override-3"><span class="char-style-override-7">Banyodan çıkıp dış kapıya yürüdü. Ayakkabılarını giyip elektrik düğmesine basacağı sırada durdu. “Sabitsiniz siz. Sizin için yapacak bir şeyim yok. Siz cezalısınız, siz hep aynı manzaraya bakmak zorundasınız. Yani sizin için de bir şeyler yapabilirim aslında, fakat bunun için evimi yıkıp dökmem lazım. Sabredin biraz belki onu bile yapabilirim ben.” Elini uzatıp elektrik düğmesini okşar gibi kapattı. “Hepimiz canlıyız, hepiniz canlısınız. Yaşlanırız, ölürüz, hayır ölmeyiz. Ölmezmişiz yani. Öldükten sonra da yaşamaya devam edermişiz. Evet, çürürmüşüz, fakat çürümekte başka bir yaşam biçimiymiş. Sonra toz haline gelip havaya karışırız. Bir maddenin zerresi olmak için uçup bulutlara çıkarmışız sonra. Ardından bulut olurmuşuz. Bulutun zerrelerinde yağmura dönüşüp tekrar yeryüzüne yağarmışız. Siz de kim bilir kaç kez bulup olup yağdınız ve başka başka şekillere bürünüp benim gibi birilerinin karşısına çıktınız. Bu ne zaman son bulacak böyle? Bu durum hiçbir zaman son bulmaz. Çünkü canlıyız, yani siz de canlısınız, çürüyoruz böyle yavaş yavaş.”</span></p>

    <p class="Normal para-style-override-3"><span class="char-style-override-7">Bunları durmadan mırıldanıp dururken gözünü kapının göz deliğine dayayıp apartmanın merdivenlerine baktı. Apartman merdivenleri karanlıktı. Hiçbir şey göremedi. Kilidini açtıktan sonra kapıyı biraz aralayıp bir süre hiç ses çıkarmadan öylece bekledi. Dışarıya adım atmadan etrafı, merdivenleri, öbür katlardan ve sokaktan gelecek bir sesi dinledi. Aralık kapıyı eliyle çekip kapının eşiğinde durdu. İki adım daha attıktan sonra uzatıp el yordamıyla duvarın üzerindeki merdiven otomatiğine dokundu. Merdivenler karşısında birden aydınlanıverdi. Kapısını kapatmak için döndüğünde her zaman olduğu gibi evinin karanlığından ürktü. Cebinden anahtarını çıkarıp kapısını kilitledi. Otomatiğin düğmesine bastıktan sonra, anahtarı kilit yuvasına sokup iki defa döndürdükten sonra çıkarana kadar içinden on sekize kadar saymıştı. Altmış dörde geldiğinde merdivenlerden inip giriş kapısına ulaşmış olmalıydı. Merdivenleri seri adımlarla inerken anahtarını pantolonunun cebine koydu. Son basamaktan da adımını atınca “Altmış iki!” diye mırıldandı. Üç adım daha atıp elini dış kapının kulpuna uzatırken merdivenin ışığı tam zamanında söndü.</span></p>

    <p class="Normal para-style-override-3"><span class="char-style-override-7">Apartmanın kapısına asılıp kendisine doğru çekince, içeriye çuval gibi bir şeyin yıkıldığını fark etti bu beklemediği durum karşısında elinde olmadan korkup ürperdi. Kapının eşiğinden ayaklarına doğru yuvarlanan adamın her zamanki gibi kapısının önünde içip sızmış berduşlardan birisi olduğun düşündü. Üzerinden atlayıp geçmeyi, adamı dışarıya itmeyi düşündü. Fakat yerde yatanın giysilerinde, bedeninde taşıdığı muhtemel mikroplardan tiksinip caydı.</span></p>

    <p class="Normal para-style-override-3"><span class="char-style-override-7">“Kimi aradın?” diye sordu yerde yatan, başını kaldırıp ona bakarak.</span></p>

    <p class="Normal para-style-override-3"><span class="char-style-override-7">Bu soru karşısında gülebilirdi, fakat Enis yaşadığı şaşkınlığı üzerinden atamamıştı henüz çünkü sesinden, kapının önündekinin bir erkek değil kadın olduğunun farkına vardı. Üstelik oldukça yaşlı bir kadındı bu. Aynı sorusunu bir kez daha yineledi.</span></p>

    <p class="Normal para-style-override-3"><span class="char-style-override-7">“Kime baktın?”</span></p>

    <p class="Normal para-style-override-3"><span class="char-style-override-7">“Ne yapıyorsun burada?” diye sordu Enis ona cevap vermek yerine, tereddütle eğilerek. Elini uzatıp onu yerden kaldırmak isterken, günlerdir ilk defa birisiyle, hem de hiç tanımadığı birisiyle konuştuğunun da farkına vardı. “Yaşlı bir kadın,” dedi içinden, “Bana ne zararı olabilir ki?” Kolunu tutup onu kaldırmaya çalıştı. Bol giysiler içindeki kadının, bir deri bir kemik diye tabir edilecek kadar zayıf olduğunu hissedince, içini acıma duygusu kapladı.</span></p>

    <p class="Normal para-style-override-3"><span class="char-style-override-7">“Üşüyeceksin burada,” dedi Enis.</span></p>

    <p class="Normal para-style-override-3"><span class="char-style-override-7">“Üşümem,” dedi, yaşlı kadın “Alışkınım ben. Hem bu havada üşür mü insan?”</span></p>

    <p class="Normal para-style-override-3"><span class="char-style-override-7">“Evin yok mu, kaldığın bir yer yok mu?” diye sordu Enis.</span></p>

    <p class="Normal para-style-override-3"><span class="char-style-override-7">“Yok, artık yok. Kovdular beni!”</span></p>

    <p class="Normal para-style-override-3"><span class="char-style-override-7">“Çocukların mı kovdu?”</span></p>

    <p class="Normal para-style-override-3"><span class="char-style-override-7">“Çocuklarım mı? Çocuğum yok benim. Ben hiç evlenmedim,” dedi başını iki yana sallayarak. Sonra yüzünü kaldırıp Enis’e baktı, “Neden biliyor musun? Çünkü erkekler hovarda olur, güvenilmez hiçbirisine.”</span></p>

    <p class="Normal para-style-override-3"><span class="char-style-override-7">“Nerede kalıyordun? Nereden attılar seni?”</span></p>

    <p class="Normal para-style-override-3"><span class="char-style-override-7">“Darülaceze’de kalıyordum. Attılar beni oradan. Aslında o binayı babam yaptırmış biliyor musun? Kimi kimin yerinden atıyorlar değil mi? Tapusunu göster deyip güldüler bunları söyleyince. Sende inanmıyorsun değil mi bana?”</span></p>

    <p class="Normal para-style-override-3"><span class="char-style-override-7">“İnanıyorum inanıyorum,” dedi Enis, yaşlı kadını incitmekten korkarcasına kollarından tutup yerden kalkmasına yardım ederken. “Hiç mi kimin kimsen yok, akraban filan?”</span></p>

    <p class="Normal para-style-override-3"><span class="char-style-override-7">“Vardı,” dedi yaşlı kadın, bir süre durdu düşündü. “Dayım vardı. Adı Necip. Tanır mısın?”</span></p>

    <p class="Normal para-style-override-3"><span class="char-style-override-7">“Nerede şimdi?”</span></p>

    <p class="Normal para-style-override-3"><span class="char-style-override-7">“Öldü,” dedi kadın ve hemen ardından ağlayacakmış gibi yüzünü buruşturup elini gözlerine götürdü. “Elli altmış yıl kadar önce öldü.”</span></p>

    <p class="Normal para-style-override-3"><span class="char-style-override-7">“Başın sağ olsun, kusura bakma hatırlattığım için,” dedi Enis, sonra söylediklerinin çok saçma olduğunu düşündü.</span></p>

    <p class="Normal para-style-override-3"><span class="char-style-override-7">“Dostlar sağ olsun,” deyip kederle boynunu büktü kadın.</span></p>

    <p class="Normal para-style-override-3"><span class="char-style-override-7">“Gece vakti böyle sokakta durman iyi değil,” diye söylenirken bir çare ararmış gibi etrafına bakındı, “Seni Darülaceze’ye götürmemi ister misin?”</span></p>

    <p class="Normal para-style-override-3"><span class="char-style-override-7">“İsterim,” diye mırıldandı yaşlı kadın, “Ama alırlar mı beni, kabul ederler mi tekrar?”</span></p>

    <p class="Normal para-style-override-3"><span class="char-style-override-7">“Alırlar tabii. Zaten seni niye kovdular ki bu halinle?” Kapının kenarındaki çantayı gösterdi. “Senin mi bu?” diye sorduktan sonra onay beklemeden eğilip sapından tuttu. Tahmininden de ağırdı çanta. Kapıyı kapatıp yerden kaldırdığı yaşlı kadının koluna girdi. Birlikte ağır adımlarla sokaktan çıkıp caddeye vardılar. Onu yolun kenarda bırakıp, kaldırıma yanaşmış bekleyen taksilerden şoförünün kapıyı açıp “Taksi!” diye seslendiği, plakası tek sayıyla bitene değil de, arkadakine; plakası çiftle bitene doğru yürüdü. Camı tıklatıp uyuklayan şoförün uyanmasını bekledi. Kapıyı açıp kafasını içeriye uzattı.</span></p>

    <p class="Normal para-style-override-3"><span class="char-style-override-7">“Okmeydanı’na gündüz tarifesiyle götürür müsün?”</span></p>

    <p class="Normal para-style-override-3"><span class="char-style-override-7">Şoför esneyip başını salladı. Bunları yaparken ağzından “Olur,” der gibi bir homurtu çıktı.</span></p>

    <p class="Normal para-style-override-3"><span class="char-style-override-7">Enis arka kapıyı açıp çantayı koltuğun üzerine yerleştirdikten sonra gidip koluna girdiği yaşlı kadının, “Almazlar beni şimdi,” diye söylenmesine karşılık vermeden taksiye bindirdi. Kendisi de ön koltuğa oturup emniyet kemerini taktı.</span></p>

    <p class="Normal para-style-override-3"><span class="char-style-override-7">Şoför arabayı hareket ettirmeden önce taksimetrenin düğmesine dokundu sonra radyoyu açtı.</span></p>

    <p class="Normal para-style-override-3"><span class="char-style-override-7">Enis gözlerini ayırmadan taksimetreye bakıyor, Şişhane’deki trafik ışıklarını geçerken göstereceği rakamları merak ediyordu. Eğer son iki rakam elliden önceyse bugünün çok kötü, sonraysa iyi geçeceği konusunda, şans, talih, kader, kısmet, niyet, sonuç isminde kendisinin bulduğu ve yine kendi kendine oynadığı oyunu kim bilir kaçıncı kez, farkında olmadan zihninde yineliyordu. Pera Palas Oteli’nin yanından geçerlerken yaşlı kadın seslendi;</span></p>

    <p class="Normal para-style-override-3"><span class="char-style-override-7">“Nereye götürüyorsunuz beni?”</span></p>

    <p class="Normal para-style-override-3"><span class="char-style-override-7">Şoför başının üzerindeki dikiz aynasından önce yaşlı kadına bakıp ne dediğini anlamaya çalıştı, sonra başını çevirip Enis’i kuşkuyla süzdü.</span></p>

    <p class="Normal para-style-override-3"><span class="char-style-override-7">“Darülaceze’ye!” dedi Enis, başını arkaya çevirip kadına. Fakat şoförün yanında böyle şeyler söylediği için hemen pişman oldu. Yan gözle şoföre bakıp, “şimdi kendi kendine benim için ne hikâyeler uyduruyordur,” diye geçirdi içinden.</span></p>

    <p class="Normal para-style-override-3"><span class="char-style-override-7">“Almazlar beni bir daha, hem bak, bana çok kötü davranıyorlar orada,” diye sızlandı kadın, “her gün dövüyor beni, valla bak. Götürme beni.”</span></p>

    <p class="Normal para-style-override-3"><span class="char-style-override-7">Bu sırada taksinin durduğunu fark eden Enis ne yapacağını bilemez bir halde önüne döndü ve Şişhane’deki trafik ışıklarına gelmiş olduklarını fark etti. Hemen oyununu hatırlayıp taksimetreye baktı. Elektronik göstergenin üzerindeki kırmızı renkli rakamlar 750.000’i gösteriyordu.</span></p>

    <p class="Normal para-style-override-3"><span class="char-style-override-7">“Validen mi?” diye sordu şoför, sağ elinin avuç içiyle vites koluna yaslanıp Enis’e doğru eğilerek, fısıltıyla.</span></p>

    <p class="Normal para-style-override-3"><span class="char-style-override-7">Enis duymazlıktan gelip, parmağıyla trafik lambasını işaret etti.</span></p>

    <p class="Normal para-style-override-3"><span class="char-style-override-7">“Yeşil yandı!” dedi.</span></p>

    <p class="Normal para-style-override-3"><span class="char-style-override-7">Şoförün şu an kendisine vefasız bir evlada bakar gibi bakmakta olduğunu; hatta içinden küfür ettiğini; yüzüne bakmadan, arabayı vitese takarken, vites kolunu zorlamasıyla aşağılardan gelen sesten anladı. Yaşlı kadının değil annesi, uzaktan akrabası bile olmadığını söylemek, şoföre her şeyi anlatmak istedi; fakat sabahın köründe yabancı bir kadına yaptığı bu iyiliğin altında neler yatmakta olduğunu merak edecek olan adamın, cevap bekleyen bakışları karşısında sessiz kalmanın daha akıllıca olacağını düşündü. “Belki benim bu yaşlı kadının mirasına konmak için çırpındığımı bile düşünür,” diye geçirdi içinden. “Mirasına konmak için ona bir kâğıt imzalatıp sonra başımdan atmak için daha ismini bile bilmediğim bu zavallı kadını Darülaceze’ye yatırmaya kalktığımı bile düşünür.” Sabah sabah başını nasıl da bir belanın içine soktuğunu düşünüp, kadını kapının önünde bırakıp gitmediği için kızdı kendisine. “Elalemin ne düşündüğü, boynuma nasıl bir yafta astığı hiç umrumda değil,” diye geçirdi sonra içinden.</span></p>

    <p class="Normal para-style-override-3"><span class="char-style-override-7">Belediye otobüsleri ve dolmuşlar, her durakta ellerindeki katlanmış gazeteleri okuyarak poğaçalarını yiyen, yarı uykulu insanları işlerine doğru taşımak için ilk seferlerine başlamışlardı.</span></p>

    <p class="Normal para-style-override-3"><span class="char-style-override-7">Taksi Şişhane ışıklarından sonra Kasımpaşa’ya inen yola saptı. Okmeydanı’yla Dolapdere kavşağına yaklaşırken Enis şoföre Dolapdere istikametine devam etmesini söyledikten sonra başını arkaya çevirdi.</span></p>

    <p class="Normal para-style-override-3"><span class="char-style-override-7">“Korkma,” dedi, yaşlı kadının feri gitmiş gözlerine şefkatle bakıp, “Seni o zalimlerin ellerine bırakmayacağım. Benim evime gidiyoruz.”</span></p>

    <p class="Normal para-style-override-4"/>
  </div>
</body>
</html>