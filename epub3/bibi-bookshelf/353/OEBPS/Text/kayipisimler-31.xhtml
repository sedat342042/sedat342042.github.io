<html xmlns="http://www.w3.org/1999/xhtml">
<head>
  <title>kayipisimler-31</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-28"><span class="bold char-style-override-6" xml:lang="tr-TR">28 Onikiler</span></p>

    <p class="Basic-Paragraph" xml:lang="en-US"><span class="bold char-style-override-1" xml:lang="tr-TR"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Amber Dudu’nun Ziba Sokağı’ndaki umumhanesinden sabahın alacalı rengine ve sokağın insanın içini titreten serinliğine çıkarken, koluma girip beni ölgün lambanın aydınlattığı mis kokulu odaya sokan yosmayla, o kadar vakit neler yaptığımı soran Âşık Razi’yi duymazdan geldim. Oysa ben de bu şehrin hovardaları gibi, Artin Ağa’nın kahvesinin orta yerinde sokaktan geçen her feraceli dişinin ardından bakıp bıyık buran çapkın erkekler gibi, kadınların anadan üryan soyunup yumuşak döşeklerde yattıkları, az evvel bir benzerinin kapısından çıktığım kötü evlerde yaşadıklarını bire bin katarak anlatmaktan zevk alanlardan biriydim.</span></p>

    <p class="Normal para-style-override-3"><span class="char-style-override-7">Merakla cevabımı bekleyen Âşık Razi, kulaklarına benim ağzımdan çıkan bir seda gelmeyince, yüzümde belirecek ifadenin mealini hemen o an çıkarmak için, gözlerini kaşımda, çenemde ve gamzelerimde fıldır fıldır gezdiriyordu.</span></p>

    <p class="Normal para-style-override-3"><span class="char-style-override-7">“Ne sorup duruyorsun?” yalancıktan kızarak, “Hem böyle şeyler uluorta konuşulur mu hiç? Ayıp! Sence ne yapmış olabilirim?” Sonra yüzüne bakıp gülmeye başladım, “Masal anlattım!” dedim, “Valla bak!”</span></p>

    <p class="Normal para-style-override-3"><span class="char-style-override-7">“Masal ha,” deyip sırıtmaya başladı Âşık Razi karşımda, “Masal ha domuz! Masal anlattın demek?”</span></p>

    <p class="Normal para-style-override-3"><span class="char-style-override-7">Daha başından pes etmenin karşıdaki insanı korkuyla irkilttiğini bildiğimden, Âşık Razi’nin sırıtmasına bakıp aklından geçenleri anlamakta zorlanmadım. Amber Dudu’nun has odasının kapısını arkadan kilitleyip tastamam üç saat baş başa kaldığım o işveli yosmaya kim bilir neler yapmıştım ben? Ya o bana neler yapmıştı? İliğimi kemiğimi diliyle sömürmüştü de, şuradan şuraya yürüyecek takatim kalmamış olmalıydı değil mi Âşık Razi? Sanki benim bu aklımdan geçenlerin aynısı düşünmüş de, gerçekten takatimin kalıp kalmadığını ölçmek istermiş gibi sırıtmaya devam edip, benim boş bir anımı yakalayınca da sırtıma okkalı bir yumruk indirince, sandığı gibi o yosmanın maharetinden değil de, saatlerdir gezip dolaşmanın yorgunluğundan ve uykusuzluğun verdiği mahmurluktan, az daha olduğum yere kapaklanıp kalacaktım. Fakat birkaç adım atıp, zor da olsa dengemi sağladım.</span></p>

    <p class="Normal para-style-override-3"><span class="char-style-override-7">“Vallahi doğru söylüyorum,” dedim kapıyı gösterip “Masal anlattım, dedim ya. Niye inanmıyorsun? Sana yalan borcum mu var benim? İstersen git kendisine sor.”</span></p>

    <p class="Normal para-style-override-3"><span class="char-style-override-7">Başımı kaldırıp umumhanenin penceresine bakınca biraz önce aynı odaya kapanıp üç saat geçirdiğim kadını ve Âşık Razi’nin öpüp koklayarak sanırım dumanını attırıp, pestilini çıkardığı yosmayla birlikte tül perdenin arasından bizim halimize bakıp gülüşürken gördüm.</span></p>

    <p class="Normal para-style-override-3"><span class="char-style-override-7">“Bak işte orada,” dedim elimi kaldırıp pencerede bizim rezilliğimize bakıp gülen kadınları göstererek, “inanmıyorsun madem bana, git ona sor.”</span></p>

    <p class="Normal para-style-override-3"><span class="char-style-override-7">Deminki gibi erkek erkeğe muhabbet ederken kadınları mutlu etme konusunda cengâver kesilen Âşık Razi, perdenin arkasından bizim berduş halimizi izleyen Ziba Sokağı’nın yosmalarıyla göz göze gelince utanıp hemen başını yere eğdi. Bense onun aksine, başka kadınların kırdığı erkek kalplerini bedenlerinin kıvrımlarıyla tamir eden; kendi günahlarının az olduğunu sanıp, onların günahlarının çokluğuyla cehennemde kendilerine yer kalmayacağına inandırıp için için sevindiren; halk dilinde ‘kötüler’ diye anılan bu güzel kadınlara, dudaklarıma değdirdiğim parmaklarımla bir öpücük gönderdim.</span></p>

    <p class="Normal para-style-override-3"><span class="char-style-override-7">Benim aşağıdan gönderdiğim öpücüğe tebessüm ederek bakmakla yetinen o güzel yosma nereden bilip tanıyacaktı? Ben nasıl onun adını bilmiyorsam, o da masalımda anlattığım, sevdiği kadına kavuşmak için yüzünü gözünü kestane özü boyasıyla boyayıp Habeş yerlisi kılığına giren Meddah Abidin Efendi’nin ben olduğumu tabii ki bilmiyordu. Kendimi kuş kadar hafif; derdimi masal adı altında olsa da Amber Dudu’nun sermayesi o kadınla paylaştığım için beynimi rahatlamış hissediyordum. Hatta parayı bastırdığı yosmanın üzerinde üç saat gidip geldiğini bana biraz sonra en ince ayrıntısına kadar anlatacak olan Âşık Razi’den bile daha rahat ve mutlu hissediyordum kendime. Fakat o ise hâlâ şu matrak halime bakıp neşemi kapandığım odada yosmanın üzerinde ondan iki kat fazla gidip gelmeme bağlıyordu. Halbuki bilse benim bedenim ve ruhumla tek bir kadına bağlı olduğumu! Kızsam da, sövsem de hatta dövsem de; bütün mevcudiyetimle Mukaddes’e ait olduğumu. Fakat bilemez, nereden bilecek bunu Âşık Razi? Çünkü bunu Mukaddes bile bilmiyor. Belki de biliyor neden bilmesin, sevilen bir kadın, kocası onu dövse de sövse de sevildiğini bilmez mi? Bilir, bilmeli yani. Söyle bana Mukaddes, biliyorsun değil mi?</span></p>

    <p class="Normal para-style-override-3"><span class="char-style-override-7">İnsan masalda kızacağı, seveceği kahramanlara, kelimeler kendi dilinden dökülünce daha iyi karar veriyor şüphesiz. Masalı etrafında dinleyenlere anlatıyormuş gibi görünse de, baş dinleyicisi bizzat kendisidir aslında. Dilinin boşluğa savurduğu kelimeleri ve cümleleri yine en iyi, anlatanın kendi kulağı toplayıp bir araya getiriyor çünkü. Sonrasında da o kahramanların bazılarından nefret ediyor, bazılarını da hiçbir dinleyicisinin tahmin etmeyeceği kadar çok seviyor.</span></p>

    <p class="Normal para-style-override-3"><span class="char-style-override-7">Amber Dudu’nun evinde bir yosmayla kapandığım o odada geçen üç saat içerisinde Necip’in ve Mukaddes’in benim sizlere anlattığım kadar kötü, kendimin de külliyen iyi biri olmadığımın kanaatine varmıştım.</span></p>

    <p class="Normal para-style-override-3"><span class="char-style-override-7">O kadar yorgun ve o kadar uykusuzdum ki, şu an istediğim bir tek şey vardı, o da biraz olsun uyumak ve dinlenmekti. Çünkü insan uyuduğu zaman en azından benim arada bir başvurduğum yalan söylemez ve daha da kötüsü günah çukurunun içine batıp gitmez.</span></p>

    <p class="Normal para-style-override-3"><span class="char-style-override-7">Asayişi sağlamak için sokak sokak, mahalle mahalle gezen bekçi babaların her adımda yere vurdukları sopaların o tok sesleri, gecenin dinginliğinde yankılanıp Üsküdar’dan Beyoğlu’na oradan da sur içine doğru bütün şehirde yaşayanlara daha şimdiden sabah ‘şerifleriniz hayır olsun’ der gibi çınlayıp, havada dönüp duran martıların seslerine yoldaş olup kaybolup gidiyordu.</span></p>

    <p class="Normal para-style-override-3"><span class="char-style-override-7">Aşçılar dükkânlarını açmışlar, akşamdan kalan bulaşık suyuyla kapılarının önlerini yıkıyorlardı. Yeni pişmekte olan yemeklerin kokusu Cadde-i Kebir’in iki uzak ucuna doğru yayılıp gidiyordu. Fırıncı çırakları ustalarının pişirdiği hatasız ekmekleri uykulu gözlerle camekânlara dizerken, yanmış, üstüne kül ve kömür bulaşmış olanları babalarının hayrına, Karabatak Agop ve onun gibi dilenci takımına vermek için eski, kirli çuvalların içine gelişigüzel tıkıştırıyorlardı.</span></p>

    <p class="Normal para-style-override-3"><span class="char-style-override-7">Yürüyüp önce Asmalı Mescit’e sonra dar sokaklardan geçip Galip Dede Yokuşu’ndan aşağıya sallanarak Galata Kulesi’nin dibine vardık. Uzaktan bir kahvenin ışığı yanıyordu. Sokak başında bizi görünce havlamaya başlayan köpeğe, Âşık Razi eğilip yerden aldığı bir taşı dilinin ucundaki bir küfrün eşliğinde yay gibi gerilip fırlatıp attı. Kaldırımlara çarpa çarpa sekip giden taşın tok seslerine köpeğin kaçarken çıkardığı ortalığı çınlatan havlamaları karıştı.</span></p>

    <p class="Normal para-style-override-3"><span class="char-style-override-7">Kapıya çıkan kahveci, arka sokaklara doğru kaçıp gözden kaybolan köpeğin ardından sesini duyurmak istermiş gibi var gücüyle “Hoşt itoğlu it!” diye bağırdı: Sonra içeri girmemiz için gülümseyerek kapıdan çekildi “Korkmayın beyim, ısırmaz,” dedi, “Kendine bile hayrı yok, uyuz itin teki zaten.”</span></p>

    <p class="Normal para-style-override-3"><span class="char-style-override-7">Kafalarını masalara ve sehpalara dayadıkları kollarına yaslayıp uyuklayanları ve gerçekten uyuyanları uyandırıp rahatsız etmemek için köşelerde fısıltıyla koyu birer sohbete dalmış olanları; arada bir aksırıp tıksıran; çay, kahve ve sigara içen müşterilerin arasından geçip altımıza çektiğimiz taburelere oturduk.</span></p>

    <p class="Normal para-style-override-3"><span class="char-style-override-7">Kahveci çaylarımızı hazırlarken ceplerimi yoklayıp tabakamı bulmaya çalıştım. Elime gelen, tabaka olmadığını anladığım şeyi çekip çıkardım ceketimin cebinden.</span></p>

    <p class="Normal para-style-override-3"><span class="char-style-override-7">“Tüh be!” dedim, cebimden çıkanların, tefarikçiden Amber Dudu’nun Umumhanesindeki yosmaya hediye etmek için aldığım, fakat vermeyi unuttuğum ayna, tarak ve sabun olduğunu görünce.</span></p>

    <p class="Normal para-style-override-3"><span class="char-style-override-7">Onları tekrar setremin iç cebine tıkıştırırken, Âşık Razi ne olduğunu anlamak için uykulu gözlerle bana baktı. Sonra ellerimi ceplerime sokup tekrar tabakayı aramaya koyuldum. Kahveci ince belli bardaklarda üzerinde duman tüten çaylarımızı getirip önümüzdeki sehpanın üzerine bırakırken ben de nihayet bulduğum tabakayı cebimden çıkarıp Âşık Razi’ye uzattım. Çayımın şekerini karıştırdıktan sonra ilk yudumu içip üzerimdeki uyuşukluğu defetmek için gerinirken, kahvenin penceresinde bir karaltı gözüme ilişti. Kara suratlı bir adam içeriyi gözetliyordu. Sadece içeriyi gözetlemiyor doğruda bana bakıyordu. Necip’ti bu kahvenin penceresinden beni gözetleyen. Yavaşça elimi kuşağıma attım. Yoktu. Bıçak kuşağımda yoktu. Düşürmüştüm onu. Ben bıçağı arayıp bulamazken, Necip kapıdan girip doğruca yanıma geldi. Elleri boştu. Yine de yapacağı kalleşliğe karşı tetikte bekledim. Tepemde durup bir şey söyleyecekmiş gibi eğildi.</span></p>

    <p class="Normal para-style-override-3"><span class="char-style-override-7">“Seni arıyorlar!” dedi kulağıma fısıltıyla.</span></p>

    <p class="Normal para-style-override-3"><span class="char-style-override-7">Beni kimlerin aradığını merak edip yüzüne bakarken, o altına bir tabure çekip karşıma oturdu.</span></p>

    <p class="Normal para-style-override-3"><span class="char-style-override-7">“Onikiler Çetesi akşamdan beri seni arıyor. Hallerini hiç beğenmedim,” dedi, “bir an evvel kaçsan iyi olur. Seni saklamamı ister misin?”</span></p>

    <p class="Normal para-style-override-3"><span class="char-style-override-7">“Salak salak konuşma!” diye tersledim Necip’i kapkara suratına bakarak. “Benimle ne işi var onların?”</span></p>

    <p class="Normal para-style-override-3"><span class="char-style-override-7">Necip tam cevap vereceği sırada Âşık Razi, “Artin Ağa’nın kahvesinde Asalı Molla yanımıza boşuna gelmedi demek,” dedi, sigara sarmayı bırakıp yüzüme kuşkuyla bakarken.</span></p>

    <p class="Normal para-style-override-3"><span class="char-style-override-7">Dışarıdan birisinin sopayla cama vurduğunu duyunca kahvedeki diğerleri gibi ben de dönüp baktım. Onikiler Çetesi’nin yarısı dışarıdaydı. Arap Abdullah kafasını kahvenin kapısından uzatıp sırıtarak bana baktı.</span></p>

    <p class="Normal para-style-override-3"><span class="char-style-override-7">“Şevket Bey’in oğlu öldü, haberin var değil mi Abidin?” dedi.</span></p>

    <p class="Normal para-style-override-3"><span class="char-style-override-7">Ne cevap vereceğimi bilemedim önce. Ne desem ki şimdi ben bu kabadayı bozuntusuna?</span></p>

    <p class="Normal para-style-override-3"><span class="char-style-override-7">“Ne yapayım öldüyse?” diye diklendim ve ardından kahvedeki diğer müşteriler gibi ben de şaşırdım ağzımdan çıkan bu cevaba. “Allah geride kalanlara uzun ömür versin.”</span></p>

    <p class="Normal para-style-override-3"><span class="char-style-override-7">Kadayıfçı Ali, reisinden destur istedikten sonra kahvenin kapısından girip hışımla yanıma geldi ve ben daha yerimden kalkmaya fırsat bulamadan böğrüme ayağının tabanıyla bir tekme yapıştırdı. Ben oturduğum tabureden arkaya devrilirken tarifsiz bir acıyla sanki bir anlığına göğsümle sırtımın birleştiğini hissettim. Elimden fırlayan çay bardağı arkamdaki duvara çarpıp tuz buz olup kırılırken içindeki sıcak çay damlalar halinde etraftaki insanların ve benim üzerime sıçradı. Kafam devrilirken arkamdaki duvara çarptı. Fesim başımdan çıkıp yamuldu. Kahvedeki herkes korkudan ayaklanınca ben olup biteni düşüp, devrilip kaldığımı yerden bir karıncanın gözleriyle seyre koyuldum. Uykusundan o an gürültülere uyanıp kaçışanlara; duvarda asılı tablolara, taburelere, o karmaşada taburelerin üzerinden devrilip yere düşerek kırılan çay bardaklarına, kahve fincanlarına ve bana ikinci tekmeyi vurmaya hazırlanan Kadayıfçı Ali’nin haşmetine hayretle baktım.</span></p>

    <p class="Normal para-style-override-3"><span class="char-style-override-7">Zor nefes alıp verirken, birkaç kez öksürdüm.</span></p>

    <p class="Normal para-style-override-3"><span class="char-style-override-7">“Çifteleri pek hafif bu sıpanın, paşa,” dedim, kapının kenarına dayanmış kahvenin içinde olup bitenleri sessizce izleyen Arap Abdullah’a bakarak, “Nallanması gelmiş haberin olsun.”</span></p>

    <p class="Normal para-style-override-3"><span class="char-style-override-7">Dile getirdiğim nüktenin hatırına Kadayıfçı Ali’nin savurduğu ikinci tekmeyi suratımın ortasına yedim. Dudaklarım uyuştu. Suratım yamuldu. Darbenin tazeliği nedeniyle o kısacık anda hiç acı hissetmesem de ağzımın içinin kanla dolduğunu hissettim. Eşek benzetmeme çok kızmış olacak ki, Kadayıfçı Ali bir köpeğin nefret dolu gözleriyle bakarak beni yerden kaldırmaya çalışırken, dışarıdan birisi daha yanına gelip ona yardım etti.</span></p>

    <p class="Normal para-style-override-3"><span class="char-style-override-7">Kahvedeki müşteriler bir köşeye sinmiş, olup biteni, perişan halimi izliyorlar, başıma gelecekleri merak ediyorlardı. Gözlerim Âşık Razi ile Necip’i aradı. Fakat ben etrafımdaki dehşete kapılmış gözlerden başka hiçbir şey göremedim. Beni kahvenin kapısından çıkarırlarken ağzımda biriken kanı tahta eşiğe tükürdüm.</span></p>

    <p class="Normal para-style-override-3"><span class="char-style-override-7">“Şevket Bey’in çok selamı var, oğlunun ölümüne sünnet günü anlattığın bir masal sebep olmuş,” dedi Arap Abdullah, elinde tuttuğu söğüt yaprağı bıçağıyla yüzünü kaşırken.</span></p>

    <p class="Normal para-style-override-3"><span class="char-style-override-7">“Bir masalın kime ne zararı olabilir ki? Yıllardır binlerce masal anlattım ben! Böyle saçma bir şey duymadım!” demeye çalıştım, fakat ağzımdan bunlara benzer bir homurtu çıktı sanırım. Ağzımda biriken kanı bir kez daha tükürüp elimle gözlerimde biriken yaşları sildim.</span></p>

    <p class="Normal para-style-override-3"><span class="char-style-override-7">“Ben elçiyim, sana söylenmesi istenenleri söylüyorum, yapılması istenenleri yapıyorum,” dedi Arap Abdullah.</span></p>

    <p class="Normal para-style-override-3"><span class="char-style-override-7">“Demek elçisin!” dedim ya da demeye çalıştım, çünkü aklım bir yere ağzım ve dudaklarım başka başka yönlere doğru gidiyordu. Ağzım, burnum ve yüzüm yediğim tekmenin etkisiyle öylesine uyuşmuştu ki söz geçirmem mümkün olmuyordu. “ Demek Şevket pezevengi istedi bunları yapmanı ha?” diye böğürdüm bir kez daha. “O zaman sen de git ona söyle, eğer oğlunun yerine oğul istiyorsa karısını bir defalığına bana göndermesi kafidir!”</span></p>

    <p class="Normal para-style-override-3"><span class="char-style-override-7">Deminden beri ellerinden kurtulmaya çalıştığım Kadayıfçı Ali ve ona yardım eden diğer zorba beni bırakıp yanımdan kenara çekilirlerken birkaç kez daha öksürüp yere kanlı kanlı bir şeyler kustum. Arkamdan birisi sırtıma var gücüyle sırtıma bir şey, sanırım bir tabure indirdi. O ‘küt’ sesini duyar duymaz nefessiz kaldım. Fakat duyduğum sesin sırtımdan mı yoksa tabureden mi geldiğini anlayamadım. İçini karıncalar yemiş, yaşlı bir ağaç gibi usul usul yere devrildim. Bedenimin içindeki bütün azalar, ciğerlerim, böbreklerim yerlerinden kopup, sanki parça parça aşağılara düşmüştü. Yüzükoyun yere kapaklanırken, parke taşlarına sürtünen avuçlarımın derileri yüzüldü, pantolonum parçalandı, dizim yarıldı. Ağzımdan ve burnumdan sonra taşlara çarptığım kafamdan da kan geldiğini hissediyordum.</span></p>

    <p class="Normal para-style-override-3"><span class="char-style-override-7">Çevredeki evlerden patırtıya kalkan insanları gördüm sonra. Sanki pencerenin birinde bir ışık kıpırdadı, bir mum ışığı perdenin arkasında kıpır kıpır oynaştı. Sonra bir el uzanıp perdeyi tutup usulca açtı. Ardından başka pencerelerde bir öncekine benzeyen başka başka mum ışıkları gördüm ya da gördüğümü sandım. Sanırım çevredeki evlerde oturanlar gece vakti dışarıdaki bu gürültünün sebebini ve ne olduğunu anlamak için perdelerin kenarlarına gizlenip sokakta olup biteni izliyorlardı. Gördükleri ve hatta adlarını işittikleri yerde, şerlerine lanet okuyup köşe bucak kaçtıkları, ‘Benden uzak olsun da cehenneme direk olsun,’ diye beddua ettikleri, ilişirler diye, benim diyen babayiğidin bile selam vermeye çekindiği bu it kopuğun bana yaptıklarını, seslerini çıkarmadan temsil seyreder gibi seyrediyorlardı. Yere düştüğüm ilk andaki gibi, öylece -arada bir seyiren kollarım ve bacaklarım hariç- hareketsiz kaldım. Acıdan sımsıkı yumduğum göz kapaklarımı kahvenin kör kandilinin şavkı zorluyordu.</span></p>

    <p class="Normal para-style-override-3"><span class="char-style-override-7">“Öldürdünüz mü ulan yoksa adamı?” dedi birisi.</span></p>

    <p class="Normal para-style-override-3"><span class="char-style-override-7">Sonra beni onların elinden kurtaracağını sandığım o sesin sahibi gelip başucumda durdu. İşte birisi yetişmişti nihayet yardımıma. Beni yerden kaldırıp üstümü başımı elleriyle temizledikten sonra götürüp demin oturduğum tabureyi yerden kaldırdıktan sonra beni oturturken kahveciye bana yeni bir çay getirmesini söyleyeceğini sandım. Kafamın bir karış ötesinde duran toz toprak bulaşığı içindeki bu kunduralar Arap Abdullah’a aitti. O kaygılanmıştı benim için, o sormuştu, “Öldürdünüz mü ulan yoksa adamı?” diye. Hakikaten dediği gibi şu an ölüyor muydum ben? Bu muydu ölüm dedikleri bilinmez, sırrına erişilmez şey? Etrafımdaki tüm seslere şahit olan kulağım, olup biteni gören kısık gözlerim ve acıyı hisseden bedenim değil de ruhumdu belki de. Halbuki bu gece Amerikan Tiyatrosu’nda temsil sahneleyecektim ben. “Bu halimle nasıl giderim?” diye üzülüp kaygılandım. Fakat hemen sonra, “giderim,” diye cesaretlendirip moral verdim kendi kendime. “Yıkarım elimi yüzümü. Pantolonumun dizi parçalandı ya, olsun varsın, gider yenisini alırım Mahmutpaşa Çarşı’sından. Yürüyüp geçerim köprüden karşı tarafa. Sonra kunduralarımı da yenilerim. Evet, bir çiftte kundura alırım.” Hatta belki akşam perde açılır açılmaz esas masalıma başlamadan önce, bilmeyenlere hediye niyetine,</span> <span class="italik char-style-override-1" xml:lang="tr-TR">“Başmakçı Güzeli”</span> <span class="char-style-override-7">masalını da anlatıveririm. Anlatırım anasını satayım, ne olacak yani, ağzım mı aşınacak? Ağzımdan yere damlalar halinde hala usul usul kan damladığını hissediyordum.</span></p>

    <p class="Normal para-style-override-3"><span class="char-style-override-7">Arap Abdullah omuzlarımdan tutup kapaklandığım yerde beni yan çevirdi. Sanki dışarıdan bir fotoğrafa bakıyormuş gibi, o anda yüzümün haline; bedenimin yerde yatarken aldığı şekle, bacaklarımın, kollarımın duruşuna, dizimden, alnımdan ve ağzımdan akan kana, kanımın pıhtılaşmış haline ve koyu rengine, kendi felâketime bakıyordum. Ya da anlattığım bir masalın ufak bir parçasını, dinleyenler iyice anlasınlar ve bana canı gönülden inansınlar ve ardından ben onları eğilip selamlarken avuçlarını patlatırcasına alkışlasınlar diye canlandırıyordum. Belki de, bu düşündüklerimin en korkuncuydu; bütün ömrüm boyunca yılmadan, usanmadan her adımımı takip eden, sağ omuzumda sevaplarımı, sol omzumda günahlarımı yazan melekler bütün bunları bir bir anlatıyordu da, bana sadece hayalimde canlandırmak kalıyordu. Meleklerden biri sözü bırakınca diğeri başlıyor, bazen de, sabit bir mevkii olmadığı için nereden çıkacağı bilinmeyen, insanların karşılaşmamak için köşe bucak kaçtığı, aman benden uzak olsun dediği, benim gibi diline sahip olamayanlarınsa karşısına çıkması an meselesi olan Azrail, lafı alıp hikâyemi anlatıp geliştiriyor, korkunç gerçekle beni baş başa bırakıyordu.</span></p>

    <p class="Normal para-style-override-3"><span class="char-style-override-7">Arap Abdullah’ın adamları ve kahvenin müşterileri etrafıma toplandı.</span></p>

    <p class="Normal para-style-override-3"><span class="char-style-override-7">“Ölmüş mü?” diye sordu içlerinden birisi.</span></p>

    <p class="Normal para-style-override-3"><span class="char-style-override-7">“Bu kan da neyin nesi?” diye söylendi elini sol göğsümün üzerinde gezdiren Arap Abdullah. Setremin yakasını aralayınca yere bir şeyler döküldü, yerdeki parke taşlarıyla temas ederken şıkırtılı sesler çıkardı.</span></p>

    <p class="Normal para-style-override-3"><span class="char-style-override-7">“Tüühh,” dedi, “Setresinin iç cebinde ayna varmış, kırılmış, parçalar olduğu gibi kalbine gömülmüş.”</span></p>

    <p class="Normal para-style-override-3"><span class="char-style-override-7">Sağ bileğimi avuçları arasına alıp nabzımı duymaya çalıştı. Bırakıp parmaklarının ucuyla boynumda bir noktayı aradı. Hışımla elini çekerken bağırdı; “Hanginiz vurdu o tabureyi sırtına.”</span></p>

    <p class="Normal para-style-override-3"><span class="char-style-override-7">Birbirleriyle dalaşmalarını fırsat bilen kahvehanenin müşterileri ve çevre evlerde oturanlar gelip iyice sokuldular yanıma. Boylu boyunca yerde uzanan endamıma; sol göğsümden akan, yere kapaklanıp kaldığım sürede parke taşlarının üzerinde küçük, kırmızı bir gölet oluşturmuş olan sıvıya; hafif aralık kalmış gözlerime; kenarından sızan kan donmuş, kurduğum son cümleyi tamamlayamamış olan ağzıma ve soğumaya başlayan cansız bedenime ölümün gizini, ölüyü öbür dünyada karşılayan bilinmezliğe dair küçük de olsa bir sırrı keşfetmeye çalışır gibi, merakla, korkuyla ve dehşetle bakıyorlardı.</span></p>

    <p class="Normal para-style-override-4"><span class="char-style-override-7"> </span></p>

    <p class="Normal para-style-override-3"><span class="char-style-override-7"> </span></p>

    <p class="Normal para-style-override-3"><span class="char-style-override-7"> </span></p>

    <p class="Normal para-style-override-3"/>

    <p class="Normal para-style-override-3"><span class="char-style-override-7"> </span></p>

    <p class="Normal para-style-override-3"><span class="char-style-override-7"> </span></p>

    <p class="Normal para-style-override-3"><span class="char-style-override-7"> </span></p>

    <p class="Basic-Paragraph" xml:lang="en-US"><span class="bold char-style-override-1" xml:lang="tr-TR"> </span></p>
  </div>
</body>
</html>