<html xmlns="http://www.w3.org/1999/xhtml">
<head>
  <title>kayipisimler-24</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-21"><span class="bold char-style-override-6" xml:lang="tr-TR">21 Cennetten kovulma pahasına</span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Kompartımandan çıkmadan önce kilit yuvasındaki anahtarı alıp kapıyı çektim. Leon pantolonumun fermuarını açmak isterken onu omuzlarından geriye yatağa ittiriverince bilmem utandığı için, bilmem sarhoşluğundan, yatağın üzerine yatıp öylece hareketsiz kalmıştı. Boş koridorda durup öksürerek elimdeki yarım puroyu içtim. Kapanmış olabileceğini düşünüp restoranın bulunduğu vagona yürümekten vazgeçtim. Bir şeylere bastığımı fark edince eğilip baktım. Benim kırdığım Leon’un ve karısının kompartımanının kapısından geriye kalan küçük cam parçalarıydı bunlar. Her şeyi yeniden hatırlayınca başımı kaldırıp Leon’un kompartımanının kapısına ve yenilenen pencere camına baktım.</span></p>

    <p class="Normal para-style-override-3"><span class="char-style-override-7">“Clotte!” diye mırıldandım. Orada, içeride incecik bedeni ve tüm güzelliğiyle, çarşafların arasında uyuyordur şimdi. Güzel yüzünü görebilmek için aptalca bir neden bulup onu kızdırma pahasına, şu an camı tıklatarak onu uyandırmayı çok isterdim.</span></p>

    <p class="Normal para-style-override-3"><span class="char-style-override-7">Kapıyı çalıp, Clotte perdeyi aralasa ben de ona kocasını sorsam mesela. “Burada yok!” dese. Başına bir felaket geldiğini söylesem. Beni içeri alsa, daha ben ne felaketi olduğunu söylemeden ağlamaya başlasa. Ah, işte o an onu kollarıma alıp böyle sarıp sarmalayarak, arada bir öperek sabaha kadar avutsam. “Yazık değil mi bu güzelliğine?” desem. Kocasının halini anlatsam ona, “bana ne yaptı biliyor musun?” desem ona. Elini dudaklarımın üzerine koyup beni sustursa hemen, konuşmama izin vermese, “Biliyorum,” dese. Bunlar olurken Leon geri gelip bizi rahatsız etmesin diye cebimden anahtarı çıkarıp kompartımanımın kapısını kilitledim. “Uyu Leon,” dedim içimden, “Sabaha kadar seni kimse rahatsız etmez burada, keyfine bak dostum.”</span></p>

    <p class="Normal para-style-override-3"><span class="char-style-override-7">Derin, birkaç nefes alıp tüm cesaretimi topladıktan sonra parmaklarımın tersiyle diğer kompartımanın kapısına iyice yaklaşıp camını parmaklarımla yavaşça tıklattım. İçeriden ses gelmeyince biraz bekleyip aynı hareketi tekrarladım.</span></p>

    <p class="Normal para-style-override-3"><span class="char-style-override-7">Clotte’un perdeyi aralamasını beklerken bir yandan da kalbim küt küt çarparken benim kompartımanımın perdesinin kıpırdayıp kıpırdamadığına bakıyordum. Leon beni bu halde görse rezil olurum, diye geçirdim içimden. “Beni burada içirip içirip uyuttuktan sonra şimdi karıma mı sarkıyorsun,” derse Leon ona ne cevap vereceğim. Leon bana öyle bir şey söyleyemez, onun kabahati boyundan büyük bir kere. Sen kabahatinle dur orada öylece Leon Efendi. “Ne karına sarkması ulan?” deyip üste çıkarım hemen. Ya Clotte da kocasından taraf olursa, “Evet gece vakti gelip camımı çaldı,” derse. “Niye camınızı çalacakmışım be, kocan kompartımanımda leş gibi sızıp kaldı, hadi al götür şunu, al gözüm görmesin ikinizi de,” diye bağırırım Clotte’un uykulu yüzüne.</span></p>

    <p class="Normal para-style-override-3"><span class="char-style-override-7">Bir süre daha bekledim. Clotte kapıyı açmadığı için tüm hıncımı gidip kocasından çıkarmayı, yatağımı iğrenç bedeniyle kirlettiği için yakasından tutup onu koridora fırlatmayı düşündüm. Aklımdan bunlar geçerken, kendimi bile hayrete düşüren bir şey yaptım, Clotte’un kompartımanının kapısını sinirle tekmeledim. Biraz sonra perde aralanıp Clotte’u karşımda görüverince de utandım. Clotte beni karşısında görünce hiç tereddüt etmeden kapıyı açtı.</span></p>

    <p class="Normal para-style-override-3"><span class="char-style-override-7">“Özür dilerim madam, rahatsız ettim,” dedim kekeleyerek, “Kocanız benim kompartımanımda sızıp kaldı. Uyuyor muydunuz yoksa. Bilseydim sizi böyle rahatsız etmek istemezdim.”</span></p>

    <p class="Normal para-style-override-3"><span class="char-style-override-7">Uyumuyormuş. Uyumadığını, hatta kapıyı ilk tıklattığım anda duymuş olduğunu, elindeki, bir parmağını kaldığı sayfaların arasına soktuğu romanı görünce anladım. Sanki kocasının kompartımanımda yaptıklarından haberdarmış da, onun rezilliklerine göz yumduğumu, hatta suç ortaklığı yaptığımı ima edercesine; cehennemlik bir günahkâra bakar gibi bakıyordu suratıma. Hiçbir şeyin onun sandığı gibi olmadığına ikna etmek için, dilimin ucunda beliren iki kelimeden oluşan cümleyi söyleyemedim. Onu sevdiğimi, görür görmez ona âşık olduğumu.</span></p>

    <p class="Normal para-style-override-3"><span class="char-style-override-7">“Hep öyledir!” dedi, kompartımanın içine süzülürken.</span></p>

    <p class="Normal para-style-override-3"><span class="char-style-override-7">Kapıyı ardından kapatmasını bekledim, kapatmadı, ama ben de içeriye girme cesaretini gösteremedim.</span></p>

    <p class="Normal para-style-override-3"><span class="char-style-override-7">“Bırak yatsın orada!” diye seslendi.</span></p>

    <p class="Normal para-style-override-3"><span class="char-style-override-7">“İyi, peki,” dedim, kafamı kapıdan uzatırken.</span></p>

    <p class="Normal para-style-override-3"><span class="char-style-override-7">Yatağa oturup sırtını duvara dayamıştı. Dizlerine kadar çektiği pembe renkli geceliğin ince kumaşı, uzun bacaklarının hatlarını belirginleştiriyordu. Açık yakasından beyaz göğüslerinin bir kısmı görünüyordu. Kitap elinde değildi. Demek ki artık okumayacaktı. Bu güzelliği seyrederken içimden Leon’a küfür etmek geldi. Kocasının durumunu bildiğimi ve ona acıdığımı anlıyormuşçasına bakıyordu bana. Aklımdan öyle düşündüğünü geçirmem utanmama yetti. Başımı öne eğdim. Odadan çıkıp gitmek istedim; fakat içimdeki ses kalmamı; zira güzel şeyler olacağını söylüyordu. Yüzüne bakamadan gidip yatağın kenarına oturdum, sonra kalkıp açık kapıyı kilitledim ve hemen ardından bütün bu yaptıklarıma şaştım. Arkamı dönmeden bir süre bekledim. Sesini çıkarmayınca içimde bir sevinç belirdi. Gidip tekrar yatağın kenarına oturdum. Deminki gibi utanmıyordum; hatta ne hissettiğini anlamak için arsızca yüzüne baktım. Yanına uzanıp onu öpmek istedim. Fakat Leon’un o hali gözlerimin önüne gelince içim acıdı. Kocası eşcinsel olduğu için, tahriklerim karşısında kadınlığını bana sunmaya hazırlanan bu kadına karşı içimde bir öfke belirdi. Beni yakışıklı bulduğu, beğendiği için değil, sırf kocası ona bir erkek gibi yaklaşamadığı için istiyordu. Ona dokunmayacaktım. Ona bakmıyordum bile, fakat sarı ve pembe karışımı lekenin hemen yanı başımdaki varlığını hissedebiliyordum. Ya o yaklaşırsa bana. İterim geriye, o zaman hayatı boyunca beni bir aptal olarak hatırlar. Hatırlasın. Belki yapmaz, yaklaşmaz bana. Belki hâlâ bakiredir. Tadını almadığı için bilmez, bilmediği için de yaklaşmaz. Leon’un zavallı hayalini aklımdan silip başımı ondan tarafa çevirdim. O kadar güzeldi ki! Buraya kadar gelmişken vazgeçmenin hakikaten aptallık olduğunu düşündüm. Elim isteksizce göğsüme değince, orada olduklarını unuttuğum para destelerini hatırlayıp irkildim. Soyunmam, diye düşündüm. Giyinik de yapabilirim. Fermuarımı cırt diye indiririm aşağıya. Fakat onu soyarım. Dizlerinden yukarıya doğru sıyırıveririm geceliğini. Teninin kokusunu duyar, sıcaklığını hissederim. Belki, “Olmaz!” deyip nazlanır. Kalbinin daha hızlı çarptığını, vücudunun ısındığını hissederim. Kompartımanımdan sesler geldiğini duydum. Clotte’a baktım, o da bana bakıyordu.</span></p>

    <p class="Normal para-style-override-3"><span class="char-style-override-7">“Korkma,” dedim cebimden çıkardığım anahtarı ona gösterirken, “Kapı kilitli çıkamaz.”</span></p>

    <p class="Normal para-style-override-3"><span class="char-style-override-7">Fakat hemen ardından tepkisini ölçmek için sarf ettiğim bu sözlerden utandım. Anahtarı cebime yerleştirirken bakışlarımı ondan kaçırdım. Yatağın kıpırdadığını hissedince ondan tarafa döndüm. Bir karış ötemde mavi gözlerini dikmiş bana bakıyordu. Hafif bir temasımla ya boylu boyunca yatağa uzanacak ya da bana tutunacaktı. İnsanın aklının başından gittiği; ahlaksızlığı ve rezilliği umursamadığı; günahı aklına getirmediği; hatta ateşin, korun ve cehennemin içine hiç düşünmeden dalacağı zamanlar olur ya, işte ben şu an aynı o haldeydim. Clotte da benden farklı değildi. Kollarını boynuma dolamak için kaldırırken, ben de belini kavrayıp kendime çektim. Dudaklarımı alev alev yanan çenesinde, yanaklarında gezdirdim. Saçlarımı parmaklarının arasına alıp ıslak dudaklarını sabırsızca benimkilerin üzerine bastırdı. Üst dudağımı yavaşça ısırırken, tek bir beden gibi ahenkle yatağa, çarşafların üzerine yuvarlandık. Gözlerimi yumduğum anda, aldığım zevk beni çok uzaklara; Mağrip’le Maşrık kadar uzak diyarlara, üzerlerinden uçup yukarıdan izlediğim şehirlere götürdü. Çölün sıcak kumlarında yanıp okyanusların serin sularında ferahladım. Palmiye ağaçlarına konmuş hoş sesli, güzel renkli kuşlar gördüm. Yaratılan ilk erkek ve ilk kadının; Âdem ile Havva’nın cennetten kovulma pahasına yedikleri meyvelerin tadına bakarken aynı onlar gibi pişmanlık ve azap içerisinde kaldım. Romancıların odalarına kapanıp yazdıkları; yazarken nasıl olacağını kafalarında canlandırdıkları; geçmişte yaşadıklarını hatırlayıp kelimelere döktükleri; okurken hayalimde yaşattığım aşk hikâyelerinden edindiğim en ufak ayrıntıyı dahi atlamadan, arada bir Leon aklıma geldiğinde içim ezilse de, Clotte’un teninin tenime her temasında, altımda çıkardığı her inleyişte bu tecrübeleri tek tek uyguladım.</span></p>

    <p class="Normal para-style-override-4"><span class="bold char-style-override-1" xml:lang="tr-TR"> </span></p>
  </div>
</body>
</html>