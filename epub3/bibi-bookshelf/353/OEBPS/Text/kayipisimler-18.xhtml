<html xmlns="http://www.w3.org/1999/xhtml">
<head>
  <title>kayipisimler-18</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-15"><span class="bold char-style-override-6" xml:lang="tr-TR">14 Anarşik ibneler</span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Kapıcı Mümin Efendi’den istediğim iki adet çuvalı, tahminimden de çabuk bulup getirdi.</span></p>

    <p class="Normal para-style-override-3"><span class="char-style-override-7">“Ya almazsa kitapları?” dedi. Benim bir şey demediğimi görünce; senin kaybedecek bir şeyin yok tabii; fakat ben o kadar yolu boş yere mi tepeceğim? diye sorar gibi baktı yüzüme.</span></p>

    <p class="Normal para-style-override-3"><span class="char-style-override-7">“Alır alır,” dedim, yerdeki kitap dolu çuvalı eğilip sırtlaması için ona yardım ederken, “Artık kimselerde yok bu kitaplar. Benim selamımı söyle, sakın eline değerinin altında bir para tutuşturup yollamasın seni. Tamam mı?”</span></p>

    <p class="Normal para-style-override-3"><span class="char-style-override-7">“Tamam,” dedi, “Söylerim senin gönderdiğini.”</span></p>

    <p class="Normal para-style-override-3"><span class="char-style-override-7">Çıkınca ben de gidip ardından kapıyı kapattım. Salona doğru birkaç adım attıktan sonra tekrar geri dönüp kapıyı açtım.</span></p>

    <p class="Normal para-style-override-3"><span class="char-style-override-7">“Mümin Efendi!” diye seslendim kafamı kapıdan merdivenlere doğru uzatıp.</span></p>

    <p class="Normal para-style-override-3"><span class="char-style-override-7">“Haa?” dedi.</span></p>

    <p class="Normal para-style-override-3"><span class="char-style-override-7">“İyice anladın değil mi yerini? Hasnun Galip Sokak’ta.”</span></p>

    <p class="Normal para-style-override-3"><span class="char-style-override-7">“Anladım Enis Bey, biliyorum ben o kitapçıyı.”</span></p>

    <p class="Normal para-style-override-3"><span class="char-style-override-7">“İyi madem, hadi öyleyse,” dedim, “Bakkala sonra gidersin, sen parayı doğruca bana getir. Elimizdeki para ne, borcumuz ne bir hesap çıkaralım.”</span></p>

    <p class="Normal para-style-override-3"><span class="char-style-override-7">Son söylediklerimi duyduğunu onaylayan bir ses bekledim, fakat bir şey demedi. Herhalde bana kızdı. Homurdanıyor mu diye kulak kesilip dinledim, merdivenlerde yankılanan ayak seslerinden başka bir şey duymayınca kapıyı kapatıp içeri girdim.</span></p>

    <p class="Normal para-style-override-3"><span class="char-style-override-7">“Okudun mu bunların hepsini?” diye sormuştu Mümin, eline tutuşturduğum kalın ciltleri çuvala istiflerken.</span></p>

    <p class="Normal para-style-override-3"><span class="char-style-override-7">“Bir kısmını okudum, bir kısmının da resimlerine baktım,” deyip gülümsedim.</span></p>

    <p class="Normal para-style-override-3"><span class="char-style-override-7">“He valla, kafa mı dayanır bu kadar kitabı okumaya,” dedi, yaptığım şakayı anlamadan, “Ben sadece</span> <span class="italik char-style-override-1" xml:lang="tr-TR">borno</span> <span class="char-style-override-7">dergilerdeki yazıları okuyorum.”</span></p>

    <p class="Normal para-style-override-3"><span class="char-style-override-7">“</span><span class="italik char-style-override-1" xml:lang="tr-TR">Borno</span> <span class="char-style-override-7">mu?” diye sordum, çuvala atarken son anda fark edip elinden aldığım, Edgar Allan Poe’nun Ölümcül Hikâyeler isimli kitabını kitaplığın en üst gözüne yerleştirirken. “Bu satılmayacak,” dedim kendi kendime söylenir gibi. Çünkü Durma Yayınları’ndan çıkan bu kitabın çevirisini yıllar önce ben yapmıştım.</span></p>

    <p class="Normal para-style-override-3"><span class="char-style-override-7">“</span><span class="italik char-style-override-1" xml:lang="tr-TR">Borno</span><span class="char-style-override-7">, hani şu Amerikalı karıların zencilerle düzüşürken çektirdikleri resimleri basan dergiler,” dedi, o kitabı ne diye elinden alıp kitaplığa geri koyduğumu anlamaya çalışarak.</span></p>

    <p class="Normal para-style-override-3"><span class="char-style-override-7">“Ha, porno!” dedim, söyleyiş şekline gülerek, “Porno dergi demek istiyorsun.”</span></p>

    <p class="Normal para-style-override-3"><span class="char-style-override-7">“He ya, işte ondan. Yani Türkçesi otuz bir dergileri,” diye gülerek yılıştı, porno sözcüğünden utandığımı sanarak. “Sayfa sayfa koca memeli, sarışın kancıkların resimlerinin yanında, bizim sapıkların kendileri ve karıları hakkında yazdıkları fanteziler var, onları okuyorum sadece.”</span></p>

    <p class="Normal para-style-override-3"><span class="char-style-override-7">Sonra sanki o dergilerden varmış da ondan saklıyormuşum, tüm bu muhabbeti çıplak resimli dergileri ortaya sermem için yapmış gibi, “Erkeksin, bekârsın, bunda utanılacak ne var?” dercesine beni cesaretlendirmek için, sarı dişlerini göstere göstere, “O dergilerden olsaydı rahat satardık,” dedi. Benden yüz bulamayınca, “Bunları kim okur, devleti yıkmaya çalışan mektepli</span> <span class="italik char-style-override-1" xml:lang="tr-TR">anarşik</span> <span class="char-style-override-7">ibnelerinden başka?” diye ekledi.</span></p>

    <p class="Normal para-style-override-3"><span class="char-style-override-7">“O dergilerden bende yok Mümin Efendi!” dedim. O dergilerden bende yok! diye içimden tekrarladım. O dergiler benim evime girmesin diye ben bu kitapları okudum. O dergileri çıkaranların masa başında yazdığı fantezileri, komşun yazmış sanıp kâğıda kaleme sarılıp sen de kendi fantezilerini yazma diye okudum ben bu kitapları. Cumadan cumaya camiye gittiğin, ramazanlarda da oruç tuttuğun için ben ve o anarşist dediğin gençler sanma ki senden daha az ahlaklı. Onlar da ben de, sizin kadar ahlaklı ve dürüst insanlarız. Sizi, yani bu memleketin bütün insanlarını koyun gibi gütmesinler diye, senin</span> <span class="italik char-style-override-1" xml:lang="tr-TR">anarşik</span> <span class="char-style-override-7">deyip ana avrat küfür ettiğin binlerce arkadaşım kendilerini feda edip, işkencelerde, idam sehpalarında ve failleri hiçbir zaman yakalanmayan cinayetlerde can verdi. Tek derdimiz sizi emperyalizmin sopasından kurtarmaktı. Fakat neden bilmiyorum, tüm bunlardan, sizin için istediğimiz güzelliklerden haberdarmışsınız da başaramadığımız için, bize en çok düşman kesilen de, geçim sıkıntısıyla beli bükülmüş, din ve Allah korkusuyla beyni bulandırılmış kesim, yani sizler sıradan insanlar oldunuz. Birilerinin yaydığı dedikodulara kanıp bizleri kalbinizle, dilinizle lanetlediniz, gücünüzün yettiği yerlerde taşladınız, ihbar ettiniz, kısaca her türlü zulmü yapmaktan geri durmadınız. Evet, çünkü sizi sömüren sistem tıkır tıkır işliyordu. Onlara göre de size göre de bizler başı ezilmesi gereken yılanlar, toplumu çürütmeye çalışan mikroplardık. Hadi şimdi gör bakalım, kimmiş yılan, kimmiş mikrop?</span></p>

    <p class="Normal para-style-override-3"><span class="char-style-override-7">“Hepsi gidecek,” diye geçirdim içimden, geride kalan kitaplara bakarken, “İvrindi’deki ev de satılmış, üstelik payımı da alıp çoktan harcamışım.” Oysa Mıstık ve Ayşe’ye sattırmamak için nasıl da karşı çıkmıştım.</span></p>

    <p class="Normal para-style-override-3"><span class="char-style-override-7">“Tabii senin tuzun kuru, çocuklar okula gidecek, kooperatife para yetiştiremiyoruz. Aldığımız üç kuruş maaşla nasıl olacak tüm bunlar?” demişti ikisi de sanki ağızbirliği etmişlercesine. Utandım, gazeteden kovulduğumu aylarca söyleyemedim onlara. Karar değiştirip evi satmalarına neden onay verdiğimi çok sonra, Mıstık benimle konuşmak için gazeteye telefon açınca öğrenmiş. Ayşe Samsun’da kooperatife girip ev yaptıracak, Mıstık kendisine ikinci el de olsa bir otomobil almayı düşünüyordu. Sonunda dediklerini yaptılar; birinin evi diğerinin arabası oldu. Ben de payıma düşen parayı o işsizlik günlerimde harçlık olarak kullanıp tükettim.</span></p>

    <p class="Normal para-style-override-3"><span class="char-style-override-7">Evet, kitaplarımın hepsini satacağım ben. Zaten işim kalmadı onlarla. Mümin’in dediği gibi,</span> <span class="italik char-style-override-1" xml:lang="tr-TR">borno</span> <span class="char-style-override-7">dergi olsaydı daha kolay satardık, belki çok daha fazla para ederdi. Kim okuyacak bunları o</span> <span class="italik char-style-override-1" xml:lang="tr-TR">anarşik</span> <span class="char-style-override-7">talebelerden başka?</span></p>

    <p class="Normal para-style-override-3"><span class="char-style-override-7">“Sağ sol mu kaldı artık Enis Bey,” demişti Hevâl’in kocası, ben onun arkasındaki duvarda asılı bozkurt resmine bakarken. Sonra bize kahve getiren, bir zamanlar benim platonik aşkım, şimdi onun karısı olan Hevâl’e sırıtarak, “Öyle değil mi hayatım, sağ sol mu kaldı artık? Herkes orta yolcu! Değil mi ama?”</span></p>

    <p class="Normal para-style-override-3"><span class="char-style-override-7">Ben mahcup, ne diyeceğimi bilemeden yüzüne bakmaktan tiksindiğim faşist Ömür’e sırıtırken, Hevâl’i hayalimde karşıma alıp, “Bula bula bunu mu buldun? Hani sen devrimciydin, hani bu ülkede bazı şeylerin güzellikle, olmazsa kanla, silahla düzeltilmesi gerektiğine inanırdın! Hani birçok erkekten bile daha cesurdun! Sen bu hıyarın altına yatmak için mi bizleri bırakıp gittin?” dedim.</span></p>

    <p class="Normal para-style-override-3"><span class="char-style-override-7">“Hevâl okulda nasıldı?”</span></p>

    <p class="Normal para-style-override-3"><span class="char-style-override-7">Ömür’ün sorduğu soruya, kafamı sallayıp ağzımın içinde bir şeyler mırıldanarak, “İyiydi,” anlamına gelen bir cevap vermeye hazırlanırken, Hevâl, “Enis’e bütün sınavlarda kopya verirdim,” diyerek sırıtınca o anda boş bulundum, içtiğim kahve genzime kaçtı. Öksürdüm, elimle ağzımı kapattım, utancımdan kıpkırmızı oldum. Oradan çıkıp gitmek, kaçmak, buhar olup uçmak istedim.</span></p>

    <p class="Normal para-style-override-3"><span class="char-style-override-7">Cesaretim olmadığı için o an değilse bile, şu an şükrediyorum. Yoksa senin yaptığın orospulukları bir bir sayar dökerdim ortaya. Boynunu uzata uzata, benim kâğıdımda ne yazıyorsa, harf bile değiştirmeden, kendi kâğıdına geçirdiğinden, yakalanma heyecanıyla vücudun ısınınca, sıktığın parfümün kokusunun etrafa yayıldığından ve imtihan sonrasında sana kopya verdiğim için beni yanağımdan öptüğünden bahsederdim de kocan olacak bu adam benim yanımda kemiklerini kırardı, ama ben buna dayanamazdım işte. Senin, yaptığı eylemin yanlış olduğunu bildiğin halde, Deniz’i sırf yakışıklı olduğu için desteklediğini de anlatırdım. Öyle istediği için, kim bilir kaç seçimdir sağcı partiye oy verdiğine bakmaz, evin kim bilir neresine gizlediği, balistik incelemeden geçirilse, namlusundan çıkan mermilerle en az yirmi kişinin canını aldığı anlaşılacak tabancasını dayayıp tetiğe basarak o güzel suratını darmadağın ederdi, işte ben buna da dayanamazdım.</span></p>

    <p class="Normal para-style-override-3"><span class="char-style-override-7">Kalkıp gitmek istiyordum, fakat hiçbir uzvumu kıpırdatamıyordum. Elimi yakması gereken kahve kupasının sıcaklığını dahi hissetmiyordum. Belki hissediyordum da, bu duruma düştüğüm için kendi kendimi cezalandırıyordum. Hevâl’in ve kocasının karşısında ezildikçe eziliyordum. Pantolonumdaki çift ütü izine bakıp utanıyor, bacak bacak üstüne atarak gizlemek istiyor, gizleyemiyordum.</span></p>

    <p class="Normal para-style-override-3"><span class="char-style-override-7">Adam kendinden emin; kazancından, sağlığından, seks hayatından, yaşamının her zerresinden emin ve mutlu; benim devekuşu gibi kafamı bir yerlere gömüp, gizlenmek istediğimi anlamış gibi, karşımda rahat ve olanca heybetiyle kendinden bahsediyor; kendini övüp duruyor amına soktuğumun çocuğu. Ben tüm bunlardan, onun ve Hevâl’in ne kadar mutlu olduklarını anlıyor, hırsımdan ve kıskançlığımdan kuduruyordum. Ne yapabilirdim ki? Adam haklıydı övünecekti tabii ki, ben salak gibi kendi ayaklarımla gelmiştim buraya. Adam övünmesin de ne yapsın, bulmuş benim gibi kendisini sırıtarak mahcup mahcup dinleyecek birini, anlatacak tabii ki. Anlat anlat, sende o çene bende de böyle kepçe bir kulak olduktan sonra ben senin anlattığın en saçma ipe sapa gelmez, incir çekirdeğini bile doldurmayacak kelamları bile sabaha kadar dinlerim. Zaten benim başka ne işim var ki? Öf be, ne çene varmış Heval senin kocan olacak bu herifte? Kafama ağrılar girdi valla vıdı vıdısından. Ben bunun için mi geldim ya buraya? Ben ne için gelmiştim sahi buraya?</span></p>

    <p class="Normal para-style-override-3"><span class="char-style-override-7">Ne iş yapıyormuşum? Kendisinden dolu dolu bahsettikten sonra, dudağının kenarıyla, tükürür gibi sordu bu soruyu. “Sana ne lan!” diyecek oldum ama hemen kendimi toparlayıp vazgeçtim böyle bir çıkıştan. Fakat içimden suratına haykırır gibi geçirdim bu cevabı, “Sana ne ulan!” diye bağırdım tam da suratının ortasına, sonra ekledim. “Senin gibi otopark mafyası değilim, eski solcuyum diye, bir holdingin genel müdürü olduğumu da sanma.”</span></p>

    <p class="Normal para-style-override-3"><span class="char-style-override-7">Tabii ki böyle şeyler söylemedim. Fakat o sanki benim aklımdan geçenleri bir bir okuyormuşçasına, vereceğim cevabı beklerken suratıma bakıp sırıtıyordu. Eski, yıpranmış çoraplarıma bakıp onları bana da göstermek istermiş gibi alaycı bir ifadeyle, ‘ha ha hayt!’ diye gülerek, “Genel müdür olmadığın belli oluyor!” der gibi bakıyordu.</span></p>

    <p class="Normal para-style-override-3"><span class="char-style-override-7">Ben de konuşurken, dinlerken evin her köşesini, üzerlerindeki kıyafetleri, parmaklarındaki abartılı altın yüzükleri, sehpanın üzerindeki ithal sigarayı, çakmağı, küllüğü, duvardaki tabloları, tabloların pahalı, yaldızlı çerçevelerini bakışlarımla, “Bunlarda hangi garibanın kanı var?” diye sorar gibi didik didik ediyordum.</span></p>

    <p class="Normal para-style-override-3"><span class="char-style-override-7">“Hürriyet Gazetesi’nin dış haberler servisinde çalışıyordum, beni oradan attılar. Şu an işsizim,” yerine, “Yayınevlerine roman çevirileri yapıyorum,” dedim. Bereket, hangi yayınevine, en son hangi romanı çevirdiğimi sorup hemen o anda uydurduğum yalanı yerle bir etmediği gibi, yaptığım işe hayranlık duyarmışçasına kafasını salladı. Gerçi nasıl yerle bir edecekti ki yalanı mı? Sallardım bir yayınevi ismi, sonra söyleyiverirdim birkaç tane de kitap adı, “Evet ya bu kitapları, bu yayınevlerine ben çevirdim,” deyip kasılırdım karşılarında. Hatta öyle inandırıcı söylerdim ki ben bile inanırdım salladığım bu yalanlara. Hatta evet, o kitapları ben çevirseydim, o çevirenlerden daha iyi tercüme ederdim. Ederdim yani, güveniyorum ben bu konuda kendime. Aslında bu işi ben ciddi ciddi düşünmeliyim. Neyse, söylediğim o kitaplara gidip bakacak değiller ya. Şunların haline bak, zaten kitapla, okumakla filan zerre kadar ilgileri yok.</span></p>

    <p class="Normal para-style-override-3"><span class="char-style-override-7">Halbuki ben buraya gelirken neler hayal etmiştim. Hevâl yalnız olacaktı. Ben içeri girmeyip onu evime kahve içmeye davet edecektim. Fakat o ısrar ederdi dünyada bırakmazdı beni. “A, olur mu öyle şey?” derdi gülerek, kolumdan tutup içeriye çekerdi beni. “Yarın ben gelirim sana, nasıl olsa aynı apartmanda oturuyoruz, artık her gün gider geliriz birbirimize.” Tabii canım gelip gitmez olur muyuz hiç? Hatta birbirimize elişi örnekleri verir, birbirimize kahve falı bakıp dedikodu da yaparız. Neyse konuyu sulandırmayalım şimdi. Evet, o beni buyur ederdi içeriye. Kocası olmazdı evde. Tabii o zaman üç yerine iki kahve yapacaktı. Kahveleri Hevâl’le ikimiz içeceğiz, kocasına yok! Kocası olacak ayı, eşeğin sikini içsin! “Tabii ki Enisçiğim,” diyecekti Hevâl de benim söylediğime gülerek gelip yanıma otururken, “Evet, o eşeğin sikini içsin!” Sonra sehpadaki kurabiyelere uzanıp, “Ona kurabiye de yok, köpeğin bokunu yesin o,” deyip beni bir kez daha güldürecekti. “Ne kafa dengi kız şu Hevâl ya, insanın sevgilisi, karısı olacaksa işte tam onun gibi olmalı,” diye geçireceğim içinden. Fakat hemen ardından gerçeğe döneceğiz. Görüşmediğimiz yıllarda neler yaptığını, evlenmekle ne büyük bir hata işlediğini, şu an çok mutsuz olduğunu anlatacaktı bana. Evet, anlatması lazım bana. Ne kadar mutsuz olduğunu, ölçüp tartıp söylemeli bana, bilmeliyim beni bırakıp gittiği için ne büyük eşeklik ettiğini. Her şeyleri itiraf etmeli bana. İtiraf etmeli ki biraz olsun rahatlayıp kendime gelebilmeliyim. Fakat o bunları söyledikten sonra içimden ona ne kadar kızsam da bunları dillendirmeyeceğim, başka başka şeylerden söz edeceğim. Mesela, onun güzelliğinden bir şey kaybetmediğinden bahsedecektim. “İyi ama hayatım böylesi olumsuzluklara rağmen sen hala güzelsin,” diyecektim ona. Fakat o hemen duygusallaşacak, çünkü her zaman böyleydi, hemen ağlayıverirdi. Gözlerindeki yaşları silip birkaç kez burnunu çekecek, uzattığım kâğıt mendille göz pınarlarını kurularken kocasının onu aldattığını söyleyecekti bana. İşte ben o zaman bu fırsatı kaçırmayıp, daha çok ağlaması için kalbini kanatacak yeni yeni cümleler aramaya başlayacaktım. “Ah be Hevâl!” deyip saçlarını okşayacaktım, “Ah be güzelim, sen hiç bu hale gelecek kız mıydın?” diye sorup, acıyarak bakacaktım yüzüne. Kahvesini sehpaya bıraktıktan sonra başını omzuma yaslamak için çeşitli kurnazlıklar düşünecekti. Aramızdan uçup gittikten sonra, muhtemelen bir vakitler gazetelerde okumuş olabileceği olaylardan; örgüt evini polislerin bastığından; Fevzi’nin, Murat’ın, Semih’in ve Burak’ın teslim oldukları halde içeride öldürüldüklerinden; Erol’un, Ekrem’in ve Halit’in de işkenceden sakat döndüklerinden ve onlar için hayatın bir daha eskisi gibi olmadığından bahsedecektim. Yüzümü avuçları arasına alıp, “En zekimiz sendin Enis!” dedikten sonra başparmağıyla yanaklarımdan aşağı süzülen yaşları silecekti. “Demek işsizsin şimdi? Neyse boş ver, bulursun nasılsa. Senin derdin dert mi benimkilerin yanında?” diyecek ve başımı göğsüme yasladıktan sonra sessiz sessiz yeni bir ağlama daha tutturacak. Saçları hemen bir karış ötemde olacak. Saçının o güzel kokusunu içime çekeceğim. O koku beni hemen o an bulunduğum yerden alıp yıllar öncesine götürecek biliyorum. Bana İstanbul Üniversitesi’nin bahçesini, Beyazıt Meydanı’nı, Çınaraltı’nı, Sahaflar Çarşısı’nı, Süleymaniye’yi, Vezneciler’i, Kapalıçarşı’yı, Mahmutpaşa’yı, Tahtakale’yi, Sultanahmet’i, Sirkeci’yi, eski Galata Köprüsü’nü ve Heybeliada’yı hatırlatan kokuyu; Hevâl’in parfümünü içime çekecek, bana gençliğimi, güzel olduğuna inandığım günleri hatırlattığı için deminki gibi yalancıktan değil bu kez gerçekten ağlayacaktım. O’nun bizleri, daha doğrusu beni bırakıp gidişini bir kez daha hatırlayacağım sonra; canım dediğim arkadaşlarımın beni jurnalcilikle itham edip, özeleştiri yapmamı istedikten sonra, beni örgütten attıkları da aklıma gelecek sonra biliyorum. Yıllar boyunca, örgütün tetikçileri ya da bir kontrgerilla tarafından beynime bir tabancanın buz gibi soğuk namlusunun dayanacağı korkusuyla yaşadığımı hatırlayacak ve şu anda da halen faili meçhule kurban gitme korkusuyla yaşadığımı aklıma geliverince daha çok ağlayacaktım.</span></p>

    <p class="Normal para-style-override-3"><span class="char-style-override-7">Ben ikinci defa da senin kapının zilini çalamadan geri dönmeseydim, her şey benim şu an hayal ettiğim gibi olup bitecekti Hevâl. Fakat değil iki kez, bin defa da kapına gitsem çalmadan, kapını çalma cesaretini kendimde bulamadan, senin yüzünü göremeden gerisin geri dönüp geleceğimi biliyorum. Fakat çalsam ve sen de kapıyı açıversen biraz önce hayalini kurduklarıma benzer şeyler yaşayacağımıza adım gibi eminim. Divanda birbirimize sarılıp, belki hiç konuşmadan saatlerce oturacaktık. Fakat zilin üzerinde yazılı olan kocanın ismini okuyunca, o açar korkusuyla vazgeçtim ve tekrar evime döndüm.</span></p>

    <p class="Normal para-style-override-3"><span class="char-style-override-7">Sokaktan gelen polis arabalarının sirenlerini duyunca, elimdeki Edgar Allan Poe’nin Ölümcül Hikâyeler isimli kitabını, aldığım yere, kitaplığın en üst rafına atıp, pence</span><span class="char-style-override-7">reye seğirttim. Tül perdenin arkasından, apartmanın kapısına yanaşan iki polis otosundan çelik yelekli, elleri silahlı, telsizli polislerin süratle indiğini, kısa bir süre sonra da kapı zilimin çalındığını duyunca, aşağıdan beni görmemeleri için pencereden uzaklaştım hemen.</span></p>

    <p class="Normal para-style-override-3"><span class="char-style-override-7">“İşte, geldiler nihayet!” diye mırıldandım. Mutfağa doğru yürüdüm. Ne yapacağımı bilemez halde, boş gözlerle buzdolabına; lavabonun içinde yıkanmayı bekleyen tabaklara, çatal, kaşık ve tencerelere; dibi tortulanmış çay ve su bardaklarına; varlığımdan haberli, fakat yaşadığım dramdan habersiz tavandan sarkan örümceğe baktım. Bu sırada başka bir katta otomatiğe basan bir parmak, mekanik bir sesle apartmanın dış kapısını açtı. Salona koşup tüm gücümü kullanarak, ağır yemek masasını kapının arkasına doğru sürükledim. Daha ortasına kadar anca çekebilmiştim ki, merdivenleri çıkan polislerin ayak seslerinin benim kapımın önünden geçip üst katlara doğru uzaklaştığını duydum. Masayı olduğu yerde bırakıp, kapıya koştum, göz deliğine gözümü dayayınca lacivert lekelerin kapımın önünden, süratle üst katlara doğru aktığını gördüm. Derin bir nefes aldım. Kalbim hâlâ çarpıyordu. Su içmek için mutfağa doğru yürüdüm. Temiz bir bardak ararken kapımın zili tekrar çaldı fakat bu sefer aldırış etmedim. Bulduğum az kirli bir bardağa plastik bidondan su doldurup içtim. Parmaklarımın ucuna basa basa kapıya yürürken zil ikinci kez çaldı.</span></p>

    <p class="Normal para-style-override-3"><span class="char-style-override-7">Gözümü göz deliğine dayayacağım sırada, bu sefer kapının yumruklandığını duydum.</span></p>

    <p class="Normal para-style-override-3"><span class="char-style-override-7">“Enis Abi, benim Mümin!”</span></p>

    <p class="Normal para-style-override-3"><span class="char-style-override-7">Gözümü dayayıp emin olmak için baktım. Oydu. Sırtında çuval yoktu. Demek ki kitapları satmıştı. Kilidin sür</span><span class="char-style-override-7">güsünü çekip kapıyı açtım.</span></p>

    <p class="Normal para-style-override-3"><span class="char-style-override-7">“Hayırdır Mümin Efendi,” dedim, parmağımla üst katlara çıkan merdivenleri gösterip, “Polisler niye gelmiş?”</span></p>

    <p class="Normal para-style-override-3"><span class="char-style-override-7">“10 numaradaki konsomatrisi öldürmüşler,” dedi, sesi, elleri ve cebinden çıkarıp bana uzattığı parmakları arasındaki paralar tir tir titriyordu.</span></p>

    <p class="Normal para-style-override-3"><span class="char-style-override-7">Belli ki çok korkmuştu. Gidip ona da bir bardak su getirmeyi düşündüm. Fakat sonra vazgeçtim. On numaralı daire dediğini hatırladım sonra. On numaralı dairede kim oturuyor? On numarada Heval oturmuyor mu? O zaman bizim bu saf kapıcı neler saçmalıyor böyle?</span></p>

    <p class="Normal para-style-override-3"><span class="char-style-override-7">“Hevâl’i mi?” diye sordum, “Hevâl’i mi öldürmüşler?”</span></p>

    <p class="Normal para-style-override-3"><span class="char-style-override-7">“Ne Hevâl’i abi?” dedi almam için elinde titretip durduğu paraları bana uzatırken, “Zeynep o karının adı. Zeynep’ti yani Allah rahmet eylesin! Kocası kesmiş diyorlar!”</span></p>

    <p class="Normal para-style-override-4"><span class="bold char-style-override-8" xml:lang="tr-TR"> </span></p>

    <p class="Basic-Paragraph" xml:lang="en-US"><span class="bold char-style-override-8" xml:lang="tr-TR">15 Je m’appelle Humphrey Bogart</span></p>

    <p class="Normal para-style-override-3"><span class="char-style-override-7"> </span></p>

    <p class="Normal para-style-override-3"><span class="char-style-override-7"> </span></p>

    <p class="Normal para-style-override-3"><span class="char-style-override-7">Kompartımana girip kapıyı arkadan kilitledim. Yatağa uzanmadan önce, çantadan çıkardığım yastığı başımın altına koyarken Mustafa’yı o gece Grand Rue de Pera Caddesi’ndeki Degüstasyon lokantasındaki o son akşam yemeğinden sonra bir daha hiç görmediğimi hatırladım. Sirkeci Garı’ndan Orient Express’e binene, Türkiye’de geçirdiğim son anıma kadar, gelip beni bulacağını ve Paris’e birlikte döneceğimizi düşünüyordum. Şimdi sadece nerede olduğunu değil, sağ mı ölü mü onu bile bilmiyordum.</span></p>

    <p class="Normal para-style-override-3"><span class="char-style-override-7">Onu o gece kim ihbar etti hâlâ bilmiyorum. Belki Sami, belki başka biri, belki de polisler şüphelenip, gelip kimlik sordular ve keyfî, alıp götürdüler. Arabaya bindirilirken korkudan nasıl da titriyordu. Üzerinde az önceki sarhoşluğun zerresi bile kalmamıştı, hemen o an sanki kafasından aşağı buz gibi buz gibi bir kova su boca edilmişçesine ayılı vermişti. Otomobilin arka koltuğunda, sivil giyimli polislerin arasında, inin cinin top oynadığı gecenin o geç saatindeki boş Grand Rue de Pera Caddesi’nin karanlığına kendisini sanki o beladan çekip alacak bir kurtarıcıyı beklercesine bakıyordu. Fakat o an düştüğü durumuna bakıp ona karşı hiçbir acıma duygusu hissetmedim. Başına geleceklerden dolayı da hiç kaygılanmadım. Elimden hiçbir şey gelmeyeceğini bildiğim halde, götürülmesini izlerken sessiz kalarak aklımca onu cezalandırdım. Beni görmesin, görüp içinde ufacık da olsa kurtuluş umudu doğmasın diye, saklandığım apartmanın kapı aralığına iyiden iyiye sinip polislerin onu otomobile bindirip bir an önce alıp götürmesini sabırla bekledim. Otomobil gecenin karanlığında Grande Rue de Pera Caddesi’nin görünen en uzak noktasında ufalıp oyuncak bir araba boyutlarına gelene kadar da ortaya çıkmadım.</span></p>

    <p class="Normal para-style-override-3"><span class="char-style-override-7">“Hadi bakalım,” dedim, otomobilin arkada bıraktığı egzoz dumanına bakarken, “Sami gelip kurtarsın seni!” Sami onu nasıl kurtarsın? Belki Mustafa’yı ihbar edip, yakalatan ve bu hallere sokan da belki bizzat oydu.</span></p>

    <p class="Normal para-style-override-3"><span class="char-style-override-7">Degustasyon’un kapısından girdiğimde onu hâlâ masada oturuyor bulsaydım, o gün öğleden sonra Galatasaray’daki Sami Günzberg’in dişçi muayenehanesinde de ne aradığının yanıtını Ünzile’nin anlattığı yarım yamalak hikâyelerden her ne kadar az biraz öğrenmiş olsam da bunun hesabını Mustafa’dan soracaktım. Bunu bana Ünzile yerine kendisi anlatmadığı, hatta Sami’nin yanına giderken beni de götürmediği ve benden gizli işler çevirdiği için masanın üzerinden kaptığım şarap şişesini kafasına geçirip hemen oracıkta Muttalip’in ve lokantadaki herkesin gözleri önünde onu cezalandıracaktım. Belki Mustafa o polislerden yakasını kurtarıp geri dönse ona vermeyi düşündüğüm böyle bir cezaya dünden razı olurdu.</span></p>

    <p class="Normal para-style-override-3"><span class="char-style-override-7">Terden bedenime yapışıp, tenimi tırmalamaya devam eden paralara, Sami’nin paralarına, gömleğimin üzerinden dokunup onların orada olduğunu bir kez daha hatırlayınca artık Mustafa’ya kızmadığımı, onunla bir şekilde ödeşmiş olduğumu, hatta eğer onu Sami ihbar ettiyse bu sayede onun da öcünü almış olduğumu anladım. Fakat ona karşı yine de içimde bir acıma duygusu uyanmadı. Çünkü beni dışlayıp, benden gizli kapaklı işler çevirmeye başlamıştı Mustafa. O yapmaya çalıştığı işlerin ve beni neden devre dışı bıraktığının cevabını da sanırım hiçbir zaman öğrenemeyecektim.</span></p>

    <p class="Normal para-style-override-3"><span class="char-style-override-7">Koridordan çekiç sesleri gelmeye devam ediyordu. Yan kompartımanın camını takanların gölgeleri arada bir kapımın perdesi üzerinde kıpırdayıp kayboluyordu.</span></p>

    <p class="Normal para-style-override-3"><span class="char-style-override-7">Paraları koynumdan çıkarmak için kravatımı gevşetip gömleğimin düğmesini açtım. Fakat sonra vazgeçtim. Orada daha güvende olduklarına karar verdim. Kalkıp çantayı rafın üzerine yerleştirdikten sonra tekrar yatağa uzandım. Koridordan gelen çekiç ve ayak sesleri bana güvende olduğumu hissettiriyordu. Uyumak istiyordum; ama birazdan gideceklerdi. Uyumamalıydım. Keşke vagonda birkaç kompartımanın camını daha kırsaydım. Tamir ederken sabaha kadar farkında olmadan kapımın bekçiliğini yaparlardı.</span></p>

    <p class="Normal para-style-override-3"><span class="char-style-override-7">Kapının açıldığını duymasam bile fermuarın o berbat sesini duymamama imkân yok. Kompartımanıma giren, girme gafletinde bulunan aptal, boş çantada paraları bulamamanın şaşkınlığını daha üzerinden atamadan ben çoktan uyanır kafasına dayadığım tabancamın tetiğine dokunur ve beyninin kıymıklarını kompartımanın dört bir yanına saçarım.</span></p>

    <p class="Normal para-style-override-3"><span class="char-style-override-7">Aklımdan geçen bu düşüncelerin sızmak üzere olan bedenime karşı beynimin beni uyanık tutmak için çaba sarf etmesinden başka bir şey olmadığını biliyor olsam da göz kapaklarımı açacak gücü kendimde bulamıyordum. Bedenim yarı ölü duruma geçer geçmez Mustafa’nın, Sami’nin ve Ünzile’nin yüzleri karşımda belirip benden hesap soracağını çok iyi biliyorum. Aslında hiçbirinin bana hesap sormaya hakkı yoktu, fakat ben paraları koruma duygusuyla ister istemez onları çağırıp, hayalimde sonu olamayan bir münakaşaya ve kavgaya girişeceğim onlarla. Uyuyup gafil avlanmaktansa, sonrasında yenileceğimi bile bile onlarla amansız bir kavgaya girişmeye razıydım zaten. En önemlisi de Balat’taki evde görür görmez boynuma sarılıp, “Bundan sonra adın Osman olacak. Yeryüzündeki tüm Müslümanlar seni Halife Osman olarak bilecekler,” diyen Ertuğrul Hoca girecek yarı uykulu yarı uyanık kâbuslarıma. Ellerini aslanpençesi gibi uzatıp yakamı kavrayınca gömleğimin düğmeleri tek tek, ‘pıt pıt’ diye kopacak, allı morlu sterlinler ayaklarımın dibine dökülecek. Önce yerdeki paralara, sonra kaşlarını çatıp yüzüme bakacak. “Yazıklar olsun sana,” diyecek, “Bunun için mi ha?” Bir silkinişte elinden kurtulacak kadar güçlü olduğumu bilsem de rüya bu ya, bir şey yapamayacağım. O yüzüme tükürecek, ben utanacağım. “Hani Prens Mustafa’nın arkadaşıydın sen. Hani dosttunuz, kardeştiniz, yediğiniz içtiğiniz ayrı gitmezdi. Tüh Allah belanı versin! Adam belledik biz de seni. Hay kafama sıçayım, oğlum diye seslendim sana, Osman adını verdim. Niye biliyor musun? Nereden bileceksin? Gâvuroğlu gâvur seni. Hani kelime-i şahadet getirip bizim dinimize geçmiştin? Sünnet olacaktın, içki içmeyecektin. Benim bile önüme geçip imamlık y</span><span class="char-style-override-7">apacaktın. Yazıklar olsun! Yok, sana değil asıl bana yazıklar olsun. Yazıklar olsun bana ki, sana kandım. Ak pak yüzüne bakıp aldandım. Sen ki hamamlarda iman tahtasına çökülecek kancık kılıklı, kahpe ruhlu bir veled-i zinaymışsın.” Ertuğrul Hoca’nın bütün bu hakaretlerini, az evvel koynumdan dökülen yerdeki paraları toplamanın hatrına sessizce dinleyecektim. Fakat o daha da ileri gidip, boğazıma yapışacak ve “Kelime-i şahadet getir!” diye bağıracaktı, “Son duanı et ulan şerefsiz!” Belki bununla da yetinmeyip, Mustafa’nın bana anlattığı Doğu masallarındaki cellatlar gibi kuşağından sıyırdığı, parlaklığıyla gözlerimi kamaştırıp, hemen o an kör eden kılıcını havada ıslık çaldırarak döndürdükten sonra var gücüyle enseme indiriverecekti. Kellem gövdemden sanki bir fiske darbesiyle ayrılmış gibi, yüzüm korkudan bir saniye önce aldığı hali, şakaklarımı, çenemi ve alnımı saran etler çürüyüp dökülene kadar, bir daha değişmemek üzere yere, paraların yanına yuvarlanacaktı. Bacaklarım sendeleyerek, yönünü bilmeden birkaç adım atacak, kollarım boşlukta umutsuzca daireler çizip son birkaç kez daha sallanacaktı.</span></p>

    <p class="Normal para-style-override-3"><span class="char-style-override-7">Üniversitede psikoloji dersimize giren profesörün dediğine göre, saatlerce sürdüğünü sandığımız en uzun rüya bile dokuz saniyeyi geçmiyormuş. Bu kâbusları görürken profesörün bilimsel savını aklıma getirebilsem dişimi sıkardım, fakat bunun rüya olduğunu bana kim söyleyecek?</span></p>

    <p class="Normal para-style-override-3"><span class="char-style-override-7">Gözlerimi açıp yatakta doğruldum. Bir elimle terleyen yüzümü ve boynumu silerken diğer elimi göğsüme götürdüm. Paralar duruyordu. Bu sırada kapının vurulduğunu ve beni bu sesin uyandırdığını anladım. Perdeye dışarıdan bir gölge yansıyordu. Ceketimin iç cebinden tabancamı çı</span><span class="char-style-override-7">karırken yataktan kalkıp kapıya doğru yürüdüm.</span></p>

    <p class="Normal para-style-override-3"><span class="char-style-override-7">“Kim o?” diye sordum, kapıya iki adım yaklaşıp. Ardından eli silahlı olabileceğini düşündüğüm adama hedef olmamak için kenara çekildim.</span></p>

    <p class="Normal para-style-override-3"><span class="char-style-override-7">“Benim,” dedi, dışarıdaki adam boğuk bir sesle, “Leon!” Sessiz kaldığımı görünce hatırlatmak için ekledi, “Yan kompartımandaki komşunuz.”</span></p>

    <p class="Normal para-style-override-3"><span class="char-style-override-7">‘Ne istiyor şimdi bu kel kafalı salak?’ diye geçirdim içimden. Kısacık zaman diliminde gece yarısı kapıma dayanmasına yol açabilecek bir sürü sebep düşündüm. Camını benim kırdığımı anlamıştı. Gizlenmek için tuvalete koşarken arkamdan beni tanımıştı. Karısına baktığımı fark etmişti. En kötüsü de, evet üzerimde taşıdığım paraları fark etmişti.</span></p>

    <p class="Normal para-style-override-3"><span class="char-style-override-7">“Ne istiyorsunuz Mösyö Leon?” diye sordum.</span></p>

    <p class="Normal para-style-override-3"><span class="char-style-override-7">“Size içki getirdim Mösyö Jean,” dedi, ardından biraz durup ekledi, “Tanışmamızın şerefine.”</span></p>

    <p class="Normal para-style-override-3"><span class="char-style-override-7">“Uyuyordum,” dedim, sonra sordum, “Saat kaç?”</span></p>

    <p class="Normal para-style-override-3"><span class="char-style-override-7">“İki otuz. Sanırım Türkiye sınırından çıktık.”</span></p>

    <p class="Normal para-style-override-3"><span class="char-style-override-7">Sanki hakkımda bir şeyler biliyordu. “Kurtuldunuz, gelin bunu kutlayalım,” der gibiydi. Gözlerimi penceredeki gölgeden ayırmadan yatağın kenarına gidip, avuçladığım çarşafla yüzümdeki ve boynumdaki terleri iyice kuruladım. Saçlarımı, ceketimi ve pantolonumu düzeltip tabancamı ceketimin cebine yerleştirdim. “Gel bakalım,” dedim içimden, “En ufacık şüphemde alnının ortasına sıkarım kurşunu.” Yüzüme istediğim gülümsemenin yerleştiğini hissedince anahtarı çevirip kapıyı açtım. İki saat önce yumruklamayı düşündüğüm suratı şimdi karşımda tebessümle bana bakarken görünce, içimden, “Gecenin bu saatinde kapımda ne işin var?” diyerek, karnına indirdiğim tekmeyle koridora boylu boyunca yuvarlamak geçti aklımdan. Sanki ne düşündüğümü anlamış gibi elindeki viski şişesini gösterip beni yumuşatmaya çalıştı. Diğer elinde tuttuğu iki kadehi elime tutuşturup teklif beklemeden içeri girdi.</span></p>

    <p class="Normal para-style-override-3"><span class="char-style-override-7">Sanki evime misafirliğe gelmiş de seçtiğim dekorasyon hakkında fikrini söyleyip, zevkimi övecekmiş gibi, bir süre yatak, iskemle ve masadan oluşan, kendi kompartımanıyla arasında hiçbir fark olmayan kompartımanımı inceledi. Kapıyı kilitledikten sonra gidip kadehleri masaya koydum. Dışarıdan gelebilecek bir tehlikeden haberdar olup tabancamı çekebilecek zamanı bulabileyim diye, koridora bakan tarafta oturmayı tercih ettim. Adam kırmızı yanaklarını tombullaştırarak gülümserken, bir yandan da şişenin metal kapağını açmaya çalışıyordu. Beceremeyince şişeyi bana uzatıp yatağa oturdu. Cebinden bir puro kutusu çıkardı; ben de kapağı açıp, kadehleri yarısına kadar viski doldurdum. Ucunu ısırıp kenarını yaladığı purosunu dudakları arasına kıstırdıktan sonra, ceplerinde kibrit aramaya başladığını görünce atik davranıp kendi kibritimi çıkardım. O benim telaşım karşısında arama işini ağırlaştırdı, hatta kibriti çıkarmamak için oyalandı. Ben kutudan bir kibrit çöpü çıkarırken o da bana bir puro uzattı. Sanki söyleyeceği çok önemli bir şey varmış gibi, ucunu tutuşturduğum purosundan hızlı hızlı birkaç nefes çekip boşluğa üfledi. Ben de aynen onun yaptığı gibi ucunu ısırdığım puromu dudaklarımın arasına kıstırıp yeni yaktığım bir kibrit çöpüyle ateşledim. Benim işimi bitirmemi bekledikten sonra kadehini tutup kaldırdı. Ben de kendi kadehimi kaldırıp onun kadehine yavaşça değdirdim.</span></p>

    <p class="Normal para-style-override-3"><span class="char-style-override-7">“Şerefe!” dedim, çınlama sesinin ardından.</span></p>

    <p class="Normal para-style-override-3"><span class="char-style-override-7">Ağzından çıkan kelimeyi duyduğumda, eğer acele edip bir yudum almış olsaydım, tamamını son damlasına kadar, ağzımdan ve burnumdan odanın ortasına püskürtürdüm, hatta tutulduğum öksürük krizinden yüzüm kıpkırmızı olurdu.</span></p>

    <p class="Normal para-style-override-3"><span class="char-style-override-7">“Yakışıklılığına!” demişti, gözlerimin içine bakarak.</span></p>

    <p class="Normal para-style-override-3"><span class="char-style-override-7">Yanlış mı duydum diye yüzüne bakmaya çekinirken, o kadehindeki viskinin tamamını bir dikişte içmişti bile.</span></p>

    <p class="Normal para-style-override-3"><span class="char-style-override-7">Masaya geri bırakmak kabalık olur diye, kadehi dudaklarıma götürüp değdirdim. Acı sıvıdan aldığım küçük bir yudumu bir süre ağzımda tutuktan sonra yüzümü buruşturarak yuttum.</span></p>

    <p class="Normal para-style-override-3"><span class="char-style-override-7">“İlk gördüğümde sizi kime benzettim biliyor musunuz? Aktör Humphrey Bogart’a. Ama siz ondan çok daha yakışıklısınız.”</span></p>

    <p class="Normal para-style-override-3"><span class="char-style-override-7">“Mersi Mösyö Leon,” diyebildim sadece, başımı kaldırmadan.</span></p>

    <p class="Normal para-style-override-3"><span class="char-style-override-7">“Eminim bütün kadınlar yakışıklılığınız karşısında eriyip bitiyordur,” dedi, kadehine içki doldururken.</span></p>

    <p class="Normal para-style-override-3"><span class="char-style-override-7">“Bilmiyorum,” dedim, kekeleyerek. Bu herif kesinlikle karısına baktığımı fark etti ve beni gebertmek için gece vakti kompartımanıma geldi, diye geçirdim içimden.</span></p>

    <p class="Normal para-style-override-3"><span class="char-style-override-7">Yüzüne bakamıyordum fakat karşımdakinin bütün hareketlerini dikkatle izliyordum. Yapacağı ani bir harekette önce elimdeki viskiyi yüzüne çarpmayı, ardından masanın üzerinden kaptığım şişeyi kafasına geçirmeyi planlıyordum.</span></p>

    <p class="Normal para-style-override-3"><span class="char-style-override-7">Fakat adamın öyle ani bir hareket yapacak, karısına neden baktığımın hesabını soracak bir hali yoktu. Hâlâ, benim de üç beş yıl önce Paris’te seyrettiğim Casablanca isimli filmden, filmin konusundan çok aktör ve aktristin oyunculuğundan, daha da önemlisi bana benzettiği aktörün yakışıklılığından bahsediyordu.</span></p>

    <p class="Normal para-style-override-3"><span class="char-style-override-7">Bir yandan konuşurken diğer yandan da bardağını üçüncü kez viskiyle dolduruyor, içtikçe daha fazla konuşuyordu.</span></p>

    <p class="Normal para-style-override-3"><span class="char-style-override-7">İçkisinden bir yudum aldıktan sonra elinde kadehi ve purosu olduğu halde oturduğu yerden kalktı.</span></p>

    <p class="Normal para-style-override-3"><span class="char-style-override-7">“Ben o filmi kaç defa seyrettim biliyor musun?” diye sorduktan sonra tahmin etmemi istiyormuşçasına yüzüme bakıp bekledi.</span></p>

    <p class="Normal para-style-override-3"><span class="char-style-override-7">“On!” dedim.</span></p>

    <p class="Normal para-style-override-3"><span class="char-style-override-7">“Çık daha!” dedi, parmaklarının arasında tuttuğu puroyu yukarı sallayıp dumanını havaya savurarak.</span></p>

    <p class="Normal para-style-override-3"><span class="char-style-override-7">“Otuz!” dedim.</span></p>

    <p class="Normal para-style-override-3"><span class="char-style-override-7">“Elli kez seyrettim ben o lanet, boktan filmi. Neden dayandım bu ıstıraba biliyor musun?”</span></p>

    <p class="Normal para-style-override-3"><span class="char-style-override-7">“Neden?” diye sormadım, zira nasılsa söyleyecekti. Viskiyi bir dikişte bitirip boş kadehi masaya bırakmasını bekledim.</span></p>

    <p class="Normal para-style-override-3"><span class="char-style-override-7">“Evimin duvarlarını o filmin afişleriyle kapladım ben,” dedi, “Neden biliyor musun?”</span></p>

    <p class="Normal para-style-override-3"><span class="char-style-override-7">“Mösyö Leon, lütfen!” dedim, kadehine tekrar viski doldurmak için şişeyi tutan elini kavramaya çalışarak. Fakat o beni dinlemedi. Kadehine silme doldurup döke saça bir yudum daha içtikten sonra yatağın kenarına oturdu. Casablanca filmi hakkındaki duygularını, öğrendiği üç kelimeyi unutmamak için tekrarlayan papağan hassasiyetiyle yineleyip duruyordu.</span></p>

    <p class="Normal para-style-override-3"><span class="char-style-override-7">“O kadını, o aşağılık kadını o kadar kıskandım ki!” Fakat lafını tamamlayamadan yatağa devrildi. Elindeki kadeh ve puro yatağın üzerine düştü. Çarşafın üzerinden puroyu kapıp, elimle etrafa kor saçılmış mı diye yokladıktan sonra küllükte söndürdüm. İçindeki viskinin tamamı battaniyenin üzerine dökülmüş olan boş bardağı alıp masanın üzerine koyarken o, haylaz çocuklar tarafından ters çevrilmiş bir kaplumbağa gibi, kollarını ve bacaklarını oynatıp tepinerek doğrulmaya çalışıyordu. Çaresizliğinden, güçsüzlüğünden, sarhoşluğundan ve iğrenç durumundan tiksinsem de içimden onu dövmek gelmedi. Fakat ona yine de acımadım. Kollarından tutup doğrultmaya çalışırken avuçlarıyla kasıklarımı okşadığını, pantolonumun fermuarını açmaya çalıştığını hissedince, irkilip onu geri yatağa ittirip, öylece bıraktım.</span></p>

    <p class="Normal para-style-override-4"><span class="char-style-override-7"> </span></p>
  </div>
</body>
</html>