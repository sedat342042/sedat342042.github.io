<html xmlns="http://www.w3.org/1999/xhtml">
<head>
  <title>kayipisimler-16</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-13"><span class="bold char-style-override-6" xml:lang="tr-TR">12 Prens Mustafa’yla son akşam yemeği</span></p>

    <p class="Basic-Paragraph" xml:lang="en-US"><span class="bold char-style-override-1" xml:lang="tr-TR"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Muttalip, Mustafa’yla ikimizi Pera Palas Oteli’nden alıp akşam yemeği için Grande Rue De Pera’da Degustasyon isimli bir restorana götürdü. Yemek boyunca şarap içtim. Mustafa da, Muttalip’in karşısında, onun müstakbel halife hazretlerinin böyle uluorta şarap içmesine şaşkın şaşkın bakmasına aldırmadan, defalarca kadehine şarabı doldurup doldurup dikti kafasına. Her kadeh sonrası Muttalip’in bakışları, tarihteki bazı padişahların da arada bir içki içtiğini hatırlamış usul usul gibi değişip, daha anlayışlı bir hal aldı.</span></p>

    <p class="Normal para-style-override-3"><span class="char-style-override-7">Yol yorgunluğuyla sızıp kaldığım yatağımdan öğleden sonra üçte kalkıp pencere kenarında sigara içerek kendime gelmeye çalışırken, Mustafa’nın otelden çıkıp gittiğini görmüştüm. Ardından fırlayıp onu Galatasaray’daki bir hanın üçüncü katına kadar takip ettiğimi hâlâ bilmiyordu ve herhalde ben vakti zamanı geldiğinde bunun hesabını ona sorana kadar da bilmeyecekti. Ne olduğunu benim</span> <span class="char-style-override-7">bilmediğimi sandığı derdinin verdiği sıkıntı ve gizli kapaklı bir dümen çevirmenin mahcubiyetiyle şarabın o kekremsi tadıyla yüzünü buruştura buruştura, sessizce içmeye devam ediyordu.</span></p>

    <p class="Normal para-style-override-3"><span class="char-style-override-7">Ardından ona yetişmeye çalışırken, asansörün gelmeyeceğini anlayınca, otelin merdivenlerini üçer beşer atlayıp beni bu yabancı memlekette tek başıma bırakıp kaçan Mustafa’nın çenesini kırmak için Grand Rue de Pera caddesinin arka sokaklarında nefes nefese koşturmuştum. Beni bu şehirde bir başıma bırakıp limana ya da gara gitmediğinden emin olunca, ne yapmaya çalıştığına duyduğum merakla, görünmeden onu Galatasaray’daki bir binanın üçüncü katındaki dişçi muayenehanesine kadar takip ettim. O içeri girdikten sonra bir üst kata çıkıp, merdiven parmaklıkları arasından, Mustafa’nın içeride ne yaptığını merak ederek, dışarıya çıkacağı zamanı sabırla ve sıkıntıyla bekledim. Uzun süre beklememe rağmen kapı açılmadı. Kapı zilinin çaldığını duyunca eğilip baktım. Orta yaşlarda bir kadın duruyordu kapıda. Üst katlardan aşağı birinin inmekte olduğunu duyunca oturduğum merdiven basamağından kalkıp cebimden bir sigara çıkardım. Ağzıma yerleştirip, acele etmeden ceplerimde kibrit ararken, dişçinin kapısı açıldı. Bu sırada üst kattan inen yaşlı bir adam benimle ilgilenmeden yavaş adımlarla yanımdan geçip, alt katlara inip nihayetinde binadan çıkıp gitti.</span></p>

    <p class="Normal para-style-override-3"><span class="char-style-override-7">Aşağıda, muayenehanenin kapısını açan, benim yüzünü göremediğim adam, “Yine mi sen,” diye bağırdı. Sonra yanımdan geçip aşağı inen adamı fark etmiş olacak ki sesini yumuşattı, “Ne istiyorsun?”</span></p>

    <p class="Normal para-style-override-3"><span class="char-style-override-7">“Son açtığın mahkemeyi kazandığını biliyorum, hakkım olan parayı almaya geldim!” diye bağırdı kadın kapıyı</span> <span class="char-style-override-7">açan adama.</span></p>

    <p class="Normal para-style-override-3"><span class="char-style-override-7">Eğilip baktım, kapıdaki adam merdivenlerden inene tebessüm edip başıyla selamladıktan sonra, aşağı kata vardığından emin olana kadar kadına bir şey söylemeyip sessiz kaldı.</span></p>

    <p class="Normal para-style-override-3"><span class="char-style-override-7">“Hakkım olan parayı istiyorum anladın mı?” dedi kadın tekrar.</span></p>

    <p class="Normal para-style-override-3"><span class="char-style-override-7">Adam içeri ses gitmesin diye kilidin dilini zıvanaya geçirmemeye dikkat ederek, aralık kapıyı kendine doğru çektikten sonra, sinirle kadını merdivenlere doğru ittirdi.</span></p>

    <p class="Normal para-style-override-3"><span class="char-style-override-7">“Bir daha gelirsen gebertirim seni!’ dedi kısık, fakat öfkeli bir sesle, “Polis çağırır, nezarete attırırım! Hatta tımarhaneye tıktırırım seni. Siktir git başımdan.”</span></p>

    <p class="Normal para-style-override-3"><span class="char-style-override-7">Kadın aşağı yuvarlanmamak için elleriyle duvara tutundu.</span></p>

    <p class="Normal para-style-override-3"><span class="char-style-override-7">“Karşındaki insanın bir prenses olduğunu unutma,” diye bağırdı kadın duvara tutunup düşmekten son anda kurtularak, “Hareketlerine dikkat et!”</span></p>

    <p class="Normal para-style-override-3"><span class="char-style-override-7">“Prensesmiş!” dedi adam, muayenehanenin kapısından girerken kadına tiksinerek baktıktan sonra.</span></p>

    <p class="Normal para-style-override-3"><span class="char-style-override-7">Kapı kapanınca kafamı parmaklıkların arasından çekip oturduğum basamakta bir yandan sigaramı içerken, bir yandan da Prens Mustafa ile prenses olduğunu söyleyen aşağıdaki kadının yollarının kesiştiği, bu sıradan dişçi muayenehanesinin sırrını çözmeye çalıştım. Ciğerime son bir nefes çektikten sonra, sigaramın izmaritini ayakkabımın altında ezerken, eğilip aşağıya tekrar baktım. Kadın hâlâ oradaydı. Basamağa çömelmiş, arada bir titreyerek ağlıyordu.</span></p>

    <p class="Normal para-style-override-3"><span class="char-style-override-7">“Şişttt!” diye seslendim.</span></p>

    <p class="Normal para-style-override-3"><span class="char-style-override-7">Ellerinin tersiyle gözlerindeki yaşları silip, sesin nereden geldiğini anlamak için etrafına bakında.</span></p>

    <p class="Normal para-style-override-3"><span class="char-style-override-7">“Buradayım,” dedim, “Yukarıya bak!”</span></p>

    <p class="Normal para-style-override-3"><span class="char-style-override-7">Başını kaldırdı, beni görünce “Ne istiyorsun?” der gibi baktı.</span></p>

    <p class="Normal para-style-override-3"><span class="char-style-override-7">Parmaklıkların arasından sarkıttığım elimle yukarıya gelmesini işaret ettim. Umursamaz davranınca tekrar seslenip ısrar ettim.</span></p>

    <p class="Normal para-style-override-3"><span class="char-style-override-7">Taştan bir kalbi bile yumuşatacak cümleyi tatlı dilimle seslendirerek, “Bir prensese, daha da önemlisi bir kadına el kaldıranların canına okumak için buradayım,” dedim. Sanki biraz önce ona hakaret eden adamı gebertinceye kadar dövmüşüm de bana teşekkür etmek istiyormuş gibi, yerinden kalkıp merdivenleri usul usul çıkarak yanıma geldi. Aslında içimde ona karşı küçücük bir acıma duygusu dahi yoktu. Belki de “Mustafa’nın burada ne işi var, bu kadın kim?” sorularına aradığım cevaplar kafamı o kadar çok meşgul ediyordu ki, içimde bir yerlerde var olduğuna inandığım o insani duyguyu ister istemez bastırıyordu.</span></p>

    <p class="Normal para-style-override-3"><span class="char-style-override-7">Gelip iki basamak uzağımda, tam karşımda durdu. Güzel bir kadındı. Omuzlarına kadar inen siyah dalgalı saçları vardı. Teni esmerdi. Ağlamaktan kızarmış siyah kocaman gözleriyle bana cevaplamamı istediği binlerce soru sorarak bakıyordu. Basamağa çömelip otururken onun da oturmasını işaret ettim. Sigara paketini çıkarıp tuttum. Önce eliyle istemediğini işaret etti, ama sonra uzanıp paketten bir tane aldı.</span></p>

    <p class="Normal para-style-override-3"><span class="char-style-override-7">“Kim o adam?” diye sordum sigarasını yakarken.</span></p>

    <p class="Normal para-style-override-3"><span class="char-style-override-7">“Sami,” dedi ve ilk nefesi çektikten sonra öksürmeye başladı, “Sami Günzberg, dişçi.”</span></p>

    <p class="Normal para-style-override-3"><span class="char-style-override-7">Yedi göbek evvelinden başlayıp, Sami’nin kim olduğunu anlatması için hiçbir şey demeden yüzüne bakıp, sabırla ve sessizce beklemeye başladım. Fakat o, gözleri aşağıdaki basamaklardan birinin üzerindeki tek bir toz zerresine takılı, düşünceli, arada bir öksürerek, dumanını içine çekmediği sigarasını içmeye devam etti.</span></p>

    <p class="Normal para-style-override-3"><span class="char-style-override-7">“İsmim Jean,” dedim, sağ elimi ona uzatıp bekledim. Önce elime sonra yüzüme baktı, fakat uzanıp elimi sıkmadı.</span></p>

    <p class="Normal para-style-override-3"><span class="char-style-override-7">Onu konuşturmak için hoşuna gidecek kelimeler bulmak benim için iş değildi. Fakat kelimelerle yere göğe sığdıramadığım bu kadının bana yararı olmayacağı düşüncesi susmama neden oluyordu. Ona iki defa “Prenses’im!” diye hitap etmem, Sami’nin ve onun kim olduklarını, Mustafa’nın o muayenehanede ne yapmakta olduğunu öğrenmemi sağlamıştı.</span></p>

    <p class="Normal para-style-override-3"><span class="char-style-override-7"> </span></p>

    <p class="Normal para-style-override-3"><span class="char-style-override-7">Karşımda tabağında yarısı kalmış balığın kılçıklarını ayıklamak ve arada bir şarabını yudumlamakla meşgul olan Mustafa’nın, bugün öğleden sonra kendisini takip ettiğimden haberi yoktu. Osmanlı Hanedanı’nın yurtdışında sürgün yaşayan mirasçılarından aldığı vekâletnamelerle, eski padişahların mallarını, paralarını ve petrol kuyularını geri alabilmek için Türkiye Cumhuriyeti Devleti’ne davalar açan, asıl mesleği dişçilik olan Sami Günzberg’in muayenehanesine giderken onu takip ettiğimden, Prenses Ünzile’nin bana her şeyi baştan sona anlattığından haberi yoktu Mustafa’nın.</span></p>

    <p class="Normal para-style-override-3"><span class="char-style-override-7">Galatasaray’daki hanın üçüncü ve dördüncü katları arasındaki soğuk merdivenlerde, Prenses Ünzile’nin bana anlattığına göre; sürgün sonrasında İstanbul’da kalan kadınefendiler, kocalarının el konmuş olan mallarını geri alabilmek için Sami Günzberg’e vekâletname vermişler. Prenses Ünzile bir süre Kahire’nin ve Ankara’nın en ucuz pansiyonlarında yaşadıktan sonra geldiği İstanbul’da kadınefendilerden Demirayzade Meliha ve Melâhat Hanım Sultanlar’ın evine hizmetçi olarak girdiğinde bu durumu öğrenmiş. Kadınefendilerin vekâlet verme işinden haberdar olan Prenses Ünzile, Meliha ve Melâhat Sultanlar’a kendisinin de Osmanlı Hanedanı’na mensup bir prenses olduğunu, annesinin Mukaddes Hanım, babasının da Sultan Hamit olduğunu söyleyince, Sultanlar onun deli olduğuna karar verip hemen o an yaptığı temizlik işini öylece bıraktırıp evlerinden kovmuşlar.</span></p>

    <p class="Normal para-style-override-3"><span class="char-style-override-7">“Amacım, onların mirasından pay almak filan değildi,” demişti Ünzile, “Beni ailelerinden biri olarak görmelerini, beni kabul etmelerini istedim. İsterlerse nüfus müdürlüğüne gidip Mukaddes Abidin isimli kadının şeceresini öğrenmelerinin mümkün olduğunu söyledim, fakat beni dinlemek yerine kapıyı gösterdiler, hatta gitmezsem beni akıl hastanesine kapattıracaklarını söyleyip hakaret ettiler.”</span></p>

    <p class="Normal para-style-override-3"><span class="char-style-override-7">Sami Günzberg, Prenses Ünzile’yi muayenehanesine gittiği ilk gün güler yüzle karşılamış, hanedana mensup olduğunu öğrenince ikramda bulunmuş, ilgilenmiş, fakat elinde Osmanoğulları’na mensup olduğunu gösteren hiçbir belge olmadığını anlayınca, kibarca gitmesini istemiş. Sonraki gelişlerinde ise daha da kabalaşmış, küfretmiş.</span></p>

    <p class="Normal para-style-override-3"><span class="char-style-override-7">Kadın daha da anlatacaktı fakat muayenehanenin kapısının açıldığını duyunca elimle dizine dokunup onu susturdum. Eğilip tırabzanın parmaklıkları arasından baktım. Mustafa dışarıda, dişçi Sami kapıya dayanmış, bir daha ne zaman görüşeceklerini kararlaştırıyorlardı. Sami biraz önce Ünzile’yi kovarken takındığı tavrın aksine, kurt tüccarlar gibi, Mustafa’nın söylediklerini tebessüm ederek başıyla onaylıyordu. “Tabii efendim,” diyordu Sami, “peki efendi, hay hay nasıl isterseniz. Her şey tam sizin istediğiniz gibi, çok güzel olacak, mis olacak mis.”</span></p>

    <p class="Normal para-style-override-3"><span class="char-style-override-7">“Birkaç eksik dışında hepsi tamam,” diyordu Mustafa da. Sami bunların pek önemli olmadığını söyleyip kendisinin de tamamlayabileceğini, tabii ki paranın tamamını da vereceğini sözlerine ekledi sonra. Mustafa’nın pek vakti yokmuş, daha fazla kalmayı düşünmüyormuş İstanbul’da.</span></p>

    <p class="Normal para-style-override-3"><span class="char-style-override-7">Ben daha öncekileri değil de bunları Mustafa’nın ağzından işitince birdenbire irkildim. “Vay vay vay Mustafa’ya bak sen,” diye geçirdim içimden. “Bana ne oyunlar oynuyorsun sen Mustafa?” diye sordum ona. Ona değil de hayalimdeki yansımasına. ‘Tamam, peki,’ diye aklımdan geçirip boynumu büktüm, ‘bana oyun oynamıyorsun, o zaman bana neden yer vermiyorsun başkalarına oynadığın oyunda? Beraber çıkmadık mı yola? Şu anda sende var olduğunu sandığın cesaretin yarısını benden almıyor musun? Prens Abdülkerim’in ölüm haberini okuyunca gelip benden teselli ummadın mı? Peki, Mustafa, peki sevgili arkadaşım, sen böyle tatlı tatlı şarabını içmeye devam et, ama sanma ki ben Konstantinopolis’e haybeye geldim. Bil ki senin saman altından yürüttüğün suların hepsinden haberim var benim. Sami Günzberg’in kim olduğunu da senden çok daha iyi biliyorum. Sırf o düzenbaza inanıp tuzağına düşmeyesin diye, Muttalip’in karşısında yüzünün kızarmasına aldırmadan, oynadığın oyunu bir bir ortaya dökerim. Her şeyi şu an anlatırım valla, bu yemek masasında her bir şeyleri sayıp dökerim orta yere. O andan itibaren sadece utanmakla kalmazsın; Muttalip bu şehirdeki efendilerine senin asıl niyetini ispiyonlayınca, sana bel bağlayan insanlara öyle bir hesap vermek zorunda kalırsın ki, cezan, etinle kemiklerinin bir daha bir araya gelmemecesine birbirlerinden ayrılıp un ufak edildikten sonra şehrin dört bir yanına zerreler halinde dağıtılması olur. Vay be Mustafa’ya bak sen! Arkadaş deyip ta Parislerden peşine takılıp geldik. Ne oldu Mustafa hani doğu hazinelerini birlikte sırtlayıp yeni hayatın kapısından birlikte adımlayacaktık, ne oldu şimdi, ne oldu da yollarımız birdenbire ayrılıp biz bu hallere düştük. Madem bunları yapacaktın o zaman ne diye beni yerimden yurdumdan edip, hazinelerden definelerden bahsedip işimi gücümü bıraktırdın? Hani uçan halılara binip dönecektim Paris’e?</span></p>

    <p class="Normal para-style-override-3"><span class="char-style-override-7">Ünzile’ye, yanından ayrılırken, gitmek zorunda olduğumu söylerken, Pera Palas Oteli’nde kaldığımı, beni isterse orada bulabileceğini söylemek için Sami’nin kapıyı kapatmasını, Mustafa’nın da alt katlara inmesini bekledim. Ünzile’nin yanından ayrılıp otele geri döndüğünü tahmin ettiğim Mustafa’yı takip etmek için merdivenleri yarıladığımda, Sami’nin ceketini giyip telaşla muayenehaneden çıktığını gördüm. Ben ne yapacağımı bilemeyerek paniklerken Sami benim varlığımın bile farkına varmadan merdiven basamaklarını ikişer üçer atlayarak yanımdan geçip, hanın dış kapısına doğru koşturdu. Ben de hemen onun peşi sıra adımlarımı sıklaştırıp yürüdüm. Kapıdan çıkıp gittiği yöne baktım. Önce onu, daha sonra kalabalık caddede Pera Palas’a doğru yürüyen Mustafa’yı gördüm. Peşleri sıra mağazaların camekânlarına bakan kadınlı erkekli kalabalığın arasında gizlene gizlene yoluma devam ettim.</span></p>

    <p class="Normal para-style-override-3"><span class="char-style-override-7">Önce Sami’nin aklına bir şey gelmiş de onu söylemek için ya da muayenehanede unuttuğu bir eşyasını Mustafa’ya vermek için peşinden koştuğunu sandım. Fakat köşe başlarında aynı benim yaptığım gibi arada bir gizlenip bekledikten sonra adımlarını sıklaştırmasından, Mustafa’yı basbayağı gizli gizli takip ettiğini anladım.</span></p>

    <p class="Normal para-style-override-3"><span class="char-style-override-7">Muttalip balık yağıyla kirlenen parmaklarını yıkamak için lavaboya gidince, ben de bardağımdaki son yudum şarabı bir dikişte bitirdikten sonra, uzanıp masanın üzerindeki paketten bir sigara alıp yaktım ve sandalyemi geri ittirip, masaya tutunarak yavaşça ayağa kalktım.</span></p>

    <p class="Normal para-style-override-3"><span class="char-style-override-7">“Biraz hava alacağım,” diye açıklama gereği duydum, Mustafa’nın bana şarabın etkisiyle baygınlaşmış gözleriyle merakla baktığını görünce.</span></p>

    <p class="Normal para-style-override-3"><span class="char-style-override-7">Masalara, sandalyelere, müşterilere ve garsonlara çarpmamaya dikkat ederek yalpalaya yalpalaya kapıya doğru yürüyüp Grad Rue de Pera Caddesi’ne çıktım.</span></p>

    <p class="Normal para-style-override-3"><span class="char-style-override-7">Bütün mağazalar kepenklerini indirip vitrin ışıklarını söndürünce Taksim ve Galata arasında kıvrıla kıvrıla uzayıp giden cadde biraz daha karanlığa gömülmüştü. İki uzak ucunda da kıpırdayıp duran birkaç insan silueti dışında cadde üzerinde neredeyse kimse yoktu. Taksim yönünden caddenin görülebilen en uzak yerinden bir otomobilin farları göründü ve usul usul gelip Galatasaray tarafına doğru geçip gitti.</span></p>

    <p class="Normal para-style-override-3"><span class="char-style-override-7">Şimdi sigaramı bitirir bitirmez içeriye girip her şeyin hesabını, benden gizli çevirdiği dolapların hesabını Mustafa’dan soracağım. Şu an o kadar sarhoş ki her şeyi bir bir itiraf edecek bana. Özür diledikten sonra yaptıklarından dolayı onu affetmemi isteyecek, elini omzuma atıp yalvaracak bana. Fakat öyle uluorta hesap soramam Mustafa’dan, hele Muttalip’in yanında hiç yapamam böyle bir şey. Onun yanında forsunu bozarsam olmaz yani. “Halife efendiyle bizim konuşmamız gereken bazı konular var. Sen git başka bir masada birkaç bardak daha şerbet içip bizi bekle,” derim Muttalip’e yanlarına gidip daha yerime oturmadan. Mustafa da benim bu isteğim karşısında nasıl titrer kim bilir? Kafasını kaldırıp böyle merakla bakar yüzüme. Hemen o an o saniye ayılıverir, ne sarhoşluk kalır üzerinde ne de başka bir şey. Ya işte böyle ayıltırım adamı ben Mustafa! Sen benden gizli gizli işler çevirmeye kalkıştın öyle mi? Sen beni ne sandın, yutturabileceğini mi sandın o numaraları bana? Ne zaman gidiyorsun buradan Mustafa? Belki tren biletin bile hazırdır, belki ceketinin cebindedir. Kıpırdama deyip, elimi sokarım ceketinin iç cebine ve çıkarırım tren biletini. “Bu ne Mustafa?” diye sorarım ona, “Cevap ver bana, bu ne?” Nasıl utanır kim bilir böyle bir şey yaparsam. Belki para bile vermiştir Dişçi Sami buna. Belki yeterli görmüştür o kadar parayı. Bileti çıkarmak için elimi soktuğum zaman belki bir tomar da para düşer masanın üzerine. Belki bütün hisselerini, haklarını filan bir kâğıt imzalayıp, her şeyini devretmiştir Sami’ye. Hani sen padişah olunca beni de sadrazam yapacaktın Mustafa, hani ben başbakan olacaktım bu ülkeye, ya öyle Eyfel Kulesi’ne karşı şarap şişesini kafana dikerken bol keseden atıp, herkese unvan dağıtıyordun değil mi? Hani ne oldu şimdi? Cevap ver ulan bana, kaldır kafanı, kaldır yüzüme bak. Her şeyi bir bir anlatacaksın bana tamam mı? Nedir bu numaralar böyle, ne dolaplar çeviriyorsun, konuş hadi konuş! Mustafa her şeyi bir bir anlatınca, ben de Prenses Ünzile’den, dişçi Sami’nin nasıl bir dolandırıcı olduğundan bahsedeceğim ona. Fakat bana her şeyi anlatıp özür dilediği halde ben yine delirip, sinirlenirim. Yakasına yapışıp “Mustafa,” derim “hatırlıyor musun biz neden geldik buraya?” Garsonlar gelip bizi ayırırken Muttalip halimize bakarak içkinin ne kadar fena bir şey olduğunu bir kez daha gözleriyle görüp içmediği için Allah’a şükreder. Mustafa ağlaya ağlaya sandalyesine çökerken, muayenehanede ne aradığını, Sami’yle ne konuştuklarını bana yeni baştan bir kez daha anlatır. Önce yüz vermem, “Yazıklar olsun sana Mustafa; üç beş kuruş için mi çektik biz bunca eziyeti,” derim, öyle çok kızarım ki yüzüne tüküreceğimi sanır. “Haybeye mi teptik bunca yolu?”</span></p>

    <p class="Normal para-style-override-3"><span class="char-style-override-7">Restoranın penceresinden içeriye bakarken, ‘Konuş ulan,’ diye geçirdim içimden üç beş kuruş çerez parası için mi girdik bu kadar zahmete, onun için mi teptik onca yolu?’ Fakat o kadar bakınmama rağmen Mustafa’yı göremedim. Mustafa yoktu yerinde. Muttalip tek başına masada oturuyordu. Parmaklarımın arasındaki sigara izmaritini caddenin ortasındaki rayların üzerine fırlatıp restoranın kapısından içeriye girdim. Gidip Muttalip’in yanına oturdum. Başını kaldırıp yüzüme baktı. Titriyordu, üstelik terlemişti, yüzü kıpkırmızıydı.</span></p>

    <p class="Normal para-style-override-3"><span class="char-style-override-7">“Onu götürdüler,” diye kekeledi, “Polisler gelip kimlik kontrolü yaptı. Daha doğrusu sadece onun kimliğine baktılar. Böyle tepesinde dikilip, kimliğini çıkarmasını beklediler ve sonra kollarından tutup, alıp götürdüler. Tuvaletin kapısından gördüm. Korkumdan çıkamadım, saklandım.”</span></p>

    <p class="Normal para-style-override-3"><span class="char-style-override-7">“Hesabı ödedin mi?” diye sordum.</span></p>

    <p class="Normal para-style-override-3"><span class="char-style-override-7">Yüzüme bakmadan titrer gibi başını salladı.</span></p>

    <p class="Normal para-style-override-3"><span class="char-style-override-7">“İyi o zaman,” dedim, “ Hadi otele dönelim.”</span></p>

    <p class="Normal para-style-override-3"><span class="bold char-style-override-1" xml:lang="tr-TR"> </span></p>

    <p class="Normal para-style-override-3"><span class="italik char-style-override-1" xml:lang="tr-TR"> </span></p>

    <p class="Normal para-style-override-6"><span class="italik char-style-override-1" xml:lang="tr-TR">Samsonhane’dekiler Abdi Çelebi’yi yakalayıp</span></p>

    <p class="Normal para-style-override-6"><span class="italik char-style-override-1" xml:lang="tr-TR">Balyoz’a götürürler. Çelebi’yi üç gün hapsederler,</span></p>

    <p class="Normal para-style-override-6"><span class="italik char-style-override-1" xml:lang="tr-TR">sonra da bir fıçıya koyup denize atarlar.</span></p>

    <p class="Normal para-style-override-6"><span class="italik char-style-override-1" xml:lang="tr-TR">Fıçı çürür, kurtlar yer ve parça parça</span></p>

    <p class="Normal para-style-override-6"><span class="italik char-style-override-1" xml:lang="tr-TR">ayrılmaya başlar. O sırada fıçıyla Lapseki</span></p>

    <p class="Normal para-style-override-6"><span class="italik char-style-override-1" xml:lang="tr-TR">civarına gelmiş olduğunu görür. Kilidi açıp</span></p>

    <p class="Normal para-style-override-6"><span class="italik char-style-override-1" xml:lang="tr-TR">onu kurtarırlar.</span></p>

    <p class="Normal para-style-override-6"><span class="italik char-style-override-1" xml:lang="tr-TR"> </span></p>

    <p class="Normal para-style-override-6"><span class="italik char-style-override-1" xml:lang="tr-TR">Fıçı Abdullah Ağa/Meddah Şekerci Salih Efendi</span></p>

    <p class="Basic-Paragraph para-style-override-1" xml:lang="en-US"><span class="bold char-style-override-1" xml:lang="tr-TR"> </span></p>
  </div>
</body>
</html>