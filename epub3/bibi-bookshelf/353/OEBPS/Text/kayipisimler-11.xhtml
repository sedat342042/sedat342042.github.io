<html xmlns="http://www.w3.org/1999/xhtml">
<head>
  <title>kayipisimler-11</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-8"><span class="bold char-style-override-6" xml:lang="tr-TR">7 Saniyede uydurduğum bin yalan</span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Ben, “Kader, ne yaparsın!” dedikten sonra, kulpundan tutup kapıyı Necip’in üzerine çekerken, o Zülüf Ağa’nın alnında göremediği, fakat varlığından adı gibi emin olduğu yazıdaki, ucu kıvrık bir harfin kesinlikle yılana işaret ettiği konusunda saçma sapan bir şeyler mırıldanmaya devam ediyordu.</span></p>

    <p class="Normal para-style-override-3"><span class="char-style-override-7">Kilidin dili zıvanaya oturunca çıkardığı ses sanki Necip’in cümlesine noktayı koyarken, benim de beynimde bir şimşeğin çakmasına neden oldu. “Bıçak!” diye mırıldandım kendi kendime. Onu bıraktığım çanaklığın alt gözünün iyi bir seçim olup olmadığı konusunda bir süre öylece kararsız kaldım. Şu an Necip’in mutfağa girdiğini ve hemen kolayca gördüğü bıçağı alıp kuşağına soktuğunu düşünüp ürperdim.</span></p>

    <p class="Normal para-style-override-3"><span class="char-style-override-7">Dolabın arkasından, tozun toprağın içinden çıkarıp sanki Necip’e, “Benim belimde bir tane var, al bunu da sana bırakıyorum. Yanında bulunsun. Ben gözlerini oyup, kolunu bacağını budarken ve karnını deşmek için benim elimdekini sana savurup sallarken kendini savunursun. Belki hiç fırsat vermeden çökersin gırtlağıma!” dercesine o bıçağı götürüp en görünecek yere kendi ellerimle bırakmıştım.</span></p>

    <p class="Normal para-style-override-3"><span class="char-style-override-7">Kapının kulpundan elimi çektikten sonra, eve geri mi döneyim, yoksa yoluma devam mı edeyim, diye kararsız beklerken; bakan fakat gördüklerinin ne olduğunu anlamayan gözlerimin yardımına kulaklarım yetişti. Çıngırağını çın çın sallamayı yeterli görmeyip var gücüyle bağıran demirhindi satıcısı, sokağın başından bana doğru geldiğini fark edince, eve geri dönme bahanesini bulduğumu hissedip el edip yanıma çağırdım onu.</span></p>

    <p class="Normal para-style-override-3"><span class="char-style-override-7">Sırtında taşıdığı ağır şerbet güğümünden şikâyetsiz, gülümseyen yüzüyle yaklaştı bana doğru. Elindeki çıngırağı kuşağına soktuktan sonra eğilip ölçekli kâsesini köpürte köpürte doldurdu. Şerbetin kırmızı rengini görünce birden hatırlamış gibi, kâseyi bana uzatırken malını methetmekten geri durmadı;</span></p>

    <p class="Normal para-style-override-3"><span class="char-style-override-7">“Valla buz gibi beyim. Şerbet değil, bildiğin halis bal mübarek!”</span></p>

    <p class="Normal para-style-override-3"><span class="char-style-override-7">Kâseyi elinden alıp “Bekle burada, şimdi geliyorum,” diye tembihledikten sonra, bulduğum bir kase bahaneyi dökmemeye dikkat ederek yürüyüp anahtarla evimin kapısını açtım. Mutfağa girip, daha şerbeti boşaltacak bir kap aramadan hemen doğruca çanaklığa yürüdüm. Gözlerimle çanaklığın alt rafına baktım fakat bıçak bıraktığım yerde yoktu. “Yok!” diye mırıldandım, “Bıçak bıraktığım yerde değil.” Hızla nefes alıp verirken kalbim küt küt çarpmaya başladı. Sanki şu an bir bıçağın parlak ve keskin yüzünün ışıl ışıl parıltısı enseme yansıyor, yansıdığı yer sıcaktan ateş gibi yanarken bakışlarım mutfağın dört bir yanında süratle gezmeye devam ediyordu. Yerde bir elma koçanı vardı. Taze yendiği, daha kararmaya vakit bulamamış diş izlerinden belliydi. İçinde yemek artıklarının olduğu tabak ve çanakların yanında elma kabuklarını gördüm sonra. Yerdeki koçan yenmeden önce soyulmuş. Şerbet kâsesini tel dolabın üzerine bırakıp elma kabuklarına doğru yürürken, Necip’in hayali, “Boşuna arama,” diyor sırıtıp, benimle alay ederek, “Bıçak bende. Çoktan kuşağıma soktum bile onu. Aldığımı anla diye soyduğum elmanın kabuklarını da işte buraya delil olarak bıraktım!”</span></p>

    <p class="Normal para-style-override-3"><span class="char-style-override-7">Kırmızı renkli, serin kabukları dokunup parmaklarımla yoklarken, hemen kenardaki tabakların arasında aradığımı bulunca, Necip’in biraz önce sırıtan yüzü önce somurttu; sonra da dargın, küskün bir hal alıp gözümün önünden tamamen kaybolup gitti.</span></p>

    <p class="Normal para-style-override-3"><span class="char-style-override-7">Bıçağı bulduğum yerden alıp, tekrar eski yerine; çanaklığın alt gözüne bırakacağım sırada vazgeçtim. Belimdekini çıkarıp, diğeriyle yan yana getirip ölçtüm. İkisini de iki ayrı elimde tutup ağırlıklarını tarttım. Necip’in elma soyduğunu kuşağıma yerleştirip, diğerini çanaklığın alt gözüne bıraktım. Şerbeti çanaklıktan aldığım bir kâseye boşalttıktan sonra, üzerinden birkaç yudum içip mutfağın kapısına doğru yürüdüm. Etrafı kolaçan edip Necip’in hangi deliğe girdiğini anlamak için etrafı dinledim.</span></p>

    <p class="Normal para-style-override-3"><span class="char-style-override-7">Sinirimi bozan sessizliği takip edip, tahta merdivenin basamaklarını gıcırdatmamaya dikkat ederek yavaş yavaş adımladım.</span></p>

    <p class="Normal para-style-override-3"><span class="char-style-override-7">Korkulukların arasından üst katın manzarasını görebilecek kadar yolu yarıladığımda sessizliğin nedenini anladım. Necip sırtı bana dönük, pencerenin kenarındaki sekiye oturmuş, hareketsiz, pencere kafesinin arkasından sokağa bakıyordu.</span></p>

    <p class="Normal para-style-override-3"><span class="char-style-override-7">Geldiğimi duymamıştı. Geri dönüp aşağı kata inmeyi düşündüm, fakat inerken ses çıkarıp varlığımdan haberdar olur diye vazgeçtim. Önümdeki basamakları, biraz önceki sessizliğin aksine elimden geldiğince gıcırdatarak ve inleterek çıktım.</span></p>

    <p class="Normal para-style-override-3"><span class="char-style-override-7">Gürültüye nasıl tepki vereceğini merak ederek, gözümü ondan ayırmadan basamakları çıkarken, varlığımı belli etme gayreti sonrasında şerbetin köpüğü yere döküldü. Yapışkan sıvının elime değmesinden irkilip, toparlanmak için kâseye baktığım için Necip’in kafasını benden tarafa çevirişini göremedim. Kâseyi diğerine alıp, ıslanan elimi yere sallayıp temizlerken, o çoktan oturduğu sekiden kalkmıştı.</span></p>

    <p class="Normal para-style-override-3"><span class="char-style-override-7">“Demirhindi şerbeti aldım,” dedim, kâseyi ona uzatırken, “Al iç.”</span></p>

    <p class="Normal para-style-override-3"><span class="char-style-override-7">O tekrar sekinin kenarına ilişip kâseyi kafasına dikerken, ben de biraz önce onun oturmakta olduğu yere dizimle yaslanıp, kafesin parmaklıkları arasından sokağa baktım. Demirhindi satıcısı aşağıdaydı. Kafamı Necip’ten tarafa çevirip, umursamaz şerbet içişine, her yudumda inip kalkan gırtlağına bakarak, “Demek sen beni seyrediyordun buradan!” dedim içimden.</span></p>

    <p class="Normal para-style-override-3"><span class="char-style-override-7">Fakat sonra evden çıktığım andan itibaren geçen zamanı hesapladım. Benim eve geri dönme veya yoluma devam etme kararsızlığı içinde, şerbetçiyi çağırdığım, gelmesini ve şerbeti doldurmasını beklediğim süre zarfında, mutfakta bıraktığı izlerden anladığım kadarıyla Necip elma soymak, hatta yemekle meşguldü. Yani o daha buraya çıkıp sekiye oturmadan, ben çoktan elimde şerbet kâsesiyle evin dış kapısından içeri girmiştim.</span></p>

    <p class="Normal para-style-override-3"><span class="char-style-override-7">Sekiden doğrulurken onun şerbetin yansımasında kendi suratını seyredip, çocuk gibi oynadığını gördüm.</span></p>

    <p class="Normal para-style-override-3"><span class="char-style-override-7">“Kalanını da Mukaddes’e götür,” dedim merdivenlere doğru yürürken.</span></p>

    <p class="Normal para-style-override-3"><span class="char-style-override-7">O, Mukaddes’in ve Ünzile’nin bulunduğu odanın kapısını açarken ben son basamağı da adımlayıp alt katın zeminine basınca, üst kattan gelecek sesleri dinlemek için biraz daha bekleyecektim; fakat şerbetçinin kâsesi aklıma geldi. Koşup mutfaktan kâseyi aldım ve kapıyı açıp evden çıktım.</span></p>

    <p class="Normal para-style-override-3"><span class="char-style-override-7">Birkaç müşteriyle birlikte kâseyi getirmemi bekleyen demirhindi satıcısına emanetini teslim ettim. Borcumun ne kadar olduğunu sormadan, setremin koltuk altındaki cebinden çıkardığım fazlasıyla bozukluk mecidiyeleri bir setrenin koltuk altında ilk defa cep gördüğü için, şaşkın şaşkın bakan demirhindi satıcısının eline tutuşturup helalleşirken, “Sultan hazretlerinin hediyesi, bana verdiğinde böyleydi,” dedim. Bu sözümden sonra adamın şaşkınlığının daha da arttığını görünce, bunun üzerine dil döküp, hikâyeyi dallandırıp budaklandırmanın faydasız olduğunu anladım.</span></p>

    <p class="Normal para-style-override-3"><span class="char-style-override-7">Her aklıma gelişinde niye bir kedi ismi vermişler diye merak edip, ardından da her zamanki küfrü sallayarak evimin bulunduğu Tekir Sokağı’nı arkamda bıraktım ve Cadde-i Kebir’deki günah evlerinde benimle oynaşacak ılık tenli, sürmeli gözlü, tombul yosmalarına, tiyatroların loca kovuklarında kulaklarını açıp gün yüzü görmemiş hikâyelerimi anlatmamı bekleyecek, mutlu insan yığınlarına bir an önce kavuşmak için, Hamalbaşı Caddesi’nden yukarı doğru yürüdüm.</span></p>

    <p class="Normal para-style-override-3"><span class="char-style-override-7">Tahmin ettiğiniz gibi bir derdim var benim; kulak verin de dinleyin. Başkalarının hakkımda uydurdukları gibi değil, en yeteneksiz halimle anlatsam ve evet artık sizin de tahmin ettiğiniz gibi komik bir tarafı olmasa da bu hikâyenin en doğrusunu sadece benden dinleyebilirsiniz.</span></p>

    <p class="Normal para-style-override-3"><span class="char-style-override-7">Hayır, hâlâ verem olmadım, fakat böyle dertlenmeye devam edersem biliyorum, bir gün benim de yakama yapışacak o amansız hastalık. Kaldırım civeleği, şıkırdım civan sevgililerine yazdıkları methiyeleri, salaş kahve köşelerinde okuyup derman arayan oğlancı şairler ve sıcak hamam külhanlarından sıkılıp körpe hemcinslerinin penbe yanağına ve ılık topuklarına yüz süren kabadayılar gibi, kasıklarımda ve daha başka mahrem yerlerimde yaralar da çıkmadı.</span></p>

    <p class="Normal para-style-override-3"><span class="char-style-override-7">Şu kadarını söyleyeyim de tahmin edin, bir zamanlar yarım ağızla, için için gülerek, zerre kadar bir şey hissetmeden anlatıp sırtlarından para kazandığım aşk hikâyelerinin bedbaht kahramanları günlerdir benden öç alıyorlar.</span></p>

    <p class="Normal para-style-override-3"><span class="char-style-override-7">Genç ve güzel bayanlar, yakışıklı kibar beyler; ağzımdan çıkacak bir tek kelimeyi dahi kaçırmadan dikkatlice dinleyin ki, esaslı bir aşk hikâyesi nasıl olurmuş öğrenin. Siz kim bilir nerelerde, nelerle meşgulken, benim tüm zamanım bu hüzünlü hikâyeyi günbegün yaşamakla, hadi size yalan söyleyecek değilim, uydurmakla geçiyordu.</span></p>

    <p class="Normal para-style-override-3"><span class="char-style-override-7">Bir vakittir hayatı bana zehir eden ve artık tez zaman</span><span class="char-style-override-7">da başımdan defolup gitmesini istediğim bu kötü olaylar emin olun ki her anlattığımda kulak kesildiğiniz öbür eğlenceli masallarım kadar güzel. İnanın bu benim hikâyem de Mağrip şehirlerinde rastladığım, yıllarca hikâye anlata anlata Alaattin gibi ünlenmiş ve lambadan çıkan cin gibi bir maharete sahip olmuş, mesleğinde en az Şehrazat kadar ehil olmuş bunak masalcılardan, meddahlardan ve kıssahan üstatlarından üç otuz paraya dinleyip apartarak hafızama yazdığım ve getirip Osmanlı’nın başkentinde sizlere ateş pahasına aktardığım hikâyeler kadar dinlemeye değer olduğunu bir kez daha söylememe bilmem gerek var mı?</span></p>

    <p class="Normal para-style-override-3"><span class="char-style-override-7">Ben ki, böğrüme bıçağını dayayan Onikiler Çetesi’nin en zalim kabadayısını bile hemen oracıkta anlattığım iki kıssayla hüngür hüngür ağlatmakla kalmamış, üstelik bir de ayaklarıma kapandırıp af diletmiştim. Bu şehrin, diliyle saniyede bin yalan uyduran en sevimli, en gaddar ve en düzenbaz adamı bendim, ama biliyor musunuz dilsiz güzel bir kadın, beni bedenimle ve ruhumla yerle bir etmişti. Anlatırken eskisi gibi gözlerinin ta içine değil de yere, havaya, alâkasız yerlere baktığım dinleyicilerimin başıma gelenlerden haberdar olduğunu tahmin ettiğim ve bu nedenle utandığım için konaklarda, yalılarda, tiyatrolarda, çadır kumpanyalarında hikâyelerimi tasvir ederken, yeteneğimin küçücük bir parçasını kullanacak gücü ancak bulabiliyordum artık. Fakat o kibar insanlar, benim eski şöhretimin yüzü suyu hürmetine yaptığım ufacık bir komikliğe dahi katıla katıla gülerek beni şaşırtıp mutlu etmeye devam ediyorlardı. Evet mutlu ediyorlardı fakat şaşırtmıyorlardı aslında, belki de halime içlerinden sürekli gülüyorlardı da sıradan, basit, orta ayar komiklikteki nüktelerime bile can havliyle atlayıp, bir dahaki sefere kadar</span> <span class="char-style-override-7">gülmemek için kendilerini zor tutuyorlardı.</span></p>

    <p class="Normal para-style-override-3"><span class="char-style-override-7">Yeteneğimin zerresini bile bir kez olsun Mukaddes’e karşı kullansaydım, hatta kıssahanların en rezilini taklit ederek, düz, tatsız tuzsuz, hiç abartmadan, saray entrikalarının kurbanı yedi hamile cariyenin hikâyesini dile getirebilseydim eğer şu an çektiğim bu acılar ve ıstıraplar benim semtime bile uğrayamazlardı. Başlarına gelen o uğursuz hikâyeleri yüzyıllar öncesine uzanan o zavallı cariyelerin.</span></p>

    <p class="Normal para-style-override-3"><span class="char-style-override-7">Ben Topkapı sarayında iktidar el değiştirince eski padişahtan geriye kalan yedi gebe cariyenin haremağaları tarafından çuvallara konulup Marmara Denizi’ne atılmasıyla ilgili o acıklı masalı bir kez olsun Mukaddes’e anlatmış olsaydım şu anda kendimi burada; adına Beyoğlu denilen şehrin orta yerinde yılan gibi kıvrıla kıvrıla uzayıp giden bu caddede bulmazdım.</span></p>

    <p class="Normal para-style-override-3"><span class="char-style-override-7">Anlatmayı düşündüğüm o masalı öylesine güzel süsleyip dillendirip ürpertirdim ki Mukaddes tir tir titreyip iyice sokulurdu benim yanıma. Korkusundan entarimi paralayıp koynuma girmeye çalışırdı. İşte o zaman o çok güvendiği Hadım Necip gibilerin aslında ne kadar fena, ne kadar acımasız caniler olduğunu iyice anlayıp aklının bir köşesine hiç unutmamak üzere yazardı. “Bir gece vakti,” diye başlardım masalımı anlatmaya, “Ay böyle tabak gibi Topkapı Sarayı’nın üzerinde usul usul yükselirken haremağaları sırtladıkları çuvalları sarayın arka kapısından birer hırsız gibi çıkarıp Sarayburnu iskelesine bağlı kayıklara doğru götürürken, Has Bahçe’nin meşe ağaçlarında baykuşlar hüzünlü hüzünlü ötmeye başlamışlar.” Lafımın tam burasında küçücük bir virgül koyup Mukaddes’in dudaklarının korkudan nasıl titrediğine bakardım. Sonra, “Haremağalarının sırtlarında taşıdıkları çuvalların içinde ne var tahmin edebildin mi?” diye sorardım ona. Fakat ben onun cevabını beklemeden kaldığım yerden devam ederdim benim hayatımı kurtaracağına inandığım masalımı usul usul anlatmaya. “Kayıkların içine üst üste yığılan o çuvalların içinde o gece Hakkın rahmetine kavuşan, tacı ve tahtı yerle bir olan o eski padişahtan gebe kalan yedi cariye varmış,” diye fısıldardım Mukaddes’in kulağına. Sonra çuvallar içerisindeki o yedi bahtsız gebe cariyenin haremağaları tarafından nasıl kaldırılıp dibinde çeşit çeşit canavarların yaşadığı Marmara Denizi’nin soğuk ve karanlık sularına nasıl atıldıklarını da anlatırdım. O bahtsızların cesetleri bir daha suyun yüzüne çıkmasın, o ketum dalgaların çok altlarında bir yerlere sır olarak kalsınlar diye çuvalların uçlarına kocaman kocaman taşlar bağlı olduğunu da masalımın sonuna eklemeyi unutmazdım. Evet, daha öncekiler gibi bu masalımın hiç de eğlenceli olmadığını bilirdim, üstelik böyle bir hikâyeyi dillendirerek üslubumun dışına çıktığımın da farkına varırdım, fakat kendi hayatımı kurtarmak, yaşamımı bir düzene sokmak, eski güzel günlerime geri dönmek için bunları yapmak zorunda kaldığımı vakti zamanı geldiğinde nasılsa bir gün kendi kendime itiraf ederim.</span></p>

    <p class="Normal para-style-override-3"><span class="char-style-override-7">Aklımdan bunları geçire geçire bir köşe başından dönerken bu şehrin meşhur meczuplarından Vapur Soran Ayşe’yle neredeyse çarpışacaktım. Kendimi son anda sakınıp yana çekilip, yoluma devam edeceğim sırada bana engel olup ceketimin yakasına yapıştı ve gözlerimin içine bakarak ve kulağıma doğru yaklaşarak, bu şehirde her önüne gelene yaptığı gibi bana da o meşhur sorusunu sordu: “Vapur geldi mi?”</span></p>

    <p class="Normal para-style-override-3"><span class="char-style-override-7">Yakamı elinden kurtarıp yoluma devam etmeyi düşün</span><span class="char-style-override-7">düm, fakat parmaklarıyla daha bir sıkı yapışıp bırakmadı beni. Benimle birlikte iki adım atıp peşimden gelirken, “Söylesene,” dedi dişlerinin arasından öfkeyle, “Vapur geldi mi?”</span></p>

    <p class="Normal para-style-override-3"><span class="char-style-override-7">Bu zavallı kadının uzak bir Akdeniz’in koylarındaki bir iskeleden, bir Arap limanından ya da Magrip’in küçük bir sahil kasabasından demir aldığı varsayılan o isimsiz vapurun Tophane Rıhtımına yanaşıp yanaşmadığı sorusuna ne cevap vereceğimi bilmiyordum. Üstelik kafam o kadar bozuk, canım o kadar sıkkındı ki bu zavallı kadına küfür etmemek için kendimi zor tutuyordum. “Cevabını aradığın bir tane sorun var senin,” dedim içimden yakamı ondan bir an önce kurtarıp yanından uzaklaşmaya çalışırken, “Ya benim cevap bekleyen kaç tane sorum var biliyor musun? Ben sana onları sorup tek tek cevap beklesem, bir tanesinin yanıtını verebilir misin bana?” Fakat nafile, bu deli kadın bir türlü bırakmıyordu yakamı. Biliyorum aslında bir tek soru soruyordu, fakat onun benden ve bu şehirdeki herkesten duymak istediği bir sürü cevap vardı. Oğluyla birlikte sürgüne gönderilen Şair Andelip’in Fizan’da veremden öldüğü haberinin gelmesinden sonra, asıl cevabını beklediği, fakat sormaya cesaret edemediği soruyu ben biliyorum. Cevabını da biliyorum aslında. İlla ağlayıp gözyaşı dökmek istiyorsa ona, sonu kötü biten bir sürü hikâye anlatabilirdim, fakat oğlunun sürgün gittiği, bağları ve bahçeleri hurma kokuyor diye anlatılan, ama aslında sıtma kokan, sokaklarında insandan çok haşerenin, yılanın, farenin ve çıyanın dolaştığı o çöl şehri Fizan’dan sağ dönmesi mümkün değildi. İnsanların duvar diplerinde kıvrana kıvrana nasıl can çekiştiklerini bir vakitler gözlerimle gördüğüm için, “Sağ olsaydı çoktan dönerdi!” diye umutsuz bir</span> <span class="char-style-override-7">kelâm da duyamazdı benden.</span></p>

    <p class="Normal para-style-override-3"><span class="char-style-override-7">“Söyle,” dedi bir kez daha öfkeyle ceketimin yakasını çekiştirerek, “Söylesene vapur geldi mi?”</span></p>

    <p class="Normal para-style-override-3"><span class="char-style-override-7">“Vapurun gelip gelmediğini bilmiyorum,” dedim onu hemen başımdan savmak için, “Fakat oğlunun bir gün mutlaka döneceğine inanıyorum.” Kemiklerini hissettiğim omuzlarını iki elimle kavrayıp, “Sana asıl yıllarca övüneceğin müjdeyi vereyim ben. Evet, oğlun dönecek, hem de nasıl biliyor musun; okyanusların köpüklü dalgaları arasında balinalarla, yunuslarla ve bin bir çeşit derya kuzularıyla yarış eden, deniz canavarlarına kafa tutan Gülcemal Vapuru’yla. Allı pullu, şimdiye kadar bir kez olsun görmediğin, hamsi ve istavrite benzemeyen, renk renk balıklar eşlik edecek ona, ahtapotlar ve denizanaları yol gösterecek, tarif edecekler İstanbul’un yolunu. Belki de oğlun kaptanla birlikte sana el sallayacak güverteden. Sen o gün koşup bekleyeceksin Tophane Rıhtımı’nda. O gün var ya işte o gün, senin bayramın olacak. Tamam mı?”</span></p>

    <p class="Normal para-style-override-3"><span class="char-style-override-7">Lafımı tamamlar tamamlamaz Vapur Soran Ayşe’nin tükürüğünü suratımın orta yerine yedim.</span></p>

    <p class="Normal para-style-override-3"><span class="char-style-override-7">“Sen,” dedi dişlerini sıkıp, o çelimsiz halinden beklenmeyen bir hiddetle, “boş yere beni Tophane Rıhtımı’na koşturanlardan daha edepsiz ve de yalancısın! Ne yapayım Gülcemal’i, ne yapayım allı pulu balıkları?” Ben yakamı gevşeyen parmakları arasından kurtarıp, yüzümdeki tükürüğü elimin tersiyle silip, yanından uzaklaşırken arkamdan adeta inliyordu: “Kırık dökük, ufacık da olsa bir vapura razıyım, bir kayıkla bile olsa razıyım, yeter ki gelsin!”</span></p>

    <p class="Normal para-style-override-3"><span class="char-style-override-7">Sırtımdaki, koltuk altlarına tabanca gizlenen setrenin eski sahibine, oğlunu ondan ayıran devrik Sultan’a bağıra bağıra, “Kızıl!” diye başlayan küfürler savurup soru soracağı yeni birilerini bulmak için yanımdan uzaklaşıp Beyoğlu Caddesi’nde gözden kaybolup gitti. Ben de Fizan, sürgün ve Vapur Soran Ayşe umurlarında olmadan kahve ve nargile keyfi yapan; ağzımdan çıkan nükteli bir kelâmla sapasağlam adamı dahi nasıl vebalı hastaya çevirdiğimi çok iyi bilen ve lafla sataşmaya götleri yemediği için halime gizli gizli gülmekle yetinen kalabalığa aldırmadan, Palabıyık Artin Ağa’nın kahvesine girdim.</span></p>

    <p class="Normal para-style-override-3"><span class="char-style-override-7">Gidip arkalarda, yakınında kimsenin oturmadığı taburelerden birine çöküp sırtımı duvara yasladım. Hikâye anlatırken anında bin tane yalan uyduran ben, gerçek hayatta gariban, yarı meczup bir kadını, sadece martı ve dalga seslerini dinletmek için Tophane Rıhtımı’na göndermeyecek kadar yufka yürekliydim. Fakat bana kim acıyordu? Mukaddes mi, Necip mi? Yüzüme yediğim tükürük, düştüğüm durum bile onları aklımdan silmeye yetmiyordu. Benim gökteki yıldızlar kadar çok derdim olsaydı herhalde yine ilk sırayı Necip ve Mukaddes alırdı.</span></p>

    <p class="Normal para-style-override-3"><span class="char-style-override-7">Mekanına teşrif ettiğimi fark eden Artin Ağa nargilemin tömbekisini ve marpucunu hazırladıktan sonra her zamanki gibi okkalı ve köpüklü kahvemi pişirmek için cezveyi mangaldaki korların üzerine yerleştirdi. Kahvedeki kalabalığın içinden bir gölge, nargilesini kucakladığı gibi yerinden kalkıp bana doğru yürümeye başladı. Âşık Razi’ydi bu, selam verip yanımdaki tabureye çöktü. Ben de sağ elimi sol göğsümün üzerine götürüp selamını alırken, “Tamam, bugünü nasıl geçireceğimiz belli oldu, sabaha kadar umumhane, meyhane, baloz, kerhane dolaşır dururuz artık,” dedim içimden.</span></p>

    <p class="Normal para-style-override-3"><span class="char-style-override-7">Artin Ağa cezveyi mangaldan çekip, dumanı tüten kahveyi fincana köpürte köpürte doldurduktan sonra getirip önümdeki sehpaya bıraktı. Nargilemin tömbekisine, maşayla kürekten aldığı kor ateşini itinayla yerleştirirken de, “Ölmüştür o,” dedi. “Andelip gibi verem olmadıysa, bir fellah kurşunuyla çoktan terki dünya etmiştir. Daha demin bir Arap tüccar geldi buraya o anlatırken duydum, bugünlerde çok karışıkmış Arap illeri.”</span></p>

    <p class="Normal para-style-override-3"><span class="char-style-override-7">Tükürüğü suratımın ortasına yemeden önce, o konuda diyeceğim en son sözü sarf ettiğim için sessiz kalıp başım önümde, marpucu dudaklarımın arasına kıstırıp nargilemi fokurdata fokurdata ilk nefesi çektim.</span></p>

    <p class="Normal para-style-override-3"><span class="char-style-override-7">Yüzüme bakıp benim ilgilenmediğimi gören Âşık Razi, Artin Ağa’nın lafı havada kalmasın diye bir şeyler mırıldanıp kelime aradıktan sonra, “İnsanın aklına da başka bir ihtimal gelmiyor ki zaten. Diyarbekir’e, Erzurum’a, Taif’e sürülenler, hatta Akka Kalesi’ne kapatılanlar bile çoktan döndü,” dedi.</span></p>

    <p class="Normal para-style-override-3"><span class="char-style-override-7">Artin Ağa elinde maşa ve kor dolu kürekle geri dönüp ocaklığa doğru yürürken; köşede yere bağdaş kurup oturmuş, kirli çuvalından çıkardığı, fırıncıların sadaka diye verdiği yanık, kara kuru ve yamuk yumuk ekmekleri ısıra çiğneye, kıtlıktan çıkmışçasına yiyen Karabatak Agop’u görünce yönünü değiştirdi.</span></p>

    <p class="Normal para-style-override-3"><span class="char-style-override-7">“Ermenilerin yüz karası, sen yine mi geldin?” dedikten sonra eğilip çuvalın içinden, ekmeklerin en az hasarlısını gözüne kestirip kavradı.</span></p>

    <p class="Normal para-style-override-3"><span class="char-style-override-7">Karabatak Agop ak pak saçından, posbıyığından beklenmeyecek bir tavırla, çocuk gibi sakındı kendini. Artin Ağa’nın elindeki kor dolu küreği gösterip “Yavaş ol yakacaksın beni!” dedi. Artin Ağa’nın ucundan ısırdığı ekmeğe kıskanarak baktıktan sonra devam etti. “Ben en azından senin gibi çalmıyorum, alnımın teriyle dileniyorum.”</span></p>

    <p class="Normal para-style-override-3"><span class="char-style-override-7">Artin Ağa ısırdığı ekmek parçasını aceleyle çiğneyip</span> <span class="char-style-override-7">yuttuktan sonra, “Sen bedava içtiğin koruk sularının gökten yağmur gibi yağdığını sanıyorsun galiba!” dedi kaşlarını çatıp çömeldiği yerden doğrulurken.</span></p>

    <p class="Normal para-style-override-3"><span class="char-style-override-7">Karabatak Agop gözlerini kırpıştırıp şirinlik yaparak kafasıyla koruk suyunun bulunduğu fıçıyı gösterdi. “Eh, hadi madem o zaman, sevabına doldur bir kâse de ödeşelim,” dedi.</span></p>

    <p class="Normal para-style-override-3"><span class="char-style-override-7">Artin Ağa, “Eşek gibi yatacağına git kendin doldur, beleşçi!” diye payladığı Karabatak Agop’un sözlerini ciddiye alıp yerinden kalkmaya hazırlandığını görünce, “Bırak ben getiririm, bir bardak koruk suyu içeceğim diye koca fıçıyı devirirsin sen şimdi!” dedi.</span></p>

    <p class="Normal para-style-override-3"><span class="char-style-override-7">Kahvedeki birkaç zibidi, Karabatak Agop’un fırın fırın dolaşıp toplayabildiği kadar ekmekle karnını doyurabilmesini, devrik Sultan’ın verdiği ‘sadakalı kâğıdı’na borçlu olduğunu biliyorlardı. Tahtında yeller esen devrik Sultan’a geri dönüp kahvenin önünden geçerken, “Kızıl!” diye küfür eden Vapur Soran Ayşe’yle, Agop’u kapıştırıp zevklenmek istedilerse de, Artin Ağa’nın savurduğu küfrü duyunca bundan çabucak caymak zorunda kaldılar.</span></p>

    <p class="Normal para-style-override-3"><span class="char-style-override-7">Karabatak Agop etrafına boş gözlerle bakıp, kendisini ateşlemek isteyenlerin amacına; Vapur Soran Ayşe’yle durup dururken niye kapışacağına ve Artin Ağa’nın müşterilerine niye küfür ettiğine kafa yormaya gerek duymadan, koruk suyu kâsesine bandırıp yumuşattığı ekmeklerini yemeğe devam etti.</span></p>

    <p class="Normal para-style-override-3"><span class="char-style-override-7">Avurtları çökmüş, üflesen yıkılacakmış gibi titrek adımlarla yürüyen, fakat façası yerinde bir tefarikçi, içinde esans, lavantalı sabun, bıyık kozmetiği, tarak ve ayna sattığı cam kutusuyla kahvenin kapısından içeriye girdi. Çığırtkanlığa gerek duymadan, insanların yüzlerine tek tek</span> <span class="char-style-override-7">bakarak bir süre kahvenin içinde sağı solu dolaştı.</span></p>

    <p class="Normal para-style-override-3"><span class="char-style-override-7">Âşık Razi tefarikçiyi görünce, etrafına bakınıp kimseye göstermeden, gelmesi için el etti. Tefarikçi yanımızdaki tabureye oturup elindeki cam kutuyu yere bıraktıktan sonra, setresinin iç cebinden çıkardığı bir tomar kartpostalı, esanslara, taraklara ve aynalara bir kez olsun bakmayan Âşık Razi’ye tek tek göstermeye başladı. Bunlar herkesin bildiği; Göksu, Kâğıthane gibi şehrin mesire yerlerinin ve Alman Çeşmesi, Galata Kulesi, Ayasofya Camisi’nin fotoğraflarıydı.</span></p>

    <p class="Normal para-style-override-3"><span class="char-style-override-7">Onlar fotoğraflarla ilgilenirken, ben de eğilip esans kutusunun kapağını açarak içinden gözüme kestirdiğim bir aynayı, üzerinde gül resmi olan, pembe renkli bir sabunu ve ince, kalın, iki yüzü olan kemik tarağı aldım. Tefarikçiye fiyatlarını sorayım diye kafamı çevirdiğimde, manzara kartpostallarının anadan üryan, sere serpe yatmış kadın resimleriyle yer değiştirdiğini gördüm.</span></p>

    <p class="Normal para-style-override-3"><span class="char-style-override-7">Esans kutusunu çoktan unutmuş, resim baktırıp havadan cebini doldurma peşine düşmüş olan tefarikçi, dolgun çıplak kadın vücutlarını görünce sadece kahveden ve nargileden değil, dünyasından da geçmiş olan Âşık Razi’nin baktığı kartpostalı destenin en altına koydu. Fıldır fıldır dönen gözleriyle, bu halinden hiç de şikâyetçi olmayan kartpostaldaki yosmaya, bir müşterisinin zevkten ve utançtan kızarmış suratına bakıp memnunluk derecesini ve koparacağı paranın miktarını ölçmeye çalışıyor, şüpheye düştüğü yerlerde onay almak için soruyordu: “Nasıl yozum, bu defa kartpostallar gerçekten yüzel ama değil mi?”</span></p>

    <p class="Normal para-style-override-3"><span class="char-style-override-7">Son kartpostala da bakan Âşık Razi’ye, cam kutudaki esans ve kozmetikleri gösterip;</span></p>

    <p class="Normal para-style-override-3"><span class="char-style-override-7">“Amber Dudu’ya elimiz boş gitmeyelim,” dedim gülerek.</span></p>

    <p class="Normal para-style-override-3"><span class="char-style-override-7">“Şaşı Zarife’ye mi, Sidikli Perver’e mi?” diye sorup, bir süre yüzüme baktıktan sonra, boş ver, der gibi elini havada sallayıp güldü.</span></p>

    <p class="Normal para-style-override-3"><span class="char-style-override-7">“Onların kulaklarına iki mısralık methiye okuyup işi daha ucuza getiriyorum ben.”</span></p>

    <p class="Normal para-style-override-3"><span class="char-style-override-7">“O kadar memleket dolaştım, senin gibi beleşçi hovardayı da ilk defa bu şehirde gördüm,” dedim.</span></p>

    <p class="Normal para-style-override-3"><span class="char-style-override-7">Ben aldıklarımın parasını, o da baktığı kartpostalların bahşişini verip tefarikçiyi başımızdan savdıktan sonra kulağıma eğildi;</span></p>

    <p class="Normal para-style-override-3"><span class="char-style-override-7">“Yosmaya çirkin mi, güzel mi diye değil, suratında ufacık bir nursuzluk var mı, diye bakarım ben! Nikâhlım yapıp gerdeğe mi gireceğim? Kökünü mü satın alacağım sanki?”</span></p>

    <p class="Normal para-style-override-3"><span class="char-style-override-7">“Çirkinler güzel söze daha çabuk kanıyorlar galiba!” dedim gülerek.</span></p>

    <p class="Normal para-style-override-3"><span class="char-style-override-7">“Hayır,” dedi, “Güzel olursa, gönlünü kaptırırsın, bir şey değil ama ya bir de gudubetse, işte o zaman yandı gülüm keten helva! Çirkindir yosma lakin sevimlidir, ne için oradasın? Hoşça vakit geçirmek için, eh, öyle biriyle olur o iş. Zaten zararları dokunmasın diye, sadece resimlerde bakıyorum ya güzellere!”</span></p>

    <p class="Normal para-style-override-3"><span class="char-style-override-7">“Güzellere şiir yazan ama bir o kadar da güzelden korkan şair!” dedim gülerek.</span></p>

    <p class="Normal para-style-override-3"><span class="char-style-override-7">“Yahu,” dedi, “ben senin gibi genç değilim ki. Bir güzelin peşinde en az on külhanbeyi olur, hangi biriyle başa çıkacaksın?”</span></p>

    <p class="Normal para-style-override-3"><span class="char-style-override-7">“Öyle desene,” dedim. “Sen güzellerden değil, onların belalılarından korkuyorsun.”</span></p>

    <p class="Normal para-style-override-3"><span class="char-style-override-7">“Vallahi ne dersen de, ben güzelin beşiktekinden eşiktekine kadar yedi sülalesinin her ferdinden korkarım.”</span></p>

    <p class="Normal para-style-override-3"><span class="char-style-override-7">Aslında biliyordum da, kendisi söyler mi diye bekliyordum. Vakti zamanında, Âşık Razi’nin bir güzele tutulduğunu ve bu sevdanın ona ne kadar pahalıya patladığını olaya şahit olanlardan dinlemiştim. Günlerden bir gün, geçmiş zaman, ben anlatanın yalancısıyım; Âşık Razi, Göksu Deresi’nde mi yoksa Çırpıcı Bayırı’nda mı, şimdi tam hatırlamadığım bir mesire yerinde selvi boylu, ince belli, dudağı kiraz, yanağı pembe, gözleri ceylan, üstelik bunlar yetmezmiş gibi, güzelliğin tamam olduğunu belirten nokta gibi yüzü benli bir huriye abayı yakmış. O günden sonra göz göze geldikleri her yerde; Vezneciler’de, Beyazıt’ta, Direklerarası’nda başlamış hatuna işmar diliyle derdini anlatmaya. Göz kırpmalar, bıyık burmalar, sarılayım manasına kollarını göğsünde kavuşturmalar, yanıyorum manasına yeleğinin düğmelerini çözmeler ve bittim manasına dudak ısırmalar. Yosma baştan pek gönlü yokmuş gibi görünse de nihayetinde bir gün buluşma teklifini kabul etmiş. Âşık Razi, epey bir bekledikten sonra karşısında, uğruna yanıp tutuştuğu huri yerine belalısı, Beyoğlu’nun yaka silktiren haşeresi Matlı Mustafa’yı görünce, hatunun buluşma yeri olarak neden bir türbeyi seçtiğini anlamış.</span></p>

    <p class="Normal para-style-override-3"><span class="char-style-override-7">Bu yalan yanlış hikâyeyi bildiğimden habersiz olan Âşık Razi, ne kadarının doğru olduğunu kendisine de soramadığım için, şimdi bir kez daha hatırıma geliverince yüzümde beliren tebessüme anlamsız gözlerle baktı, fakat nedense sebebini de sormadı.</span></p>

    <p class="Normal para-style-override-3"><span class="char-style-override-7">Başında kocaman lahana gibi sarığı, elinde asası, sırtında cüppesi ve gür sakalıyla, kahvenin kapısında beliren ve tanıdık bir yüz arıyormuş gibi, gözlerini müşterilerin üzerinde gezdiren Asalı Molla’yı görünce, aklıma hovardaların birbirine yaptığı laf şakası geldi. Kafamı çevirmeden Âşık Razi’yi dirseğimle dürtüp; “Bir müşkülatın varsa Asalı Molla’ya danış!” dedim.</span></p>

    <p class="Normal para-style-override-3"><span class="char-style-override-7">Bilmeyenlerin, kılık kıyafetine, sarığına ve sakalına bakıp derviş zannettiği bu adam, aslında basit bir muhabbet tellalından başka bir şey değildi. Âşık Razi de onu iyi tanıdığı için, ettiğim laftan sonra Asalı Molla’yı karşısında görünce gülmeye başladı. “Hay Allah iyiliğini versin!” dedi.</span></p>

    <p class="Normal para-style-override-3"><span class="char-style-override-7">Biz kahkaha atarken, Tebdili kıyafet dolaşan gizli pezevenk Asalı Molla da sanki derdimizi anlamış gibi yanımıza gelip selam verdikten sonra, altına bir tabure çekip karşımıza oturdu.</span></p>

    <p class="Normal para-style-override-3"><span class="char-style-override-7">“İyi ki geldin,” dedim “Âşık Razi’nin tam senlik bir müşkülâtı var!”</span></p>

    <p class="Normal para-style-override-3"><span class="char-style-override-7">“Onunki halledilir de...” dedi ve kafasını iki yana sallayıp asasını omzuna yasladıktan sonra cüppesinin cebinden altmışlık tabakasını çıkarırken, “Senin müşkülâtını nasıl hallederiz bilmem Abidin Efendi!”</span></p>

    <p class="Normal para-style-override-3"><span class="char-style-override-7">Gülmeyi kesip ciddileştim.</span></p>

    <p class="Normal para-style-override-3"><span class="char-style-override-7">“Hayırdır!” dedim.</span></p>

    <p class="Normal para-style-override-3"><span class="char-style-override-7">“Pek hayır değil!” dedi.</span></p>

    <p class="Normal para-style-override-3"><span class="char-style-override-7">Aklıma o an Necip geldi. Ani bir hareketle elimi kuşağıma atıp bıçağı yokladım, orda olduğunu hissedince Asalı Molla ve Âşık Razi yaptığım hareketi yanlış anlamasınlar diye karnımı kaşıyormuş gibi yaptım.</span></p>

    <p class="Normal para-style-override-3"><span class="char-style-override-7">Asalı Molla tütünü sarmaladığı kâğıdın uçlarını yalarken, “Şevket Bey’in küçük oğlu bu sabah bir çuvalı dumanla doldurup, kuş gibi uçacağını sanıp kendini konaklarının çatısından atmış,” dedi.</span></p>

    <p class="Normal para-style-override-3"><span class="char-style-override-7">“E, bana ne bundan?” diye sordu Asalı Molla’nın yüzüne merakla bakıp.</span></p>

    <p class="Normal para-style-override-3"><span class="char-style-override-7">“O bacak kadar çocuğun kafasına bu balonla uçma saçmalığını sen sokmuşsun, senin anlattığın bir masaldan etkilenmiş,” dedi Asalı Molla. “Çocuğun vücudundaki bütün kemikler kırılmış!”</span></p>

    <p class="Normal para-style-override-3"><span class="char-style-override-7">Duyduklarım sonrasında kahve fincanını az kalsın elimden düşürecektim.</span></p>

    <p class="Normal para-style-override-4"><span class="char-style-override-10"> </span></p>
  </div>
</body>
</html>