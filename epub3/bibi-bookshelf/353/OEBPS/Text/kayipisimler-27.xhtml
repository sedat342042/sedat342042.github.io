<html xmlns="http://www.w3.org/1999/xhtml">
<head>
  <title>kayipisimler-27</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-24"><span class="bold char-style-override-6" xml:lang="tr-TR">24 Sami’nin hazinesi</span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Ertuğrul Hoca’nın Eyüp Sultan Türbesi’nden ayrıldıktan sonra kulağına fısıldadığı onu evlendirmek istediğiyle ilgili sözüyle Osmanlı’nın yeni Sultan’ı, halife Jean’ın, yani yeni ismiyle Osman’ın yüzüne yansıyan mutluluk, otomobille şehirde biraz dolaştıktan sonra, akşamüzeri döndükleri Balat’taki eve kadar sürdü. Jean’ın hayalindeki güzel Arap kızının yüzü ve müstakbel kayınpederinin çil çil altınları, bir odada kendisini bekleyen Ünzile’yi görünce uçup gitti. Ünzile de kendisine bahsedilen koca adayı olarak dün Galatasaray’da bir iş hanının merdivenlerinde kısa süre tuhaf bir sohbetin içine girdiği ve o garip genç adamı görünce her ne kadar şaşırmış olsa da sesini çıkarmayıp odadaki bir koltuğun kenarına ilişip yeni gelin mahcubiyetiyle önüne bakmakla yetindi. Fakat Jean için bu tesadüf bu kadar kolay ve sessizce atlatılacak kadar hafif değildi. Peri Padişahı’nın kızını ve onun paha biçilmez yüklü çeyizini bekleyen bu genç adam için, bu durum tam anlamıyla bir hayal kırıklığı olmuştu. Ne bir gençlik ya da güzellik vardı karşısında ne de dün Sami Günzberg’in muayenehanesinin kapısındaki o tanışmadan ve şahit olduklarından anladığı kadarıyla ne de deve yüküyle ölçülecek bir zenginlik vardı. Şu an karşısındaki bu kadının da en az kendisi kadar züğürt ve beş parasız olduğunu çok iyi biliyordu. Bütün bu olup biten her şeyin Ertuğrul Hoca’nın tasarladığı bir şaka olmasını canı gönülden istedi o an. Hatta Ertuğrul Hoca’nın gidip odadaki dolaplardan birinin kapısını açıp, elinden tuttuğu gerçek müstakbel gelin adayını çıkarmasını bekledi. O güzel gelin adayı tüm albenisi ve zenginliğiyle gelip Jean’ın karşısında dururken odada bulunanların, hatta bu acımasız hayaline Ünzile’yi de dahil ederek hep birlikte bu şakaya gülmelerini boş yere bekledi. Fakat bu olup bitenlerin hiçbirisi bir şaka değildi. Her şey bütün gerçekliği ve çıplaklığıyla tam da şu an Jean’ın karşısında duruyordu. Ortada ne Peri Padişahı’nın kızı ne de onun zenginliği vardı. Çünkü bütün bu olup bitenler yüz yıllar önce yaşanan, develerin tellal, pirelerin de berber olduğu ve evvel zaman içinde geçtiği söylenen bir masalda değil 1955 yılının Eylül ayında İstanbul’da yaşanıyordu. Her şey şu an tarihiyle, mekanıyla ve kahramanlarıyla o kadar hakikatti ki, herhangi bir mucize ya da bir olağanüstülük kaya gibi sert bu gerçekliğe çarpınca tuz buz olup dağılıp gider, geriye tozu ve dumanı bile kalmazdı.</span></p>

    <p class="Normal para-style-override-3"><span class="char-style-override-7">Bunların hiçbirisinin şaka olmadığını bile bile, “Şaka mı bu Ertuğrul Hoca?” diye çıkışmayı düşündü Jean karşısındaki aksakallı, çatık kaşlı, Türkiye’deki Cumhuriyeti yıkıp, yerine Osmanlı’yı diriltmeye yemin etmiş olan bu yaşlı adama. Fakat içinde durmadan büyüyen bu öfkeyi Ertuğrul Hoca’ya gösterecek cesareti yoktu. Çünkü hali ve tavrı göz önüne alındığında uzun yıllardır, belki hayatı boyunca bu adama ne birisi bir şaka yapmış ne de o bir başkasına böyle eğlenceli bir teşebbüste bulunmuştu. Çakmak çakmak gözleriyle etrafa bakan bu adam belki şaka diye bir şeyin varlığından bile haberdar değildi. Otomobille dolaşırlarken onun her şeyin hazır, her şey tüm ayrıntılarına kadar düşünüldüğünü söylediğini hatırladı Jean. “Her şey hazırmış,” diye geçirdi içinden öfkeyle. “Hani para nerede o zaman, para?” Ortada para filan yoktu. İki gündür bu şehirde olmasına rağmen masal kitaplarında okuduğu, durmadan övülen o doğu hazinelerinin hiçbirisini görememişti daha. “İyi de yavrucuğum,” diye aklından geçirip karşısındaki koltukta öyle sessizce oturup duran Ünzile’ye baktı Jean, “bu işler nasıl olacak böyle? Para pul olmadan nasıl başarıya ulaşacağız biz? Aç karnına ihtilal mi olur ulan?” Oysa Jean bu ülkede hedeflediği bir başarı filan yoktu. O defineyi bir güzel sırtlayıp bir an evvel Fransa’ya geri dönmeyi düşünüyordu. ‘Osmanlı’nın yeni Sultan’ı 1. Jean tacını ve tahtını bırakıp kaçtığı Fransa’da siyasi sığınma talebinde bulundu,’ diye yazar gazeteler. “Niye sığınma hakkı isteyeyim ki,” diye düşündü Jean, “ben zaten Fransa vatandaşıyım!” Ertuğrul Hoca odadan çıkıp ikisini baş başa bırakıverince Jean oturduğu koltuktan kalkıp, “Nerede ulan bu paralar, nerede bu altınlar?” diye düşünüp odanın içinde dört dönmeye başladı. Sanki içinde, tam da karnının orta yerinde ona an be an sıkıntı veren, görünmez bir ağzın üfleyip şişirdiği, durmadan büyüttüğü, gittikçe irileşen bir balon vardı. İçindeki o balonun şişip şişip biraz sonra ‘güm’ diye patlayacağını düşünüyordu. “Patlamak böyle sıkıntıyla odanın ortasında volta atmaktan daha iyidir,” diye düşündü. Tekrar gidip az önce kalktığı koltuğa, Ünzile’nin karşısına oturdu. Bu düştüğü durumdan, bu sıkışıp kaldığı evden ve her şeyden bir an önce sıyrılıp, silkelenip kurtulmak istiyordu. Sami’nin muayenehanesinin merdivenlerinde Ünzile’nin anlattığı hikâyeyi pek de umursamadan dinlemişti. Şimdi ise kadının başından geçenleri merak ettiği için değil de öğreneceklerinin kıyısından köşesinden, şu anda yabani bir hayvan gibi kısıp kaldığı bu kapandan kurtulmasını sağlayacak bir şeyler bulma umuduyla, her zamanki gibi tatlı dile lafa sorup, Ünzile’nin anlattığı her şeyi baştan sona can kulağıyla ve merakla dinledi. Ne var ki aklına Paris’ten gelirken Mustafa’nın Orient Express’te anlattığı, halka zulüm edenleri yerinde tespit etmek için, geceleri Bağdat sokaklarında tebdil-i kıyafet dolaşan Halife Harun Reşit’in masalından başka bir şey gelmedi. Hemen bir şeyler yapmak zorundaydı.</span></p>

    <p class="Normal para-style-override-3"><span class="char-style-override-7">Nikâhlarını kıymak için iki şahitle odaya gelen Ertuğrul Hoca’ya, daha evvel yapması gereken bir işi olduğunu, düşmanlarının Galata denilen küffar mahallesinde ne gibi alçaklıklar tasarladığını, kıyafet değiştirip yerinde görmeden ve gerekli önlemleri almadan, Sultanı olacağı bu memleketteki alçaklara diz çöktürüp tövbe ettirmeden evlenmenin kendisine haram olduğunu söyledi. Jean nasıl bir tepkiyle karşılaşacağını merakla ve kalbi ‘küt küt’ atarak beklerken, Ertuğrul Hoca’nın sakalından ve sert çehresinden ve yaşından başından beklenmeyecek bir şekilde duygulandığını, odadakilerden utanmasa bir çocuk gibi ağlayıvereceğini sandı.</span></p>

    <p class="Normal para-style-override-3"><span class="char-style-override-7">“Aferin evladım,” deyip boynuna sarılan bu yaşlı adamın gözlerinin dolduğunu gördü. Fakat Ertuğrul Hoca aniden belinden bir tabanca çıkarınca korkudan titredi, az kalsın altına işeyecekti. Tabancanın namlusunu şakağına dayayıp, “Son duanı et!” diyeceğini sandı. Jean o an öylesine korkup ürperdi ki elinde olmadan titremeye başladı. Ertuğrul hoca o an ne derse hepsini bir bir uygulamaya hazırdı. Hatta otomobilde Ertuğrul Hoca’nın ona öğrettiği duaları hatırlayıp okumayı düşündü. “Bismillah!” diye mırıldandı, fakat sesi çıkmadı ya da sesini sadece kendisi ancak duyabildi. Fakat Ertuğrul Hoca’nın ona hiç de öyle fenalıklar yapacak bir hali yoktu, hatta belinden çıkardığı tabancanın mermilerini kontrol ettikten sonra tabancayı ona uzattı, “Al bu emaneti!” dedi. “Dinsiz ve imansızları ve meydanlara diktikleri heykellere secde eden o putperest kafirlerin iyiden iyiye bir cehenneme döndürmeyi başardıkları İstanbul’un sokaklarında anan da, baban da bu, al bu tabanca benden sana hediye. Kendini iyi koruyup kolla, çünkü sen bize de kendine de lazımsın. Sana dinsiz imansız takımından birisi sataşacak olursa, acıma çek belinden, Allah yarattı deme, bas tetiğe, sık kafalarına. Unutma, artık şu saatten itibaren sen bu toprakların padişahısın. Ne imişsin? Padişah’ı ve de Sultan’ı imişsin. Sakın unutma bu dediklerimi. O nedenle sokaklarda hakim de sensin, cellat da sensin bundan sonra. Kafanı bozanın kes cezasını. Kır kalemini, as sallandır darağaçlarında. Vur kellesini, kimse çıkıp bir şey diyemez. Çık istediğini yap, teftiş yapacaksın, tebdili kıyafet mi gideceksin ne yaparsan yap, bu bastığın toprak senin toprağın, var git gazan mübarek olsun. Hey yavrum hey, göster millete bakalım analar neler doğruyor. Şu boya şu posa bak,” bu son söylediklerinden sonra eliyle ‘pat pat’ diye Jean’ın sırtına vurdu. “Evet, sen bize lazımsın!” dedikten sonra hala koltukta oturup olup biteni izlemekte olan Ünzile’ye takıldı gözleri. O an Ertuğrul Hoca’nın içinden geçenleri Jean tabancayı pantolonunun beline sokarken kendi içinden söyledi, “Evet</span> <span class="char-style-override-7">Ertuğrul Hoca biliyorum, ona da lazımım. Beklesin beni burada, dışarıdaki alçakların cezasını verip hemen koşup geleceğim onun yanına.”</span></p>

    <p class="Normal para-style-override-3"><span class="char-style-override-7">Müslümanlarda adet olduğunu bildiği hareketi yaptı sonra. Eğilip Ertuğrul Hoca’nın sağ elinin üstünü önce dudaklarına, sonra alnına değdirdi. Ertuğrul Hoca da dudaklarını kıpırdatıp onun anlamadığı birtakım kelimeler mırıldanırken sırtını sıvazladı. Jean ayakkabılarını giyip kapıdan çıkana kadar olanlara, bu tuhaf insanların elinden bu kadar kolay kurtulabildiğine inanamamıştı. Son bir kez arkasına baktı. Takip edilmediğini anlayınca adımlarını sıklaştırıp şehre usul usul akşam çökerken Haliç’in kıyısından yürüyüp gitti.</span></p>

    <p class="Normal para-style-override-3"><span class="char-style-override-7">Galata Köprüsü’nden geçip Yüksek Kaldırım Caddesi’nin yokuşundan Grand Rue de Pera Caddesi’ne tırmanırken, Galata Kulesi’nin dibinde gördüğü küçük meyhaneye girip iki bardak şarap içip susuzluğunu ve hararetini gidermek istediyse de bunu hemen aklından atıp unutmaya çalıştı. “Önce Sami’yi muayenehanesini kapatmadan yakalamalıyım, sonra şarap kolay,” diye geçirdi içinden. Grande Rue de Pera’ya çıkınca fanilasının terden sırtına yapıştığını hissetti. Öksürdü, alnındaki teri elinin tersiyle silerken hızını kesmeden yoluna devam etti. Caddedeki bazı mağazaların vitrin ışıkları hâlâ yanıyordu. Markiz ve Lebon Pastanesi’ndeki şık giyimli kadınlar ve erkekler limonata eşliğinde tatlı, tuzlu aperatifler, kremalı, çikolatalı pastalar, yiyorlardı. Hepsi mutlu görünüyordu. “Ya ben, ben mutlu muyum?” diye mırıldandı. Belindeki tabancayı yokladı. “Daha değil,” dedi. Her zamanki tekdüze yolunu izleyen tramvay, taşıdığı üç beş yolcusuyla, düdüğünü çın çın öttürerek, yanından Tünel istikametine</span> <span class="char-style-override-7">doğru ağır ağır geçip gitti.</span></p>

    <p class="Normal para-style-override-3"><span class="char-style-override-7"> </span></p>

    <p class="Normal para-style-override-3"><span class="char-style-override-7">Jean, Galatasaray’a gelince köşeyi dönüp, Sami’nin muayenehanesinin bulunduğu ara sokağa sapacağı sırada bir tuhaflık sezdi. Bir ara sokaktan çıkan elleri sopalı kalabalık bir grup Grand Rue de Pera Caddesi’ndeki bazı mağazaların camekânlarını kırmaya, içerideki malları sokağa fırlatmaya başladığını gördü. Caddedeki kalabalığa her geçen dakika yeni yeni insanlar ekleniyor, hep bir ağızdan, “Kıbrıs Türk’tür Türk kalacak!” diye bağırıyorlardı. Jean bir anlam veremediği bu karmaşaya bir süre bakıp Sami Günzberg’in muayenehanesine doğru arada bir kafasını çevirip mağazaların şangır şungur kırılan vitrinlerine bakarak yoluna devam etti. Karşı kaldırıma geçtikten sonra kafasını kaldırıp büyük iş hanının üçüncü katına baktı. Muayenehanenin ışıklarının yanmadığın görünce yüzünü buruşturup küfür etti. “Yetişemedim!” diye mırıldandıktan sonra öfkeyle yere kaldırımın kenarına tükürürken hemen yanından gazete satan bir çocuk koltuğunun altında tuttuğu ve bir tanesinin birinci sayfasını insanlara göstererek, “Yazıyor! Yazıyor! Atatürk’ün doğduğu eve Yunanlılar bomba attı! Yazıyooor!” diye bağırarak ve koşarak geçip gitti. Jean gazete satan çocuğun arkasından bakarken Sami Günzberg’in muayenehanesinin bulunduğu hanın kapısından birinin çıktığını fark etti. “İşte o!” diye mırıldandı içinden sevinçle. “Sami bu!” Fakat ara sokaklara doğru hızlı adımlarla yürüyüp giden adamın arkasından bir an ne yapacağını bilemez bir halde bakıp kaldı. Sami’nin elinde bir çanta vardı. Peşi sıra onun arkasından yürüyüp, gizlice takip etmeye başladı. Belinden çıkardığı tabancayı yanından geçip giden, Grand Rue de Pera Caddesi’ne doğru koşturanlara belli etmemeye çalışarak ceketinin yan cebine sokup kabzasını sımsıkı tuttu. Adımlarını sıklaştırıp önünden yürüyüp giden adama her adımda biraz daha yaklaşırken birkaç plan düşündü. Seslenip yarın için randevu istemeyi, uydurduğu bir adresi sorup tarif ettirirken suratının ortasına bir yumruk çakmayı ya da bunların hiçbirisini yapmadan arkasından gizlice yaklaşıp tabancanın kabzasını kafasına ‘küt’ diye indirmeyi geçirdi aklından. O kadar yaklaşmıştı ki öbürlerini değil de, girdikleri ara sokağın boş olmasını da fırsat bilerek en son düşündüğünü yaptı. Ceketinin yan cebinde kabzasını hâlâ elinde tutmakta olduğu tabancayı çıkarıp kabzasını Sami’nin fötr şapkasının üstüne var gücüyle vurdu. Yaşlı adam hiç ses çıkarmadan bir çuval gibi boylu boyunca kaldırıma devrildi. Eğilip omzundan tutarak çevirdi adamı. Ona birçok şeyin hesabını sorup cevabını vermesini isteyecekti. “Kalk ulan!” demeyi geçirdi içinden, tabancanın namlusunu burnuna dayayarak, aynı filmlerde gördüğü gibi, “Kıpırdama yakarım!” demeyi de geçirdi içinden. Hemen ardından ilk olarak neyin hesabını sorması gerektiğini düşünürken adamın baygın yattığını, değil bir yerlerini kıpırdatmak ona hiçbir şeyin hesabını ve de cevabını veremeyeceğini bizzat gözleriyle görüp anladı. Adamın üzerinden doğrulup kimseler var mı diye etrafına bakındı. Onu orada öylece bırakıp iki adım uzağa fırlayan çantaya doğru yürüdü. Eğilip onu yerden aldı. Fermuarını açıp içindeki bir yığın kâğıdı dışarıya çıkardı. Bu kâğıtlardan başka hiçbir şey yoktu çantada. Yerde ölü gibi yatan adamın yanına gidip pardösüsünün ve pantolonunun ceplerini yoklayıp karıştırdı. Eline gelen her şeyi, cüzdanını, tarağını, buruşuk mendilini ve anahtarlarını telaşla çıkarıp kendi ceplerine doldurdu. Çantayı da yerden alıp hızla geldiği yoldan geri dönerken Grand Rue de Pera Caddesi’nden mağazaların kırılan ve yağmalanan vitrinlerinin sesleri ve o saldırgan kalabalığın bağırışları ve uğultuları geliyordu kulağına. Muayenehanenin bulunduğu hanın kapısından içeri dalarken “Çantada yok, üzerinde yok, o zaman muayenehanede gizliyor, demek ki,” diye söylendi. Karanlıkta birkaç adım atıp eliyle arayıp bulduğu elektrik düğmesine dokundu. Merdivenleri koşar adım çıktı. Destedeki anahtarları tek tek denerken yukarıya doğru uzayıp giden merdiven basamaklarına bakıp dün orada Ünzile’yle oturup konuştuklarını hatırladı. Nihayetinde doğru anahtarı bulup kapıyı açtı. İçeri girdikten sonra kapıyı ardından kilitledi. Çantayı kapının yanına bırakıp elektriği yakmadan, dışarıdan vuran ışığın yardımıyla, caddeden gelen bağırışlar eşliğinde odaları dolaşmaya başladı. Dolapların kapaklarını ve çekmeceleri birer birer açıp içlerine baktı. Dolabın içerisindeki kitapları kaldırınca en altta bir kutunun içinde aradığını buldu. Çantayı almak için dış kapının yanına gidip gidip tekrar geri döndüğü süre zarfında kendi kendine bir oyun oynadı. Dolabın içerisinde gördükleri para destelerinin aslında bir hayalden ibaret olduğunu düşünürken, içini gıdıklayan tatlı bir duyguya kapıldı. Çantanın içerisindeki kâğıtları çıkarıp para destelerine yer açtı. Süratle işini yapıp bir an önce buradan çıkıp gitmeyi düşünürken bir yandan da odanın içini kolaçan ediyordu. Duvarda asılı duran portreler dikkatini çekti. Kutunun içindeki son para destesini de çantaya doldurduktan sonra bakışlarını duvarlardaki insan resimlerinden ayırmadan ayağa kalktı. Kravatlı ceketli ve bıyıklı adamların hepsi, aynı sert ifadeyle bakıyorlardı. İçlerinden birini, büyük ebatta olanı sanki tanır gibi oldu. Bu Türk banknotlarının da üzerinde resmi bulunan, Türklerin büyük kurtarıcı dedikleri ve büyük şükran ve sevgi duydukları Atatürk’ten başkası değildi. Sonra dolaştığı diğer odalarda Mustafa’nın dedelerinin ressamlar tarafından yapılmış portrelerini de gördü. Burada garip bir siyaset havasının ve entrikaların döndüğünün farkındaydı, fakat buna kafa yoramayacak kadar acelesi vardı. Geldiği yoldan geri dönüp sessiz olmaya dikkat ederek muayenehanenin içeriden kilitlediği kapısını açtı. Aralık kapıdan bir süre merdivenlerin karanlığına bakıp bekledi. Merdivenlerden hiçbir ses gelmediğini anlayınca eşikten adımını atıp kapıyı kilitledi. Anahtarı avcunda tutup dikkat çekmemek için elektriği yakmadı. Merdiven basamaklarını düşmemeye dikkat ederek duvara tutuna tutuna yavaş yavaş indi. Bir karış ötesini dahi göremediği karanlığın içinden, birisinin kafasına, sırtına, neresine denk gelirse tekmeler, tokatlar ve yumruklar indireceğini sanarak bir an ürperdi. Dış kapıdan vuran sokak lambasının şavkını görünce rahatladı. Kapıdan çıkıp Sami’yi yere yıktığı sokağın ters istikametinde yürümeye başladı. Balık Pazarı’ndan aşağıya Taksim ve Haliç arasında uzayıp giden caddeye doğru yürüdü. Elleri sopalı başka bir grubun Kıbrıs’ın Türk olduğuyla ilgili sloganlar atarak önü sıra Tarlabaşı’na doğru yürüdüğünü gördü.</span></p>

    <p class="Normal para-style-override-3"><span class="char-style-override-7">Doğu’nun altınlarını değilse bile Batı matbaalarında basılmış bir çanta banknotla zengin bir adam olarak Fransa’ya döneceğinin hayalini kurarken, hemen o an aklına aniden geliveren tuhaf bir düşünceyle irkildi. “Ulan herif ölmüş filan olmasın sakın!” diye geçirdi içinden. “Bak bunu hiç düşünmemiştim,” diye mırıldandı sonra. Tabancanın kabzasını adamın kafasına ne kadar sert vurduğunu hatırlamaya çalıştı. “Çok fazla sert değil,” diye geçirdi içinden. “Çok fazla sert değilmiş, o zaman adam niye ölü gibi yatıyordu?” Nabzına bakmayı akıl etmediği için kızdı kendi kendine. Gidip o sokağa akmaya karar verdi. “Ulan yoksa ben katil mi oldum şimdi?” diye düşünüp kızdı kendisine. “Eğer ben katil olduysam var ya,” diye mırıldandı gerisin geri dönüp adam öldü mü kaldı mı diye bakmaya karar verdi. Fakat yolun yarısında başka bir elleri sopalı grubun geldiğini görünce vazgeçip gerisin geri dönüp Grand Rue de Pera Caddesi’ne doğru yürümeye karar verdi. “Ben en iyisi bir an önce gidip kendime kalacak bir yer bulayım, bu gece sokaklar hiç tekin değil,” diye geçirdi içinden. “Ben başkasının sağlık durumunu düşünüp, adam öldü mü diye vicdan azabı çekerken, başka birinin gelip arkamdan sopayı kafama indirmesi işten bile değil.” Sanki birisi arkasından yetişip, kafasına yumruk gibi bir taşı ‘çat’ diye vurup hemen o an dünyasını karatacakmış gibi bir ürperme geçti içinden, aniden dönüp arkasına baktı. Yakınında kimseler yoktu. Adımlarını hızlandırıp arkalarda bıraktığı Atalarını evlerine bomba atıldığı için çok kızan bu nedenle bu şehirde yaşayan gayrimüslimlerin evlerini ve dükkânlarını yağmalayıp, yıkıp deviren, onlardan pencerelerine bayrak asmalarını isteyen elleri sopalı gürültücü kalabalığın homurtuları ve tehdit içeren sloganları geliyordu kulağına. “Bu karmaşadan ve gürültüden uzakta, kalacak sakin, güvenli bir yer bulmalıyım ben,” diye geçirdi içinden. Sonra hatırlamaya çalıştığı doğru kelime aklına hemen o an gelmiş gibi, “Bir otel!” diye fısıldadı. Caddeye çıkıp dün gece Mustafa ve Muttalip’le birlikte yemek yediği Degustasyon lokantasının önünden geçerken aklına Mustafa, Muttalip, Ünzile ve en son Ertuğrul Hoca ve onun çatık kaşlarıyla bakışı geldi. Çantanın saplarını parmaklarının arasında sıkıca tutup cadde üzerindeki mağazaların camekânlarını kırıp yağmalayan kalabalığın arasından geçip Taksim Meydanı’na doğru yürümeye başladı. Orient Express’ten indikten sonra garın kapısından İstanbul’a adım attığı semtin adını hatırlamaya çalıştı. Meydanın orta yerindeki anıtı, anıtın dört bir yanından etrafı gözetleyen heykelleri ve o heykellerin arasından bir şahsı, dişçi muayenehanesinde resmini gördüğü Atatürk’ü hemen tanıdı. Taştan, tunçtan ve çeşitli madenlerden imal edilmiş temsili surattaki ifadeyi ve gözlerdeki kararlılığı görünce, Ertuğrul Hoca’nın ve yandaşlarının Türklerin büyük kurtarıcısının kurduğu cumhuriyeti yıkıp yerine yeniden Osmanlı’yı diriltmelerinin ne kadar zor olduğunu bir kez daha anladı. Üstelik şu an Atatürk’ün evine bomba atıldığı haberiyle böyle galeyana gelen halkın Ertuğrul Hoca ve onun yandaşlarına geçit vermeyeceğini bu kadar derdinin ve sıkıntısının arasında düşünmesine şaştı. “Benim bin tane derdim var, nelere kafa yoruyorum?” diye kızdı kendine. “Adam öldü mü acaba?” diye geçirdi tekrar aklından, fakat hemen ardından, “Sirkeci!” diye mırıldandı. Deminden beri düşünüp nihayet hatırladığı bu semtin ismini birkaç kez daha tekrarlarken tebessüm etti. Yüzündeki bu ifadeyi bozmadan gidip anıtın yakınında bekleyen taksilerden birine bindi. Aynı ismi ön koltuktan kafasını çevirip ona bakan şoföre de tekrarladı.</span></p>

    <p class="Normal para-style-override-3"><span class="char-style-override-7">Sirkeci’de, otel odasındaki yatağa boylu boyunca uzanıncaya kadar geçen zaman içinde gördüklerine, duyduklarına ve sonrasında kendisini kapalı bir mekâna atabildiğine inanamıyordu.</span></p>

    <p class="Normal para-style-override-3"><span class="char-style-override-7">Otelin penceresinden bakmaya cesareti olsa, hayalinde canlandırdığı manzaradan daha vahim bir tabloyla karşılaşacağını çok iyi biliyordu. Şehrin dört bir yanından; gayrimüslimlerin ikâmet ettiği mahallelerden; özellikle de Rumların yaşadığı semtlerden; Galata’dan, Tarlabaşı ve Kurtuluş’tan alevler yükseliyor; bayrak asmayan evlerin camları kırılıyor, mağazalar ve işyerleri talan ediliyor, kiliseler yakılıp yıkılıyordu.</span></p>

    <p class="Normal para-style-override-3"><span class="char-style-override-7">Kalabalık grup hep bir ağızdan aynı sloganı atıyordu;</span></p>

    <p class="Normal para-style-override-3"><span class="char-style-override-7">“Bayrak asın. Bayrak asın. Bayrak asın!”</span></p>

    <p class="Normal para-style-override-3"><span class="char-style-override-7">Pirinççi Oteli’nin önünde, “Bu gece çok kötü şeyler olacak, Allah sonumuzu hayır etsin,” diyen şoföre ücretini ödeyip taksiden inmişti. Resepsiyon görevlisi kayıt işlemlerini yaparken ona, bugün yaşanmakta olan olaylara Türkiye ile Yunanistan arasında, Kıbrıs Adası yüzünden çıkan anlaşmazlığın yol açtığını söyledi. Otel defterine 305 numaralı odada kalacak olan kişinin isim hanesine Jean’ın pasaporttaki gerçek ismini değil de bir Türk ismi yazdı.</span></p>

    <p class="Normal para-style-override-3"><span class="char-style-override-7">“Böylesi can güvenliğiniz için daha uygun,” dedi, “Ne olur ne olmaz, dikkatli olmamız lazım.”</span></p>

    <p class="Normal para-style-override-3"><span class="char-style-override-7">“Hü-se-yin!” diye kâğıdın üzerindeki harfleri sesli olarak okuyup dudak büktü Jean. Fakat sonrasında böyle sahte bir isimle otele kaydedilmesinin kendisinin daha çok işine geleceğini düşündü. Çantasını vermediği için kendisini garipseyen görevliyle birlikte 305 numaralı odaya çıkmak için asansörün gelmesini beklerken resepsiyon görevlisi, Orient Express’in ertesi akşamki İstanbul-Paris seferine bilet alması için Jean’ın fazlasıyla bıraktığı paraları keyifle tekrar tekrar sayıyordu. “Evet efendim,” demişti resepsiyon görevlisi, “Bilet yarım saat sonra elinizde olacak.”</span></p>

    <p class="Normal para-style-override-4"><span class="bold char-style-override-8" xml:lang="tr-TR"> </span></p>
  </div>
</body>
</html>