<html xmlns="http://www.w3.org/1999/xhtml">
<head>
  <title>kayipisimler-6</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-3"><span class="bold char-style-override-6" xml:lang="tr-TR">2 Onlar ölecek, ben korkacağım</span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Bu rezil şehirde hayatta kalmanın formülünü bulmuştum sonunda! Her gün aynı sokaklardan geçiyor; sayıları ancak bir elin parmakları kadar olan, uzun süreden beri tanıdığım insanlarla selamlaşıyor; cebimde eğer bozukluğum varsa yine her gün aynı dilencinin eline aynı miktardaki parayı usulca tutuşturuyordum. Aynı pavyonların, meyhanelerin ve kerhanelerin kapılarından da yine her zaman yaptığım gibi dakika sektirmeden aynı saatlerde giriyordum.</span></p>

    <p class="Normal para-style-override-3"><span class="char-style-override-7">Gidip her akşam lafladığım konsomatris, kendine ait olmadığını çok iyi bildiğim hayat hikâyesini her gün yeni eklemeler ve çıkarmalar yaparak bana yeni baştan anlatıyordu. Hiç yaşamadığı, kenarından köşesinden bile geçmediği ve her gün değiştire değiştire bambaşka bir hâl aldırdığının farkına bile varmadığı aslında yaşadığı değil, yaşama özlemi duyduğu hayat hikâyesini, kısa cümlelerle, karşısında hayretle açılmış gözlerle rol yapan, arada bir kafa sallayıp devam etmesi için onu yüreklendiren benim gibi bir aptala yutturmaya çalışıyordu.</span></p>

    <p class="Normal para-style-override-3"><span class="char-style-override-7">Perdenin arasından onu çıplak görme umuduyla her dikizleyişimde, sanki başka işi yokmuş gibi, sabah akşam durmadan ütü yapan karşı evdeki komşu kadına benzettiğim, ya da benzemediği halde benim öyle sandığım, üzerinde siyah külottan başka bir giysi olmayan, Galata kerhanesindeki kadını, her gün gelip ona baktığımı anlayıp da kapıdaki pezevenklerine kemiklerimi kırdırtmasın diye, abaza erkek topluluğunun arkasına gizlenerek izliyordum.</span></p>

    <p class="Normal para-style-override-3"><span class="char-style-override-7">Nevizade’de her müşterisine aynı boş gözlerle bakan garson Nusret’in masama getirip bıraktığı duble rakıyı aynı sayıda yudumla içiyor, mezeleri her zamanki gibi on, on beş çatal darbesiyle mideme indiriyordum.</span></p>

    <p class="Normal para-style-override-3"><span class="char-style-override-7">Bunlardan başka ayrıca normal bir insanın yapmaması gereken her şeyi hiç üşenmeden, en ufak ayrıntısına kadar yapıyordum ben. Şehrin hiçbir caddesinde ve sokağında döşeli parke taşların birleştiği çizgilere bir defa olsun basmadım ben. Kaldırım, bina ve bahçe duvarlarının köşelerinden teğet geçen, hiç kimsenin farkında olmadığı çizgilerin üzerine de bir defa olsun ayağımın tabanını koymadım.</span></p>

    <p class="Normal para-style-override-3"><span class="char-style-override-7">Klozete oturduğumda gözlerimi tavana dikiyor, külotumun içindeki, üretici firmaya ait bilgiler bulunan küçük pusulaya bakmadan, kaç derece suda yıkanacağını; kaç derecede ütüleneceğini; yüzde kaçının pamuk olduğunu; firmanın telefon ve faks numaralarını sıra atlamadan aklımdan geçiriyordum. Sonra da hata yapmadığımı gördüğümde o gün başıma hiçbir kötü olayın gelmeyeceğine kendimi inandırıyordum.</span></p>

    <p class="Normal para-style-override-3"><span class="char-style-override-7">Beni faili meçhul bir cinayete kurban gitmekten, çaresiz bir hastalığa yakalanmaktan ve bir manyağın kullandığı otomobil dedikleri tekerlekli bir ölüm makinesinin tamponuyla parçalanmaktan koruduğuna adım gibi emin olduğum için, bu küçük ayinlere her gün yenilerini eklemeyi de ihmal etmiyordum.</span></p>

    <p class="Normal para-style-override-3"><span class="char-style-override-7">Evimin her yerinde, mutfakta, tuvalette, balkonda, yatağımın ve koltuklarımın üzerinde, açık unuttuğum reçel kavanozlarının içinde, minderlerin ve terliklerin altında dolaşıp duran; evi benden fazla kullanan sarı ve siyah renkli karıncalarla ne kadar ilgiliysem, dışarıdaki, şehrin sokak ve caddelerinde dolanıp duran kalabalıkla da o kadar ilgiliydim.</span></p>

    <p class="Normal para-style-override-3"><span class="char-style-override-7">Tanımadığım hiç kimseyle konuşmuyor, hatta bana adres soranlara bile dilsiz rolü ve eşek muamelesi yapıp cevap vermiyordum. Onları işitmediğimi anlatmak için kulağımı gösteriyordum, sağır sanıyorlardı beni. “Şansa bak ya, sağırmış amına koyayım herif,” dediklerini işitiyordum yanlarından uzaklaşırken. Ben de onlara bir küfür sallayıp, ‘sağırım ben,’ diyordum içimden, ‘sormayın bana bir şey.’ Sonra hemen bunların ardından bilerek ya da bilmeyerek yanımdan geçerken bana omuz atan mahlûklara, üzerime caddenin tüm çamurunu sıçratan ehliyetli hayvanlara aldırmıyor; bacaklarıma sürtünüp sırnaşan sokak kedilerini, ağlayan gözlerle bakan kirli, uyuz ve bir o kadar da sevimli köpekleri bana kuduz bulaştırmasınlar diye görmezden geliyordum.</span></p>

    <p class="Normal para-style-override-3"><span class="char-style-override-7">Fakat aldığım bu önlemlerin hiçbirisi benim kâbus görmeme yine de engel olmuyordu. Gazetelerde ve televizyonlarda yayınlanan cinayet, felaket ve kaza haberleri kâbuslarımın en önemli nedeniydi. Gazete sayfalarında ya da televizyon ekranlarında gördüğüm otomobillerin içinden çıkarılan parçalara ayrılmış insanların hallerini içimde hiçbir şey hissetmeden okuyor ya da seyrediyordum. Enkaz altından çıkarılanların kırılmış kol ve bacaklarını ve eşi tarafından önce banyo küvetinde baltayla parçalanıp ardından elektrikli fırında kızartılmış, üzeri duman tüten cesetlerin görüntüleri de benim için hiçbir şey ifade etmiyordu, fakat her şey o günün gecesinde kafamı yastığa koyup gözlerimi yumduğum an başlıyordu.</span></p>

    <p class="Normal para-style-override-3"><span class="char-style-override-7">Ekranda izlediğim, gazete sayfalarında okuduğum cinayet ve kaza haberlerinin görüntü ve fotoğraflarındaki cesetlerin bedenleri başka insanlara ait olmasına rağmen kafaları benim kafam, suratlarındaki ifadeler benim ifadelerim ve bakışlarım oluyordu.</span></p>

    <p class="Normal para-style-override-3"><span class="char-style-override-7">Haberde anlatılan olay ve isimlerin o andan itibaren hiçbir önemi kalmıyor, maktulün ismi benim ismim, başından geçen olay, sonradan kalleş bir elin kanata kanata yazdığı alın yazım oluyordu. Çektiğim bütün bu ıstıraplar ter içerisinde uyandığım vakte, sabahın beşine kadar sürüyordu. Bundan sonra yaptıklarım, gün boyu süren sistemli davranışlardan farklı değildi. Kendimi sokaklara, şehrin alacakaranlığına, sabahın tenimi ürperten ayazına vuruyor, şaşılacak kadar kısa sürede odamdan, evimden ve sokağımdan ayrılıp başka mahallelere, caddelere ve hangi köşe başında ne renk kaldırım taşı olduğunu ezbere bildiğim semtlere doğru menzili belirsizce yol alıyordum. Benim için yanan sokak lambalarının, mağazaların vitrin ışıklarının, cebimden paramı almak için bana çeşitli zımbırtılar kakalama maksadıyla itinayla hazırlanmış, yabani hayvan kapanlarına benzeyen albenili reklam panolarının yanından ilgisizce geçiyordum.</span></p>

    <p class="Normal para-style-override-3"><span class="char-style-override-7">Üçüncü sayfaların sütunları arasında yerlerini almak için girdikleri kuyrukta uslu uslu vakitlerinin dolmasını bekleyen fütursuz kalabalıklar umurumda değildi. Köşe başlarında pinekleyen berduşlarla, evlerinden yeni kaçmış, avuçlarındaki kirli beze döktükleri tinerden ilk nefesi çeken taze kopil çocuklarla ve hem alkol hem de sabahın serinliğiyle uyuşan bedenlerini biraz önce işedikleri ve kustukları apartman kapılarının önlerine bırakıp uyuklayan sinyalcilerle zerre kadar ilgilenmiyordum. Nasılsa bir gün televizyon ekranlarında, gazete sayfalarında onlarla karşılaşacağımı, kâbuslarımda onların kaş, göz, burun ve kulaklarının benimkiyle yer değiştireceğini bildiğimden, bir kez olsun suratlarına bakma gereğini de duymuyordum. Evet ben sonrasında yine her gün sabaha karşı olduğu gibi korkuyla uyanacaktım; böyle insanlarla karşılaşacağımı bile bile kendimi yine sokaklara vuracak, bir spor müsabakasının kritiği gibi, aynı kısır daire etrafında dönüp duracaktım; onlar ölecek ben korkacaktım.</span></p>

    <p class="Normal para-style-override-3"><span class="char-style-override-7">Beni her gün sabahın ayazında sokaklara atan kâbuslarımdan kurtulma yollarını aramıyor değildim. Gazetelerde yayımlanan kaza ve cinayet haberlerini kesip dosyalıyordum. Olayların meydana geldiği semtlere gidip kazanın yaşandığı, cinayetin işlendiği mahalleleri inceliyordum. Eğer fırsatını bulursam mekânların içine girip katilin ve maktulün olay anında neler hissettiğini, kurbanın acı çığlıklar atarken, evin hangi köşesine ağlayan, çaresiz gözlerle son bir bakış fırlattığını anlamaya çalışıyordum. Bunlar da yetmezse haberin kupürünü dosyadan çıkarıp katil ile maktulün suratlarına birer bıyık çizip üstlerine de kocaman burunlar ekliyordum. Kimini şaşı yapıyor, kimini sinirli baktırıyordum. Hüzünlü bakan cinayet kurbanına gülümseyen bir ağız çizip bazen iki tane tavşan diş ekliyor, katili iki kalem darbesiyle kurbana hayretle bakan bir şapşala dönüştürüyordum.</span></p>

    <p class="Normal para-style-override-3"><span class="char-style-override-7">Katillerin fotoğraflarını yan yana dizip aralarındaki benzerlikleri, yüzlerinde onları katil olmaya iten -var olduğuna inandığım- işaretleri arıyordum. Kaç tanesi bıyıklı, kaç tanesi kalın dudaklı, hangisi ikiz çeneliydi? Mesela böyle işleri yapanların çoğunluğunun gözleri ne renkti? Kulaklarının şekli, burunlarının biçiminde ortak bir nokta ve en önemlisi bakışlarında, sadece cinayet işlemeye meyilli insanlarda -erkek, kadın ve çocuklarda- bulunan, bir görüşte anlayabileceğim ortak bir ifade arıyordum. Böylece sokağa çıktığımda rastladığım insanların yüzlerine bir bakışta onların potansiyel bir katil mi, yoksa vahşi bir cinayete kurban gidecek bir zavallı mı olduğunu anlayabilecektim. Ne bir katile ne de bir kurbana benzeyen yüzümü her gün yeni bir iz bulma umuduyla aynada inceliyordum. Fakat bu konuda bir şey beni huzursuz etmeye yetiyordu. Dosyaladığım haberler içerisinde beş katil, üç maktul ve altı trafik kazası kurbanıyla aynı ismi taşıyordum. En zor olanı ise yaş ortalamalarını çıkarıp kesin bir karara varmaktı. Her yaştan katile, cinayet ve kaza kurbanına rastlamak mümkündü. İçinden çıkamayacağımı bildiğim için, böyle bir hesap yapmanın anlamsız olduğu kanaatine varıp daha fazla kafa yormaktan vazgeçtim.</span></p>

    <p class="Normal para-style-override-3"><span class="char-style-override-7"> </span></p>

    <p class="Normal para-style-override-3"><span class="char-style-override-7">İkinci uykumdan öğlene doğru uyanıp, Mümin’in bıraktığı ekmek ve gazeteyi almak için gidip kapıyı açtım. Her sabah kapımın kulpuna asılı bulduğum poşeti göremeyince bakkalın veresiyeyi kestiğini anladım. “Adam haklı, ben de olsam aynısını yapardım,” diye düşünsem de, masanın üzerinde bir haftadır duran, kurumuş küçük bir parça ekmekle kahvaltı yapmak zorunda kaldığım için bakkala küfür etmeden duramadım. Bir süre perdenin arkasından sokağı; tek kale maç yapan çocukları, külüstür el arabalarıyla sattıkları sebze ve meyveleri bazı sıfatlarla daha bir cazip hale getirerek pazarlamaya çalışan, önce seslerini duyduğum, sonra arabalarını ve nihayetinde kendilerini gördüğüm seyyar satıcıları seyrettim.</span></p>

    <p class="Normal para-style-override-3"><span class="char-style-override-7">Ellerinde kazma ve kürekler taşıyan iki amele, sokakta oynayan çocukları kaba bir dille, ötede oynamalarını söyleyip kovduktan sonra, evimin karşısında yıllardır yıkıntı halinde duran eski harabe binaya girdiler.</span></p>

    <p class="Normal para-style-override-3"><span class="char-style-override-7">Mahalleden birkaç uyanığın -ya da kendilerini öyle sananların- çöplerini atıp mikrop yuvasına çevirdikleri harabeden, bir süre sonra kazma ve kürek sesleri duyulmaya, pencerelerin kırık camları ve artık pas tutmuş demir korkulukları arasından arada bir toz bulutları yükselmeye başladı.</span></p>

    <p class="Normal para-style-override-3"><span class="char-style-override-7">Elimdeki kuru ekmekten bir parça daha ısırıp kalanını masanın üzerine, eski gazetelerin, uçları körelmiş kurşun kalemlerin ve içindeki çiçeğin bir fiskeyle toz halini alıp havaya karışacağı kadar kurumuş olduğu; dibindeki suda muhtemelen çeşitli canlıların yaşamaya başladığı mavi vazonun yanına koydum.</span></p>

    <p class="Normal para-style-override-3"><span class="char-style-override-7">Apartmanın merdivenlerinde ayak sesleri duyunca kapıya seğirttim hemen. Gözümü göz deliğine dayayıp, aşağıya inerken basamaklarda, duvarlarda ve merdivenin tırabzanında gölgeleri belirenlerin kim olduğunu anlamak için beklemeye başladım. Üst katlarda, hangi dairede oturduklarını, ne iş yaptıklarını bilmediğim, hoş aslında merak da etmediğim merdivende karşılaştığımızda selam vermeyen, bir kez olsun aklıma getirip hayalleriyle otuz bir çekme teşebbüsünde bulunmayacağım kadar çirkin iki kız, elleriyle burunlarını tıkayıp, sanki onları gözetlediğimi biliyorlarmış gibi kapımın önünden geçene kadar kapı deliğinden gözlerini ayırmadılar. ‘Demek ki koku merdivenlere kadar ulaşmış,’ diye geçirdim içimden ve hemen göz deliğinden çekilip kulağımı dayadım kapıya ve ellerini burunlarından çektikleri anda hakkımda ne konuştuklarını anlamaya çalıştım. Bir şeyler konuşuyorlardı fakat mermer basamaklardaki ayakkabı topuklarının tıkırtılarından bir şey anlamam mümkün olmadı. Merdivenlerden döne döne inip giden ayak seslerini dinlerken, benim hakkımda ne konuştuklarını anlamasam da burunlarını tıkayarak kapımın önünden geçtikleri için benden nefret ettiklerini bizzat gözlerimle görmek çok moralimi bozmuştu. Beni hiç kimsenin sevmemesine uzun zamandır alışık ve buna razıydım, fakat bunun üstüne bir de birilerinin benden nefret etmeleri çok zoruma gidiyordu. Aşağı doğru diğer katların kapılarının önünden geçerek inmeye devam ettiler ve sonrasında nihayet apartman kapısını açan otomatiğin sesi duyuldu. Ardından kapı hayvanca bir muameleyle, katlarda uyuyanları ya da gündelik işlerini yapanları yerlerinden hoplatacak kadar şiddetle kapandı. Defalarca girişe astığım, önce nazik, fakat bu fayda etmeyince sert uyarılar yazdığım kâğıtları sanki meydan okurcasına her defasında yırtıp atıyorlardı. Sonra, parmak izi kalır, benim yaptığım anlaşılır korkusuyla yazarken ve yapıştırırken eldiven giydiğim küfürlü uyarılar da fayda etmemişti. Bu amına koyduğumun manyakları hâlâ, ne zevk alıyorlarsa, kapıya stres atma oyuncağı gibi davranmaktan geri durmuyorlardı.</span></p>

    <p class="Normal para-style-override-3"><span class="char-style-override-7">Sokaktan bir gürültü gelince tekrar pencerenin yanına seğirttim. Fakat ayağım elektrik sobasının kablosuna takılınca, odayı duvardan duvara kaplayan kirden rengi kaçmış halının üzerine, boylu boyunca kapaklandım. Yerde yan dönüp karnıma çektiğim dizimi iki elimle ovalayıp, sıktığım dişlerimin arasından küfürler ederek acımı biraz olsun azaltmaya çalıştım. Diğer bacağımı önce kendime doğru çekip ardından tabanıyla elektrik sobasını, ona faydası ve zararı olmayacak yeni bir küfürle tekmeleyip karşı duvara yuvarladım. İçerisinde kopan teller farklı yönlere saçılıp teneke muhafazasına gelişigüzel çarptıktan sonra anbean yavaşlayan tınlamalar çıkarmaya devam ederken, ben de ellerime dayanıp yerden kalktım. Sesler kesildiği için artık merak etmediğim dışarıda olan bitene bakmaya değil de, topallaya topallaya Ünzile’nin odasına doğru yürüdüm. Kapıyı açınca benim günlerdir kanıksadığım, apartman merdivenlerinden gelip geçenlerin ise alışamadığı kokudan çok daha ağır bir koku vurdu yüzüme. Farkında olmadan o çirkin kızlar gibi elimi burnuma götürdüm. Sonra fanilamın yakasını gözlerimin altına kadar çekip öylece bıraktım.</span></p>

    <p class="Normal para-style-override-3"><span class="char-style-override-7">Çarşafın altında cansız yatan Ünzile’nin dört bir yanına ve üzerine koyduğum buz kalıpları çoktan eriyip su haline gelmişti. ‘Buz lazım bana,’ diye geçirdim içimden, Ünzile’nin cesedinin şeklini alan çarşafa bakarken, ‘buz bulmalıyım bir yerlerden.’ Mümin’e söyleyeyim buz getirsin bana.</span></p>

    <p class="Normal para-style-override-4"><span class="bold char-style-override-1" xml:lang="tr-TR"> </span></p>
  </div>
</body>
</html>