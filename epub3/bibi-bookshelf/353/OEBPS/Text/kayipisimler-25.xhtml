<html xmlns="http://www.w3.org/1999/xhtml">
<head>
  <title>kayipisimler-25</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-22"><span class="bold char-style-override-6" xml:lang="tr-TR">22 Şahmeran</span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Oturakları yumuşak pöstekilerle örtülmüş, tıklım tıkış faytonda kendime bir kıçlık yer bulup oturduktan sonra, tül perdenin arasından geçtiğimiz yerleri seyre daldım. Teklifsizce bohçamı açan yaşlı harem kadınları kendilerine bir şeyler beğeniyorlar; satın almaya karar verdikleri mendillerin, ferace ve yaşmakların paralarını avcuma sayıyorlardı.</span></p>

    <p class="Normal para-style-override-3"><span class="char-style-override-7">Arabacının atların sırtına indirdiği her kamçı darbesiyle, yol boyunca sıralanmış ağaçların faytonun perdesine akseden gölgeleri daha hızla akmaya başlıyordu. Saraydan çıkarken tembih edildiği üzere, arabalardaki yolculardan çıt çıkmıyor, sadece atların nallarının kaldırım taşlarına her temasında madenî ve tok sesler yankılanıyordu etrafta.</span></p>

    <p class="Normal para-style-override-3"><span class="char-style-override-7">“Sıcaktan pişeceksin!” dedi, karşımda oturan, yakasını bağrını açmış, koca memelerini serinleten yaşlı cariye. Lafını tamamladıktan sonra eliyle feracemi açmaya yeltenince, ani bir hareketle geri çekildim.</span></p>

    <p class="Normal para-style-override-3"><span class="char-style-override-7">Harem kadınlarının hepsi Yıldız’a geldikten sonra eski dinlerini bırakıp Müslüman olmuşlardı. Muhtemelen karşımda, halime bakıp gülen, yılların aşındırmasıyla ahı gitmiş vahı kalmış cariye de genç ve güzel bir esirken girdiği sarayda, eski dininden dönüp Müslümanlığı seçmişti. Çingene olduğum halde niye bu kadar kapandığıma da akıl sır erdiremiyor, benimle dalga geçiyordu. Ben de bozuntuya vermeden, birisi aniden kafamdaki yaşmağı çeker alır korkusuyla tetikte beklerken, bana bakıp birbirlerinin orasını burasını çimdiklemelerine, ağzımı burnumu kapayan yaşmağın arkasından gözlerimi kısarak tebessümle karşılık verdim.</span></p>

    <p class="Normal para-style-override-3"><span class="char-style-override-7">Böyleydi bunlar; Yıldız’daki tüm cariyeler, haremağaları, hünkâr çavuşları, Ertuğrul Alayı silahşorları, kâtipler, mabeyinciler. Özellikle de ülkenin dört bir yanından karmaşa haberleri gelmeye; şehirde çatışma hikâyeleri anlatılmaya; Taşkışla’dan tüfek ve top sesleri yükselmeye başlayınca, saray ahalisinde vara yoğa gülme krizleri salgın hastalık gibi yayılmaya başlamıştı. Artık kimse bana gözyaşı dökmek için acıklı meddah hikâyesi siparişi vermiyordu. Komik bir hikâye anlattığım zaman da insanlar gülmek için komiklik yapmamı beklemiyorlardı. Birilerinin kendilerini bu rahat ve huzurlu ortamdan defedeceği konusunda kimseyle dertleşmeseler de, yalnız başlarına kaldıklarında kara kara düşündüklerini biliyordum.</span></p>

    <p class="Normal para-style-override-3"><span class="char-style-override-7">Şehrin kuytu köşelerinde, karanlık sokaklarında olup bitenler konusunda Sultan’ın gözü kulağı olan hafiyeler de artık yeterli jurnal getiremiyordu. Zaten getirilen jurnallerde hedef gösterilenler hakkında da yeterli tahkikat yapılamıyordu. Zira hem hafiyeler hem de tahkikat memurları, şehrin izbe mekânlarında Sultan’ın düşmanları</span> <span class="char-style-override-7">tarafından acımasızca öldürülüyordu.</span></p>

    <p class="Normal para-style-override-3"><span class="char-style-override-7">Yıldız’ın üzerinde esen uğursuz rüzgârlar, Sultan Hazretleri’nin düşmanlarını Ertuğrul Alayı silahşorlarının ruhu bile duymadan surların üzerinden geçirmişlerdi. Hatta bir keresinde, sarayın en ücra köşelerindeki jurnalcilerin yerini söyletmeye çalıştıkları, efendisine bağlı bir kolağasını hastanelik etmişlerdi.</span></p>

    <p class="Normal para-style-override-3"><span class="char-style-override-7">Bu kötü gidişe Yıldız’da sevinen başka biri daha var mıydı? Bilmiyorum, fakat ben hem seviniyor hem de sevindiğim için kendime kızıyordum. Zira tüm saray ahalisi için pahalı olsa bile, benim Mukaddes’e kavuşmamın en ucuz yoluydu bu.</span></p>

    <p class="Normal para-style-override-3"><span class="char-style-override-7">Yaşlı Çingene bohçacı kadın Mukaddes’le ilgili bilgileri sadece bana satmadığını itiraf etmişti. Yüklü bir bahşiş karşılığında beni deli eden bu haberi sinirden kızaran yüzüme karşı söylemişti. Yıldız’ da görevli, benim yaşlarımda bir kolağası da nasılsa bir gün kazara gördüğü Mukaddes’e âşık olmuş. Bir gün Saray Tiyatrosu’nda temsil sergilerken aklım anlattığım hikâyelerde, gözüm o kolağasında, oyunumu tül perde arkasındaki harem kadınlarına, locadaki Sultan’a ve diğer saray ahalisine sunuyordum. Arlanmaz, göğsündeki madalyalardan utanmaz, muhtemelen torpille rütbe almış olan bu haramzade piçi; benim sahnede ter dökmeme saygısı olmayan, sanat düşmanı bu pezevenk; hikâyeme kulak verip güleceğine, küçük beyninin anlamakta zorlandığı nükteler ettiğimde kafa yorup hisse çıkaracağına, oyun boyunca gözlerini tül perdeden ayırmamıştı. Fakat o gece geç vakitlerde sarayın kuytu köşelerinden birinde belasını da bulmadı değil. Çingene bohçacı kadın geceki vukuatı duyunca, kolağasının kafasını kolunu benim kırdığımdan şüphelenmişti. Bu şüphesini bana ima ettiği zaman merakı ve sormak istediği suali havada cevapsız ve boynu bükük olarak kaldı. Ona sadece, “Meddah Abidin’le sidik yarıştırmak o kadar kolay değil!” dedim.</span></p>

    <p class="Normal para-style-override-3"><span class="char-style-override-7">O gece sahnede en son, bir paşanın ağzından hikâyeler anlatıyordum. Oyun bitince o sinirle üzerimdeki paşa üniformasıyla sahneden inip sarayın karanlık köşelerinden birinde çıktım kolağasının karşısına. Karanlıkta yüzümü göremediği için, esas duruşta olmasını fırsat bilip yaka düğmesinin açık olmasını bahane ederek kafasına, böğrüne indirdim odunu. Neden sonra, gece geç vakit, haremağalarından biri herifi tesadüfen bulup pansumanını yaptırmış.</span></p>

    <p class="Normal para-style-override-3"><span class="char-style-override-7">“Senden korkulur,” demişti, yaşlı Çingene bohçacı kadın. “Yemin ederim, çok marazi adamsın.”</span></p>

    <p class="Normal para-style-override-3"><span class="char-style-override-7">Konvoy Kâğıthane’ye yaklaşınca sık ağaçlardan güneş görünmez oldu. Yeşil, serin, loş ve uzun yolda ilerlemeye devam ettik.</span></p>

    <p class="Normal para-style-override-3"><span class="char-style-override-7">Genç cariyelerin gazabından korktukları, haremin şişman emektar kadınları, düğümünü çözdükleri bohçamın içinde tombul parmaklarıyla tavuk gibi eşeleniyor, birinin bıraktığı boncuk kolyeyi diğeri alıyor, öbürüyse gözüne kestirdiği iğne takımını kavrıyordu. Bir tanesi aralarından en genişini bulup çıkarmasına rağmen, ne kadar zorlasa da, altın suyuna bandırılmış sahte bileziği tombul elinden geçirip bileğine oturtamayınca, metal halkayı bohçanın içine attı. Kızarmış parmaklarını, diğerlerinin haline gülmesine aldırmadan can acısıyla ovalıyor, üflüyor, bunlar kâfi gelmeyince, haremağalarından azar işitme pahasına, pencereden sarkıtıp esen yelle serinletmeye çalışıyordu.</span></p>

    <p class="Normal para-style-override-3"><span class="char-style-override-7">Kâğıthane’ye kadar sağ salim gelmiştim, fakat ne zaman bir kaza olacak da, yaptığım katakulli anlaşılacak diye ödüm bokuma karışmıyor değildi. Arabacı faytonu durdurunca önde oturan haremağasının inip kapıyı açmasını bekledik. Bohçamı arabanın içinde bırakıp hareketlerimin fazla çevik olmamasına dikkat ederek aşağıya indim. Ağaç diplerine tezgâh açmış ayak satıcılarının arasında oturan yaşlı, falcı çingene kadın, haremin şişman emektarları arasında, çarşaf içinde dal gibi ince bedenimi fark edince; pek yakında gözde, hatta haseki; sonrasında da valide sultan olacağım yalanlarını uydurup ardından da avuç dolusu bahşişi kapacağını sanarak, yanıma seğirtti. Kaçırmakta geç kaldığım sağ elimi yakaladı, gözlerini avcumun içinde farklı yönlere uzanan, anamın karnında kaldığım dokuz ay boyunca elim yumuk durduğu için oluşan çizgilere dikti. Uzun parmaklarımdan erkek olduğumun farkına varmamış; elimi kurtarmaya çalışırken sıyrılan çarşafın arasından kıllı kolumu görünce anlamıştı. Yüzüme hayret ve korkuyla bakarken elimi saldı. Kaşlarımı çatıp defolup gitmesini işaret ettim. O gerisin geriye, ayak satıcılarının arasındaki yerine dönerken, tüm kadınların arabadan inmesini bekleyip iki koltuk arasındaki bohçamı çekip aldım. Açık ağzını düğümlemeye çalışırken haremin emektar kadınları biraz önce falcı çingeneyle aramda geçenlerin dedikodusuna başlamışlardı bile.</span></p>

    <p class="Normal para-style-override-3"><span class="char-style-override-7">Yaşlı falcı, avcumun içine bakar bakmaz beni bekleyen felaketleri, kara yazımı kör talihimi görünce o kadar korkmuştu ki dile getirmeye çekinmişti. Daha neler neler; bıraksalar zavallı çingeneyi Yıldız Sarayı’na müneccimbaşı yapmak için Sultan Hazretleri’ne istida yazacaklar. Onların tek eğlenceleri olduğunu bildiğim dedikodularına aldırmadan bohçamı sırtlayıp ağacın altına, çingene falcının yanına doğru yürüdüm. Tozdan ve kirden rengi solmuş kumaş çıkınını çimenlerin üzerine bıraktıktan sonra içinden çıkardığım, onun beğeneceğini umduğum allı pullu, cafcaflı bir entari kumaşını uzattım. Yazları sepet yapmış, kışları odun toplamış, çok yıpranmış titreyen parmaklarıyla, yüzüme bakmaya korkarak aldı ona uzattığım hediyemi.</span></p>

    <p class="Normal para-style-override-3"><span class="char-style-override-7">Ayak satıcıları harem kadınlarının macun, keten helva ve irmik helvası almak için gönderecekleri haremağalarını beklerken, aralarında şehirde yaşanan karmaşadan bahsediyorlar; Sultan’ın tahttan indirileceğine kesin gözüyle bakan, yeni doğan kız çocuklarına bile Murad ve Reşat ismini koyanların nasıl kazalara kurban gittiğini anlatıyorlardı. Her zaman Yıldız’a girip çıkma salahiyetine sahip olan Çingene bohçacının yakınlarında bulunduğunu birbirlerine işaret edip biraz önceki hallerinin aksine hayatın ne kadar güzel olduğundan dem vurmaya başlamışlardı. Ölüm korkusu buydu işte. Tabii ki yalan söylemiyorlardı, fakat veletlerine Sultan Hazretleri’ne meydan okuyan isimler koyan gafiller kadar da akılsız değildiler. Ben yaşlı satıcıları işkillendirmemek için yanlarından uzaklaşırken, oturduğu yerden çalıları aralayıp aşağıdaki dere boyuna bakan yaşlı çingene, biraz önce verdiğim hediyenin hatırı soğumadan, bugün işlerimin kötü gideceğinin rivayetinde bulundu. Yaşlı kadın, kahve ve bakla, bir de benim bildiğim su falından başka uzaklara bakıp yeni bir gelecek okuma yöntemi mi buldu diye, yanına çöktüm. Eliyle kenara çektiği yaprakların arasından, bana göstermeye çalıştığı şeyi aradım.</span></p>

    <p class="Normal para-style-override-3"><span class="char-style-override-7">“İkiz kardeşin,” dedi yüzündeki çizgileri çoğaltarak gülümserken, “Ne tacirdir bilirim, var git evine, o varken bir tek mendil bile satamazsın,” dedi.</span></p>

    <p class="Normal para-style-override-3"><span class="char-style-override-7">Sonra göz kırpıp araladığı çalıların arasına girmemi fısıldadı kulağıma.</span></p>

    <p class="Normal para-style-override-3"><span class="char-style-override-7">Hata bendeydi. Çingene bohçacı kadına üç beş gündür rastlayamadığım için, Kâğıthane’ye gelmemesini tembihleyememiştim. Kazanacağı paraların hırsıyla, çayırda otlayan keçileri ürküte kaçıra, patika yoldan yukarıya, müşterilerinin, harem kadınlarının yanına, benim Azrail’im olmaya geliyordu. Çalıların içine iyice gizlenince onun da üzerinde benimkiyle aynı renkte; solmuş, mor bir ferace olduğunu gördüm. Nedendir bilinmez, belki de fakirliğini lafa gerek duymadan beyan edip pazarlık yapacak kadınları peşinen caydırmak için; bana en az üç yeni ferace fiyatına sattığı kadar eski bir ferace giymişti.</span></p>

    <p class="Normal para-style-override-3"><span class="char-style-override-7">Farkında olmadan ağzımdan bir küfür çıktı. Uygulamaya koyduğum bütün dalaverelerimi yerle bir etmişti. Sanki mor feracenin içinde Çingene bohçacı değil de, aynı benim gibi Mukaddes’e gönül vermiş; ona yaklaşmak için aynı yolu seçmiş; öldürmesem bile kolağasına yaptığım gibi sakat bırakmayı aklımdan geçireceğim bir erkek vardı.</span></p>

    <p class="Normal para-style-override-3"><span class="char-style-override-7">Beynim, hikâye anlattığım zamanki gibi, sanki yokuş aşağı giden bir lokomotifin gözle takip edilemeyecek pistonlarına benzer bir şekilde tıkır tıkır çalışıyordu.</span></p>

    <p class="Normal para-style-override-3"><span class="char-style-override-7">Faytonlardan inen harem kadınları haremağalarının ikazlarına aldırmadan, çiçeklerin üzerinde uçuşup duran kelebeklerle yarışırcasına aşağıya, derenin kıyısına doğru koşturuyorlardı.</span></p>

    <p class="Normal para-style-override-3"><span class="char-style-override-7">Faytoncular arabalardan koşumlarını çözdükleri atları, bele kadar boy atmış otların arasına çaktıkları kazığa bağladıktan sonra, hep birlikte harem ahalisinden uzaklaşıp dere kenarına indiler. Etrafta harem kadınları, haremağaları, Çingene bohçacı, falcı çingene ve benden başka kimse kalmamıştı. Çalıların, kalın gövdeli ağaçların arkasına gizlenmiş nöbet tutan, bellerinde keskin palaları, ellerinde uzun mızraklarıyla Ertuğrul Alayı askerlerini görene kadar öyle olduğunu sanıyordum.</span></p>

    <p class="Normal para-style-override-3"><span class="char-style-override-7">Yırtıcı kuşlar gibi keskin gözleriyle en ufak kıpırdanışımda beni göreceklerini bildiğim için, kıçıma batan dikenlere aldırmadan saklandığım çalıların arasına iyice gömüldüm. Yumuşak bohçaya dayandığım için çok da rahatsız olduğum söylenemezdi. Ferace soluk ve eski olduğu için şanslıydım. Kendimi, yeşil yapraklar arasında, kötü kadınların giydiği kıpkırmızı bir feraceyle düşünmek bile istemiyordum.</span></p>

    <p class="Normal para-style-override-3"><span class="char-style-override-7">Bir gün, resim tahsilini tamamlayıp Paris’ten yeni dönmüş, benimle yaşıt bir paşa çocuğu, Panayot’un Hamalbaşı’ndaki Şaraphanesi’nde mesleği hakkında atıp tutuyor, orada bulunan herkese en zıt iki rengin hangisi olduğunu soruyordu. Çoğunluk ‘Siyah ve beyaz’ demişti, fakat o kaşlarını yukarı kaldırıp başını iki yana sallamış; kadehindeki şarabı bir dikişte bitirmiş; yumruğunun tersiyle çenesindeki bir tutam sakala kadar sızan ekşi üzüm suyunu sildikten sonra, “Hayır,” demişti, Frengistan’da bulunmuş olmanın verdiği küstahlıkla. “Kırmızıyla yeşil dünya kurulalı beri en zıt iki renktir.”</span></p>

    <p class="Normal para-style-override-3"><span class="char-style-override-7">Şu an o küstah ressamın hayalimdeki yüzü bana dostça dönüp gülümsedi, “Hiç korkma Abidin yeşille mor hiç de zıt renk değildir. Değil akşama kadar, bir ay burada kalsan kimse seni fark etmez, hatta ölsen bile cesedini bulamazlar.”</span></p>

    <p class="Normal para-style-override-3"><span class="char-style-override-7">Bakışlarımı genç züppeden başka yöne çevirip, kaş yapayım derken göz çıkaran fikirlerinden kurtuldum.</span></p>

    <p class="Normal para-style-override-3"><span class="char-style-override-7">Aşağıya, Çingene bohçacıyı görmek için, patikaya baktım. Onun yerine, bir araya toplanmış, öbek halindeki harem kadınlarını gördüm. Havaya kalktıkça dirseklerine kadar görünen kollar, fistanların arasından güneşin altında parıldıyordu. Yukarıdaki ayak satıcılarıyla falcı çingene Çingene bohçacıya kıskanarak bakıyorlardı.</span></p>

    <p class="Normal para-style-override-3"><span class="char-style-override-7">Kendi halimi, neden burada olduğumu düşündüm. Ertuğrul Alayı’nın en zalim silahşorunun palasıyla karşı karşıya kalsam da, dilimin ucundan tükürük gibi fırlatacağım bir yalanla kurtulabileceğimi; bunun için var olduğumu düşündüm ve aşağıdaki kalabalık kadın grubu arasından aradığım o güzel kadını, yani Mukaddes’i çekip çıkarmaya çalıştım. Boşuna uğraşmıştım Mukaddes o kalabalığın arasında değildi; derenin kenarında, yalnız başına, başka hiçbir derede, deryada hatta okyanusta var olmayan mavi, pembe ve yeşil pullu balıkları izlemekle meşguldü. Elinde saraydan hareket etmeden önce benim hediye ettiğim mavi entari vardı.</span></p>

    <p class="Normal para-style-override-3"><span class="char-style-override-7">Falcı çingene yerinden kalkıp patikadan aşağıya indi. Bohçanın içindekilerle meşgul olan harem kadınlarının yanına varıp Çingene bohçacının elini avuçları arasına aldı. Elinin içine bakmadan doğrudan yüzüne bir şeyler söyledi. Falcı çingene sözünü tamamlamadan, Çingene bohçacı yukarıya, benim arasına gizlendiğim çalılara baktı. Bohçasından aldığı birkaç beyaz çarşafı koltuğunun altına sokup, rüzgârın insafına göre salınan papatya ve laleler arasından bana doğru yürüdü. Beni çalılar arasında gördüğü halde bir şey demeden yanımdan geçip gitti. Çarşafları küçük ilmeklerle birbirine tutturup, iki ağaç arasındaki düz alanı iki parçaya böldü. İşini bitirdikten sonra bana doğru gelirken yere eğilip gelişi güzel topladığı çiçeklerden bir</span> <span class="char-style-override-7">demet yapmaya başladı. Yanıma iyice yaklaşınca, “Birazdan cambazlar, cüceler ve kuklacılar gösteri yapmak için buraya gelecekler, herkesin onlarla ilgilendiğine emin olduğun vakit, üzerindeki feraceyi çıkarır aralarına karışırsın,” dedi.</span></p>

    <p class="Normal para-style-override-3"><span class="char-style-override-7">Asıl görevini yerine getirince çiçek toplamayı bırakıp aşağıya, bohçasını bıraktığı yere değil de, derenin kenarına, suyu seyre dalmış Mukaddes’in yanına doğru yürüdü. Mukaddes, Çingene bohçacıyı karşısında görünce irkildi; yüzüne dikkatli bakınca benim bir delilik daha yapmadığımı, onun sahiden sarayın bohçacısı olduğunu anladı.</span></p>

    <p class="Normal para-style-override-3"><span class="char-style-override-7">Çingene bohçacı çiçek demetini Mukaddes’in eline tutuşturduktan sonra geri dönüp bohçasına doğru yürürken, tekrar çalıların arasına, bulunduğum yere baktı.</span></p>

    <p class="Normal para-style-override-3"><span class="char-style-override-7">Hokkabazların, kuklacıların ve Karagözcülerin gelmesini beklerken, masal anlattığım; yaptıkları haşarılıklardan dolayı kafalarına şaplak indirmekten bıktığım; ayağımı burkmama sebep olup beni günlerce Çit Kasrı’na hapseden küçük şehzadelerin çığlıkları kapladı ortalığı. Yerden kavradıkları taşları benim içinde gizlendiğim çalıların çok yakınındaki çalı öbeklerine fırlatmaya başladılar. Nedenini anlamak için çıkardıkları seslere kulak kesildim. Akılları sıra bir yılan görmüşlerdi.</span></p>

    <p class="Normal para-style-override-3"><span class="char-style-override-7">Taşlardan bir tanesi çok yakınıma düştü. Çalıların arasında hakikaten bir yılan varsa, can havliyle kaçarken ya beni sokup zehirleyecek ya da bu veletler çayırın tüm taşlarını kafama fırlatıp pekmezimi akıtacaklardı. Daha ilk taşın şaşkınlığı geçmeden ikincisini kafama yedim. Duyduğum kemik sesiyle birlikte gözümün önünde bir yıldırım çaktı, ardından ortalık karardı. Gözlerimi sımsıkı</span> <span class="char-style-override-7">yumup çalıların arasında iki büklüm oldum. Taşın kafamda yaptığı hasarı anlamak için, yaşmağı çekip ellerimle yokladım.</span></p>

    <p class="Normal para-style-override-3"><span class="char-style-override-7">“Şahmeran!” diye bağırdı çocuklardan biri, ben parmaklarımın ucuna bulaşan kırmızı sıvıya bakarken.</span></p>

    <p class="Normal para-style-override-3"><span class="char-style-override-7">Soğuk bir kış günü, merakla açılmış gözlerle bana bakarak korkuyla birbirlerine sokulan küçük şehzadelere ne hissettiklerine hiç aldırmadan ‘Şahmeran Masalı’nı’ anlattığıma günün birinde pişman olacağım hiç aklıma gelmemişti. “Kafası insan, gövdesi yılan şeklinde miymiş?” diye gözlerini açarak sormuştu, Şehzade Abid Efendi. “Yılanların efendisiymiş üstelik. İnsanlarla barış yapmak için yola çıkmış. Fakat insanlar onu kandırıp bir hamamda öldürmüşler. İşte o gün bu gündür, yılanlar ve insanoğlu arasında amansız bir kavga varsa sebebi yılanların padişahı Şahmeran’a yapılan kalleşliktir,” demiştim.</span></p>

    <p class="Normal para-style-override-3"><span class="char-style-override-7">Küçük şehzadenin atmaya hazırlandığı avcunun içindeki ikinci taş havada asılı kalmıştı. Korkuyla çalıların arasındaki insan kafalı yılan gövdeli yaratığa, birinci taşın acısıyla kıvranıp, ikinci taşı bekleyen bana bakıyordu.</span></p>

    <p class="Normal para-style-override-3"><span class="char-style-override-7">Çığlıklara koşan haremağasının çocukların neden korktuklarını anladıktan sonra, gelip beni saklandığım yerden çıkarmasını ve Ertuğrul Alayı silahşorlarının pençesine atmasını bekledim. Fakat o, şehzadelerin heyecanla bağıra çağıra anlattıklarından daha korkunç bir yaratık hayal etmiş olacak ki, küçük şehzadeleri ellerinden tutup onlarla birlikte hızla, arada bir korka korka arkasına bakarak oradan uzaklaşıp gitti.</span></p>

    <p class="Normal para-style-override-4"><span class="char-style-override-7"> </span></p>
  </div>
</body>
</html>