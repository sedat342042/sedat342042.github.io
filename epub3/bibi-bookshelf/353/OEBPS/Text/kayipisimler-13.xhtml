<html xmlns="http://www.w3.org/1999/xhtml">
<head>
  <title>kayipisimler-13</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-10"><span class="bold char-style-override-6" xml:lang="tr-TR">9 Bahsi geçen o güzel kadın sen miydin?</span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Ya ben yanlış anlamıştım ya da parayı nasıl gizleyeyim diye kompartımanımda epey zaman kaybettiğim için, restorandaki güzel kadın çoktan kompartımanına dönmüş olmalıydı. Çünkü konuşulurken kulak misafiri olduğum güzellikte herhangi bir kadın yoktu restoran bölümünde. Masaya otururken, ‘belki tuvalete gitmiştir, birazdan döner,’ diye düşündüysem de, üç kadeh şarap içip yemeğimi yediğim süre içerisinde o bahsi geçen güzel kadın ortalarda görünmeyince, ben o kadını görmek için değil de, aç karnımı doyurmak için kompartımanımdan çıkıp buraya geldiğimi kendi kendime itiraf ettim.</span></p>

    <p class="Normal para-style-override-3"><span class="char-style-override-7">Restoranın kapısından koridora çıkarken etrafta kimsenin olmamasından faydalanıp, sesli olarak rahat rahat geğirince içtiğim şarabın ve yediğim yemeklerin tamamının birbirine karışmış kokusunu genzimde hissettim. Çok fazla mı içmiştim? Şimdi karşıma aniden bir adam çıkıp çeneme bir yumruk çaksa mesela? Öyle sert de değil, yavaş, beni önce koridorun duvarına vurup ardından yere yıkacak kadar. İki metre uzağıma düşen çantamı alıp kaçıp gitse; daha öbür vagona geçmeden, bir yandan koşarken, çantanın fermuarını açıp içinde yastıktan başka bir şey olmadığını görse; geri dönüp yakama yapışsa; kopan gömleğimin düğmeleri arasından paralar ortaya saçılsa; alkolden uyuşmaya başlayan şu bedenimde ona mani olacak gücü bulabilir miydim? Ne vardı bu kadar içecek? Ne mi vardı bu kadar içecek? O kadar zengin olmuşum, yıllardır hayalini kurduğum paraların birazına olsun kavuşmuşum, gökten tepeme banknot yağmış, bunu azıcık da olsa kutlamayacak mıyım yani? Kimsenin karşıma dikilip çenemi yumruklayacağı filan da yok, neyse zaten kompartımanıma da geldim sayılır. Sekiz adım sonra kompartımanımın kapısındayım bak, inanmazsam sayayım. “Sekiz, yedi, altı. Ben bu kapının anahtarını hangi cebime koymuştum ya? Bak şimdi, bu dumanlı kafayla bir de anahtarı bulamazsam var ya. Başlarım ulan anahtarından deyip, dönerim yeniden restorana. Üç beş kadeh daha yuvarlarım o şaraptan. Hop barmen bir saniye, iye seslenirim kapıdan girerken, kapatma benim şişenin kapağını, gece yeni başlıyor, kapıda kaldık anasını satayım, almıyorlar beni içeriye.”</span></p>

    <p class="Normal para-style-override-3"><span class="char-style-override-7">Bulamıyordum, aradım, taradım, ceplerimi tekrar tekrar yokladım, fakat hiçbirisinde yoktu anahtar. ‘Düşürdüm mü acaba?’ diye düşündüm. O meşhur dalgınlığımla restorana giderken kapının arkasında bırakmış olabileceğimi geçirdim aklımdan. Bir umut gidip kompartımanımın kapısının kulpunu bastırdım, kilitliydi. Demek ki kapıyı kilitlemiş, anahtarı da yanıma almıştım. Böyle olması daha iyiydi, açık olsaydı paralarıma göz diken haydutlar, benim dönmemi kapının arkasında beklerlerdi. Restoranın kapısına kadar olan mesafeyi, bir elimle duvara yaslana yaslana, yerde parıltısıyla gözüme çarpacak olan o küçük, ağzı tırtıklı metal parçasına rastlama umuduyla tekrar gerisin geri yürüdüm. Restoranın kapısına kadar gelip kapıdaki küçük pencereden içeriye baktım. Kapıyı açıp gözleriyle beni izleyen garsonlara aldırmadan restorana girdim. Masanın üzerindeki tuzluğu, biberliği, vazoyu, küllüğü ve boş bardakları tek tek kaldırıp arkalarına ve masanın ve sandalyelerin de eğilip altlarına baktım. Yoktu. Bana ne aradığımı soran gözlerle bakan, papyonları yakalarından kaymış yorgun garsonlara, halimden anahtarı aradığımı anlayıp bulsalardı çıkarıp verirlerdi diye, düşündüğüm için bir şey demedim. Restorandan çıkıp tekrar kompartımanıma doğru yürürken ne yapmam gerektiğine karar vermeye çalıştım. Gidip kapının kulpunu tekrar yokladım. Dışarıda kalmıştım. Koridorun penceresini açtım. Kafamı dışarının karanlığına ve gözlerimi acıtmasına aldırmadan yüzümü serinliğe bırakıp ayılmaya çalıştım. Saçlarım rüzg­ârda darmadağın olup uçuştu. Kompartımanımın kapısındaki camı kırmaya karar verdim o an. Kafamı pencereden çekerken planım hazırdı. Kompartımanıma hırsız girdiğini söyleyecektim. Pencereyi kapattım. Arkamı dönmemle birlikte çantamı kompartımanımın kapısındaki cama geçirmem bir oldu. Kırılan camın sesini duyup kapılarını açacak olan diğer yolculara yakalanmamak için, sessiz ama seri adımlarla restoranın ters istikametine, diğer vagona doğru koştum. Kompartımanın sonundaki tuvalete girip gizlendim. Bir sigara yakıp, kulağımı dışarıdan gelecek olan seslere verdim. Birkaç derin nefes çektikten sonra sigaramı söndürüp tuvaletten çıktım. Daracık koridorda deminki gürültüye toplanmış olan insan kalabalığına doğru yürüdüm usul adımlarla. Camını kırdığım kompartımanda, kırık camlar arasındaki genç kadını, olanları kondüktöre ve diğer kompartımanlardan çıkanlara anlatan adamı ve kapının üzerindeki benim kompartımanımdan farklı numarayı görünce yaptığım yanlışlığı anladım. ‘Ne aptal bir herifim ben,’ diye içimden geçirirken utançtan yüzümün kızardığını hissettim. Terden içimdeki paraların tenime yapıştığını hissettim. Camını kırdığım kompartımandaki adam koridordakilere biraz korku, biraz da öfkeyle başlarına gelen bu tuhaf olayı anlatmaya çalışıyordu. Ne olduğunu anlayamamıştı, karısı çok korkmuştu, trenin devrildiğini sanmışlardı.</span></p>

    <p class="Normal para-style-override-3"><span class="char-style-override-7">Kondüktör olanlardan dolayı adamdan özür dileyip yarım saat içinde kapılarına yeni bir cam takılacağını söylerken, ben de kendi kompartımanımın kapı numarasını -ikinci bir yanlışlığa mahal vermemek için- iyice kontrol ettikten sonra kapı kulpuna bastırıp açmak için zorladım. Çantamı yere ayaklarımın dibine koyup ceplerimde anahtar arıyormuş gibi yaptım. Anahtarı ceplerimde bulamayınca, bulamadığımı oradaki insanlara iyice gösterdikten sonra tekrar kapının kulpunu tutup yukarı aşağı bastırıp, asılıp ittirerek açmaya çalıştım, fakat haliyle başarılı olamadım. Sonunda kondüktör durumumu fark edip yanıma geldi.</span></p>

    <p class="Normal para-style-override-3"><span class="char-style-override-7">“Anahtarımı bulamıyorum,” dedim, ellerimi kapının kulpundan çekerek. “Restorana gidip yemek yedim, dönüşte baktım ki anahtar cebimde yok.”</span></p>

    <p class="Normal para-style-override-3"><span class="char-style-override-7">Kondüktör yan yana iki kompartımanda yaşanan olayları garipsemiş gibi yüzüme baktı, fakat bana yine de anlayışlı davranıp, “Restoranda düşürmüş olmalısınız,” dedi.</span></p>

    <p class="Normal para-style-override-3"><span class="char-style-override-7">“Olabilir,” dedim, beklediğim tepkiyi alıp rahatlayınca.</span></p>

    <p class="Normal para-style-override-3"><span class="char-style-override-7">“Oraya bakalım,” dedi. “Bulamazsak size yedek anahtarı getiririm. Böyle durumlar için her vagonun bir yedek anahtarı var zaten.”</span></p>

    <p class="Normal para-style-override-3"><span class="char-style-override-7">Birlikte, dar koridorda, restoranın bulunduğu vagona, trenin kıç tarafına doğru, yere baka baka yürüdük.</span></p>

    <p class="Normal para-style-override-3"><span class="char-style-override-7">Anahtarı bulursak kondüktör yedek anahtarla beni soymaya gelir mi? diye düşündüm. Başımı kaldırıp yüzüne baktım. Bütün ciddiyetiyle, koridorun karanlık köşelerinde anahtarı bulmaya çalışırken öyle saf bir hali vardı ki bu sarhoş halimle bile onun kafasını, gözünü yarabilirdim. Boğazına yapıştığım gibi alırdım altıma. Kolunu bacağını kırar, kaldırıp kompartımanın penceresinden Balkan Dağları’ndaki bir uçuruma yuvarlayıverirdim.</span></p>

    <p class="Normal para-style-override-3"><span class="char-style-override-7">“Koridorda düşürmemişsiniz,” dedi, restoranın kapısına geldiğimizde. “Bir de içeriye bakalım, belki garsonlar bulmuştur.”</span></p>

    <p class="Normal para-style-override-3"><span class="char-style-override-7">İlk gelişimde sormadığım iyi olmuş, diye düşündüm, kondüktör restoranın kapısından girip garsonlara sorarken.</span></p>

    <p class="Normal para-style-override-3"><span class="char-style-override-7">Görmemişler. Hep beraber benim oturup yemek yediğim masanın altına, üstüne, diğer masaların etrafına, sağına soluna baktık. Kondüktör anahtardan iyiden iyiye umudunu kesince, biraz sonra yedek anahtarı getireceğini söyledi. O öbür yöne doğru yürürken ben de restorandan çıkıp kompartımanımın bulunduğu tarafa yöneldim.</span></p>

    <p class="Normal para-style-override-3"><span class="char-style-override-7">İnsanlar biraz önce koridorda yaşanan esrarengiz olay üzerine, camın kırılma sesini duyduklarında neler hissettiklerini birbirlerine anlatıp sonrasında yeni kompartımanlarına kapanıp, eski sessizliklerine bürünmüşlerdi.</span></p>

    <p class="Normal para-style-override-3"><span class="char-style-override-7">Camını kırdığım kompartımandaki kadın ve adamla göz göze gelmemeye dikkat ederek, kendi kompartımanımın kapısına kadar sessiz adımlarla usul usul yürüdüm. Çantamı yere koyup ceketimin cebinden Sirkeci garından aldığım Gelincik marka sigara paketini çıkardım. Bir tanesini dudaklarımın arasına kıstırdım. Sesini duymasınlar diye, kibriti yumuşak bir bilek hareketiyle bir defada yaktım. Daha ilk nefesi çekip kibriti söndürmeden, kırık camdan kafasını uzatan adamla göz göze geldim. Sanki camı benim kırdığımı anlamış gibi bakıyordu. Bir şeyler söylemek istedim fakat ağzımdan bir ses çıkmadı. “Sarhoştum,” demeyi geçirdim içimden. ‘Evet çok büyük bir yanlışlık bu benim yaptığım, tamam tamam kabul ediyorum, sadece yanlışlık denmez bu benim yaptığıma büyük bir sakarlık bu yaptığım, peki tamam gerçeğini söylüyorum, evet kabul ediyorum aptallık bu benim yaptığım. Nasıl içiniz rahatladı mı şimdi, affettiniz mi beni, hadi sarılıp barışalım şimdi. Bu genç ve güzel hanım sizin karınız mı? Neyse biz asıl meselemize dönelim. Param var, verdiğim zararı Orient Express’in sahibi</span> <span class="italik char-style-override-1" xml:lang="tr-TR">Wagon’s Lits Şirketi</span><span class="char-style-override-7">’ne öderim, size de bir sigara ikram etsem, ne kadar nazik biri olduğum hakkında bir karara varıp, beni affeder misiniz? Bu güzel hanım karınız mı diye sordum biraz önce duymadınız sanırım.’</span></p>

    <p class="Normal para-style-override-3"><span class="char-style-override-7">Adamla göz göze gelince başımla selamladım onu. O da karşılık verice yanına doğru birkaç adım atarken ceketimin yan cebinden sigara paketini çıkardım. Dudaklarıma kıstırdığım sigaramın dumanının gözlerimi yakmasına aldırmadan, bir elimde tuttuğum sigara paketinin kapağını diğer elimle açıp alması için adama uzattım. Beş saniye önce somurtarak, ‘camını sanki ben kırmışım gibi’ nefretle bakan, uykusu kaçmış, saçı başı dağınık, pijamalı adam, benim nazik ikramıma kibarca tebessüm ederek karşılık veriyordu. O teşekkür edip sigarayı dudaklarının arasına götürürken, ben de paketi ceketimin yan cebine koyup hemen ardından kibriti çıkardım. Kibrit çöpünü kutuya sürtüp ateşleyerek sigarasını yakarken, onun aleve ve sigarasının ucuna dikkat kesilmesini fırsat bilip, kompartımanın içine baktım. Yorganı ve çarşafı dağılmış yatağın kenarında pembe geceliğinden vücut hatları belli olan, ancak on dokuz, yirmi yaşlarında, güzel bir kadın oturuyordu ve sanki camlarını kıranın ben olduğumu anlamış gibi kuşkuyla bana bakıyordu. Adam ilk nefesten sonra parmaklarının arasına aldığı sigarayı dudaklarından çekti.</span></p>

    <p class="Normal para-style-override-3"><span class="char-style-override-7">“Geçmiş olsun Mösyö, yolculuk Paris’e mi?” diyecek oldum fakat sonra vazgeçtim. Sigaramdan yeni bir nefes çekerken, sanki ona söyler gibi, içinde Prens Mustafa’nın, Ünzile’nin, Ertuğrul Hoca’nın, Muttalip’in ve Sami Günzberg’in adları geçen hikâyemi bir çırpıda özetleyecek cümleyi içimden söyledim: “Ben Paris’e gidiyorum!”</span></p>

    <p class="Normal para-style-override-3"><span class="char-style-override-7">Kibriti cebime koyduktan sonra elimi uzattım.</span></p>

    <p class="Normal para-style-override-3"><span class="char-style-override-7">“İsmim Jean!” dedim, gülümseyerek. İçerideki kadının güzelliğini daha yakından görünce, sigarasını yakarken, çok kıskandığım bu adamı içimden önce kel kafasına bir şaplak indirmek, sonra tükürdüğüm suratına çaktığım yumrukla onu kompartımanın ortasına, cam kırıklarıyla dolu döşemeye yuvarlamak geçmişti.</span></p>

    <p class="Normal para-style-override-3"><span class="char-style-override-7">Camsız çerçeveden kafasını geri çekip hemen ardından bana elini uzatırken söylediğine göre onun adı da Leon’muş. Bizimle ilgilenmeden, kompartımanın loş ampulünde, kapağında</span> <span class="italik char-style-override-1" xml:lang="tr-TR">Alexandre Dumas</span> <span class="char-style-override-7">-</span> <span class="italik char-style-override-1" xml:lang="tr-TR">Üç Silahşorlar</span> <span class="char-style-override-7">yazan kitabı okumakta olan kadının adı da Clotte’muş.</span></p>

    <p class="Normal para-style-override-3"><span class="char-style-override-7">Sanki kitabı okumuyor da, sırf yüzüme bakmamak için sayfanın üzerindeki uçsuz bucaksız satırlar ve kelimeler arasındaki tek bir harfe, o harfin tırnağına ve kıvrımlarına bakıyordu. İsminin söylendiğini duyunca başını çevirip, gülümseyerek önce Leon’a, sonra da bana baktı. Adamın parmağıyla gösterip işaret ederken ismini söylediği Clotte de onun karısıymış. Hayır, daha sonra belki uğrayabilirlermiş, fakat onlar şimdi Paris’e değil, Viyana’ya gidiyorlarmış. Ne de olsa balayına çıkmışlar. ‘İyi gidin bakalım,’ dedim içimden. Fakat bu haksızlığın sebebi neydi? Keşke ağzıma geldiği gibi söyleseydim de adamın sinirden kalp atışları yükselseydi. “Ya öyle mi, fakat bu genç ve güzel bayana koca olamayacak kadar yaşlı değil misiniz? Ah mösyö Leon, çok affedersiniz, ne aptalım. Lütfen özrümü kabul edin, az evvel içimden geçenleri söylemeden edemeyeceğim, tanıdıkça beni daha iyi anlayacaksınız, evet ben çok açık sözlü biriyim. Ben bu küçük hanımı sizin kızınız sanmıştım. Üstelik yalnızken değil, fakat bu güzel hanımla yan yana durunca çirkinliğiniz daha bir belirgin hale gelmiyor mu? Bahse girerim ki saçlarınız dökülüp kafanız böyle cascavlak kalana kadar geçen süre eminim hanımefendinin yaşından daha uzundur.” Sarı saçlı, taptaze, bir o kadar da bu güzel yaratığın bu sözlerimden sonra en azından yan gözle bakıp bana küçük işveli bir tebessüm göndereceğinden emin olsaydım, kel kafalı ihtiyardan duyacağım esaslı bir küfre rağmen bu patavatsızlığı yapmaktan geri durmazdım. Bu nedenle hemen başka bir konuya geçtim. “Kaç paran var senin?” diye sordum, ayakkabımın kenarıyla yerdeki cam kırıklarını koridorun kenarına iterken, karşımda sigarasının dumanını yüzüme üfleyen adama değil de, hayalimde o zavallı haliyle bana, gençliğime, belki de yakışıklılığıma, bakan Leon’a. Sanki bu aklımdan geçenleri hissetmiş gibi hemen anlatmaya başladı mösyö Leon. Demir tüccarıymış. İyi kazanıyormuş. Evlendikten sonra yurtdışında balayı yapabilecek kadar çok kazanıyormuş. Vatandaşı olduğu Türkiye’de, her ne kadar dininden ve ırkından dolayı ona ecnebi gözüyle baksalar ve dün Rumların başına gelenler bir gün Yahudilerin de başına gelir mi, diye korksa da, şu ana kadar öyle bir olay yaşanmamış.</span></p>

    <p class="Normal para-style-override-3"><span class="char-style-override-7">Anlatırken sürekli gözümün içine baktığı için zoraki kafamı sallayıp onu onaylıyor, kıpırdayıp duran omuzlarının arkasından pembe bir leke olarak görebildiğim kadının yüzüne ve bedenine, cesaret edip bir türlü bakamıyordum. Beni hiç ilgilendirmeyen hikâyesiyle başımı daha da ağrıtmaya devam edecekti ki, koridorun ucundan kondüktör göründü. Arkasından koltuğunun altında cam taşıyan bir başka adam daha geliyordu. Leon sözü sevdiği yemeklere kadar getirince, gevezeliğinden sıkılıp koridorun öbür ucundan gelenleri gösterdim ona. O ise kondüktörün gelmesini hiç umursamadan, gösterdiğim tarafa bir kez ilgisizce baktıktan sonra sözüne kaldığı yerden devam etti.</span></p>

    <p class="Normal para-style-override-3"><span class="char-style-override-7">‘Ey güzel yaratık!’ diye içimden geçirerek baktım hâlâ içeride yatağın kenarına oturup elindeki romanı okuyan kadına bakarak. ‘Birazdan camınız takılıp, kapınız kapandıktan sonra, bu çirkin adam senin de başını böyle boş mevzularla şişirecek mi? Ben onun yerinde olsam günün en fazla yarım saatini konuşmaya ayırırdım. O sürede de bir ayna gibi karşında durup, bana verdiğin ilhamla sadece senden, güzelliğinden ve yeryüzünde bir eşinin daha bulunmadığından bahsederdim sana.’</span></p>

    <p class="Normal para-style-override-3"><span class="char-style-override-7">Kondüktör yanımıza iyice yaklaşınca Leon kapıyı açtı. Bu kısacık sürede göz göze geldiğim Clotte’un aklımdan geçenleri anlaması için o anda uydurduğum bir duayla Tanrı’ya yalvardım.</span></p>

    <p class="Normal para-style-override-3"><span class="char-style-override-7">Restorana giderken koridordan geçenlerin bahsettiği sarışın kadın kesinlikle Clotte’tan başkası olamazdı. Sonunda onu görme umudumu yitirdiğim bir anda, sanki ilahi bir ses bana, “İşte burada!” diyerek camı kırmamı emretmişti.</span></p>

    <p class="Normal para-style-override-3"><span class="char-style-override-7">Camı getiren adam çerçevede kalan cam kırıklarını temizlerken, kondüktör beni görünce aklına bir şey gelmiş gibi elini pantolonunun cebine soktu. Sonra bir sihirbaz gibi avcunda beliren anahtarı bana uzattı. Kompartımana girmek istemiyordum. Salak durumuna düşme pahasına kafamda yeni fikirler tasarlıyordum. Koridorun penceresi açık olsa, tren girdiği virajın sarsıntısıyla beni savursa ve elimden fırlayan anahtar gecenin karanlığına uçup gitse. Tüm bunlar aklımdan geçerken sanki düşündüklerim olmuş gibi, bana aptal aptal bakacağını tahmin ettiğim kondüktörün yüzü gözümün önüne gelince, oradakilere fark ettirmeden gülmeye başladım. Ancak kapımı açarken Clotte bu halim karşısında ne hisseder diye düşününce, gülmekten vazgeçtim. Anahtarı kilit yuvasında bir kez döndürüp kapıyı açtım. Yerdeki çantamı aldıktan sonra koridorda kalanlara “iyi geceler,” dileyip içeri girdim.</span></p>

    <p class="Normal para-style-override-4"><span class="bold char-style-override-1" xml:lang="tr-TR"> </span></p>
  </div>
</body>
</html>