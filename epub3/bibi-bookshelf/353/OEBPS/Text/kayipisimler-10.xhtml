<html xmlns="http://www.w3.org/1999/xhtml">
<head>
  <title>kayipisimler-10</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-7"><span class="bold char-style-override-6" xml:lang="tr-TR">6 Beni hatırladın mı Bizans?</span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Pencereden başını uzatınca, nihayet İstanbul’a, bir zamanlar Prens Mustafa’nın dedesinin imparatorluğuna başkentlik yapmış şehre, yolculuğumuzun sonuna geldiğimizi anladım. Baştan oyun sandığım, macera diye isimlendirdiğim, bizzat benim de planlayanlar arasında olduğum işin de sonuna gelmiştik.</span></p>

    <p class="Normal para-style-override-3"><span class="char-style-override-7">Sağa sola telaşla koşuşturanların arasından vagonun basamağından yere adımımı attım. Lokomotifin saldığı buharların arasında hayalet gibi bir görünüp bir kaybolan insanları fark edince, kendimi geçmişe ait müthiş masallar anlatan, ama şimdiki zamana hapsedilmiş bir hikâyeci gelecek hakkında ufacık bir fikri olmayan, küresi kırılmış, küçük yalanlar dahi uyduramayacak kadar yeteneksiz bir falcı gibi hissettim. Çünkü uzaktan camilerinin minareleri ve kubbeleri görünen bu masalsı ve mistik şehirden biraz sonra başlayacak ve ardından başımıza gelecekler hakkında o kadar cahil, o kadar bilgisiz ve heyecanlıydım ki bedenimin titremesine bir türlü mani olamıyordum. Biraz sonra yanımdan uçan bir halının üzerinde bir adam geçse buna hiç de şaşırmazdım. Her şey gelebilirdi şu andan itibaren başımıza, zaten macera olsun diye çıkmadık mı bu seyahate? Yanımdan geçen insanların ve hangi şehre hangi ülkeye, gideceklerine karar verememiş gibi, yüklerin üzerinde pinekleyen aile bireylerinin hepsi birbirinden zayıf, kara kuruydu; özlerinden değil de bir yama, yırtık bir dirsek, lekeli bir ceketle üzerlerine sinmiş olan fakirliğin kokusundan dolayı çirkindiler.</span></p>

    <p class="Normal para-style-override-3"><span class="char-style-override-7">Alnımdaki terleri elimin tersiyle sildim ve ne kadar korktuğunu ve heyecanlandığını görmemek için, daha doğrusu ne kadar korktuğumu ve tedirgin olduğumu anlamasın diye, Mustafa’nın yüzüne bakmıyor, daha doğrusu bakamıyordum.</span></p>

    <p class="Normal para-style-override-3"><span class="char-style-override-7">Gözlerimizi birbirimizin gölgesinden ayırmadan ve gölgelerimize karışan diğer gölgelere aldanmadan, kızgın güneşten korunmak için saçağın altına sığındık. Bizi İstanbul’un sokaklarına ulaştıracak olan, daracık, eski fakat her halinden sağlam olduğu anlaşılan demir kapıya; saç tıraşlarından çizmelerindeki cilanın miktarına kadar her şeyleri bir örnek, belleri tabancalı, elleri coplu polislerin bulunduğu gümrük odasına doğru yürüdük. Yaptığımız hileyi anlayıp canımıza okumalarından, bileklerimize kelepçeleri geçirdikten, sonra bizi karanlık zindanlarda acımasız cellatların ellerine teslim etmelerinden ödümüz patlıyordu. İsa’ya inandığımızdan dolayı, onlar için birer kâfir, birer imansız gâvur olduğumuzdan, en küçük hatayı bulmak için çatık kaşlarıyla ve yüzlerinde düşmanca bir ifadeyle, pürdikkat, bir pasaportumuzdaki fotoğrafa bir yüzümüze bakacaklarından emindik. Heyecandan yüzümüzün terlemesini, göz bebeklerimizin büyümesini, ister istemez kalbimizi taklit eden şakaklarımızdaki damarların şişip inmesini gözden kaçırmayacaklardı. En ufak hatamızda, en küçük işkillenmelerinde bellerindeki kelepçeleri çıkarıp, ‘şak’ diye takacaklardı bileklerimize. Hadi bakalım, o zaman bizim bu kısacık maceramız daha başlamadan tren garından çıkıp İstanbul’un kalabalığına karışmadan son bulacaktı.</span></p>

    <p class="Normal para-style-override-3"><span class="char-style-override-7">İmparatorluk yıkılmamış, ataları sürgüne gönderilmemiş olsaydı bugün önünde saygıyla selam duracağından emin olduğum genç polis, sanki sırf beni yanıltmak ister gibi Prens Mustafa’nın kendisine uzattığı pasaportu, tebessüm ederek aldı. Sayfaları karıştırıp, yüzünde aynı ifadeyle, tekrar Mustafa’ya baktıktan sonra, çekmeceden çıkardığı birkaç mührü sayfaların köşelerine bastırıp iade etti. Mustafa’nın bu kadar kolay paçayı kurtardığını görünce ben de rahatlamıştım. Pasaportumu uzatırken heyecanım, terlemem geçti; kalbimin atışı normal hale geldi, zira benim pasaportum gerçek, onunki sahteydi. Aynı işlemlerin benim pasaportuma da uygulanması için bir süre daha bekledik.</span></p>

    <p class="Normal para-style-override-3"><span class="char-style-override-7">Dönüşte içini altınla doldurmayı hayal ettiğim çantamın sapını kavrayıp yerden kaldırdım. Pasaportumu aldım, Mustafa’yla birlikte önce gümrük odasından sonra da garın kapısından çıktık. Gölgeden güneşe çıkıp kendimizi insan kalabalığı içerisinde bulunca, sanki buraya kadar geleceğimizi hiç hesaplamamış gibi ne yapacağımızı bilemez bir halde şaşkın şaşkın sağa sola ve birbirimizin yüzüne bakakaldık. Okyanus ötesinde imal edilmiş, uzun kuyruklu otomobillere dayanmış bekleyen taksicilerle faytoncuların karşıdan bağırmakla yetinmeyip yanımıza kadar gelerek, araba isteyip istemediğimizi, kendi dilleri ve el kol hareketleriyle sormalarından sıkılıp bir duvarın dibinde, kulağımıza o sihirli cümleyi söyleyecek meçhul şahsı beklemeye başladık.</span></p>

    <p class="Normal para-style-override-3"><span class="char-style-override-7">‘‘Mösyö Jean!’’</span></p>

    <p class="Normal para-style-override-3"><span class="char-style-override-7">İsmimi kulağıma fısıldayan sesin sahibine döndüm. Karşımda yüzüme yanlış kişiye hitap etmiş olabileceğini de hesaba katarak kuşkuyla bakan, ufak tefek, temiz giyimli, ince bıyıklı genç bir adam durmaktaydı.</span></p>

    <p class="Normal para-style-override-3"><span class="char-style-override-7">‘‘Benim!’’ dedim, Lübnanlı Araplardan ve Fransa’da okuyan Anadolu yarımadasının gençlerinden öğrendiğim bozuk Türkçeyle. İki eliyle sağ elimi kavrayıp sıktıktan sonra avuçlarını kalbinin üzerinde birleştirip beni selamlarken ismini söyledi.</span></p>

    <p class="Normal para-style-override-3"><span class="char-style-override-7">“Hoş geldiniz,” dedi, “İsmim Muttalip, sizi götürmeye geldim.”</span></p>

    <p class="Normal para-style-override-3"><span class="char-style-override-7">Sonra Mustafa’ya dönüp bana yaptığı gibi, iki eliyle onun sağ elini kavradı. Sıkacağı yerde öpmek için eğildiğini geç de olsa anlayınca, Mustafa elini çekip kurtardı.</span></p>

    <p class="Normal para-style-override-3"><span class="char-style-override-7">‘‘Ne yapıyorsun,’’ dedim, genç adama sertçe; etrafıma bakıp kimsenin görüp görmediğini anlamaya çalıştım. ‘‘Kendine gel, bizi ele vermeye mi çalışıyorsun?’’</span></p>

    <p class="Normal para-style-override-3"><span class="char-style-override-7">Genç adam benden değil de, kendisinden daha genç olan Mustafa’dan utanıp kızarmış yüzünü yere eğmişti.</span></p>

    <p class="Normal para-style-override-3"><span class="char-style-override-7">‘‘Affedin Sultanım!’’ diye kekeledi, ‘‘Sizi aniden böyle karşımda görüverince…’’</span></p>

    <p class="Normal para-style-override-3"><span class="char-style-override-7">Sonra nazikçe uzanıp Mustafa’nın ve benim çantamı aldı.</span></p>

    <p class="Normal para-style-override-3"><span class="char-style-override-7">İlk defa adımladığımız caddelerden, dar sokaklardan geçip, Muttalip’in ardından deniz kenarındaki otomobilin yanına vardık. Muttalip valizleri bagaja yerleştirdikten sonra aceleyle yanımıza gelip arka kapıyı açtı. İkimiz de bu olanlara şaşıyorduk, fakat Mustafa bana aldırmasa da Muttalip ne hissettiğini anlamasın diye, en ufak hayret belirtisi göstermemek için çok gayret sarf ediyordu.</span></p>

    <p class="Normal para-style-override-3"><span class="char-style-override-7">Yol boyunca Muttalip tarihî yapıları ve mekânları gösteriyor, bunların isimlerini söylüyor, sarayların önünden geçerken yavaşlıyor, bu esnada çaktırmadan yaldızlı kapılara, ihtişamlı binalara bakan Mustafa’yı dikiz aynasından seyrediyordu. Bunu fark edince başımı çevirip Mustafa’ya baktım. Kolunu dürtünce kendine geldi.</span></p>

    <p class="Normal para-style-override-3"><span class="char-style-override-7">‘‘İster misin Halife bu defa Reisicumhur’a senin akrabası olduğuna dair bir mektup göndersin?’’ dedim.</span></p>

    <p class="Normal para-style-override-3"><span class="char-style-override-7">Bir şey demeden gözlerini benden kaçırıp acı acı tebessüm etti. Onu rahatlatmak için seçtiğim şaka Mustafa’nın her anımsayışında sinirle andığı bir hikâyeydi. Bana bu hikayeyi ilk kez anlatırken o da gülmüştü, fakat arada, isim vermeden küfür etmeyi de ihmal etmemişti. Muttalip otomobili sürmeye devam ederken torpido gözünden çıkardığı mecmuayı bize uzattı.</span></p>

    <p class="Normal para-style-override-3"><span class="char-style-override-7">‘‘Sebil-ül-Reşad,’’ dedi, ‘‘Müslüman bilim adamları yayımlıyor. Ardımızdan dua eden bu Akşemseddinler ve yürekleri imanlı, belleri altıpatlar tabancalı gençler sayesinde zafere ulaşacağız inşallah.’’</span></p>

    <p class="Normal para-style-override-3"><span class="char-style-override-7">Kendi kendine kısık sesle söylediği bu sözlerin etkisini ölçmek için dikiz aynasından bana ve mecmuanın sayfalarını gelişigüzel çevirmekle meşgul Mustafa’ya baktı. Sesimizi çıkarmayınca az önce söylediklerinden dolayı utanmış gibi yüzü kızardı. Sonra uzanıp torpido gözünden, kapağında kocaman bir kulak resmi olan başka bir mecmua daha çıkarıp bana uzattı.</span></p>

    <p class="Normal para-style-override-3"><span class="char-style-override-7">“Kısakürek Hoca’ya da komplo kurdular, daha önce yaydıkları içki içiyor yalanı tutmayınca. Bu defa kumarhanede yakalandı iftirasını yapıştırmaya kalktılar. Fakat kâfire kâfirden başka kim inanır? Başvekil çok kızdı bu kapağa, dergiyi dava etti. Kendileri sağırdır da biraz, üzerlerine alınmışlar. Okudunuz mu kapağında ne yazıyor? Başımızda kulak istiyoruz!” dedi, yüzünde beliren saygılı bir tebessümle.</span></p>

    <p class="Normal para-style-override-3"><span class="char-style-override-7">Biz mecmuaların sayfalarını karıştırıp içindeki resim ve yazıları anlamaya çalışırken, Muttalip din ve Allah adına bu yayınların var olduğunu söyledi. Dinsizlerin, imansızların, Amerikan ve Rus uşaklarının, en önemlisi de Yahudilerin ve de Masonların onları kıtır kıtır kesmekle kalmayıp ellerinden geldiğince tüm inananların, sabilerin ve yetimlerin ahlakını bozacaklarını anlattı. Allah’a şükür ki iman sahibi, helal süt emmiş Müslüman gençlerin, kadın, çocuk, erkek ulaşabildikleri tüm Ümmet-i Muhammedi bu zalimlerden, gençleri uyuşturucuya ve fuhuşa sürükleyen, içinde cehennem korkusunun zerresini barındırmayanlardan kurtarmaya kararlı olduğunu ifade etti. Sonra da nefes almadan, üstünde rengârenk çiçekler açarken altında lağımların aktığı, kuytu köşelerinde diz boyu iğrençliklerin, aşağılık pazarlıkların planlandığı bu memleketi kurtarmanın tek yolunun hilafeti bu topraklarda yeniden hakim kılmak olduğunu bir çırpıda söyleyiverdi.</span></p>

    <p class="Normal para-style-override-3"><span class="char-style-override-7">Biz, daha başka şeyler de söylemesini beklerken o otomobili durdurup indi. Pencerelerden başımızı eğip nereye geldiğimizi anlamak için bakarken, o Mustafa’nın tarafındaki kapıyı açıp bekledi. Ben de kendi tarafımdaki kapıyı açıp indim.</span></p>

    <p class="Normal para-style-override-3"><span class="char-style-override-7">Benim de ecnebi kâfirlerden biri olduğumu bir anlık unutma gafletine düşen Muttalip, valizlerimizi uzun kuyruklu otomobilin bagajından çıkarırken, sırıtarak girmeye hazırlandığımız, kapısının üzerindeki tabelada “Pera Palas” yazan binayı gösterdi ve yüzünü kızartacak cümleyi ağzına geldiği gibi ortaya saçmaktan çekinmedi:</span></p>

    <p class="Normal para-style-override-3"><span class="char-style-override-7">“Fazla değil, bir yıla kadar, bir gâvur ustanın elinden çıkan ve Bizans surları gibi göğe yükselen bu oteli yıkıp yerine cami yapacağız inşallah!”</span></p>

    <p class="Normal para-style-override-3"><span class="char-style-override-7">Muhtemelen küçük yaştan beri tüm Müslüman evleri gibi, ayakkabıların çıkarılarak girildiği evlerin selamlık bölümlerinde pöstekilere oturup yastıklara dayanarak gülsuyu dökünüp şerbet içen erkek kalabalığına hizmet etmiş olan bu adamın ne tipinden ne de davranışlarından hoşlanmamıştım. Nedense bana hiç güven vermiyordu. Yıllar boyunca dinleyip, kulak misafiri olduğu vaizlerin fikirlerini beyninin ufacık bir parçasıyla dahi düşünmeden, noktasıyla virgülüyle, kelimesi kelimesine, sanki kendi fikriymiş gibi başkalarına anlatmaktan usanmayan bu adamın -her ne kadar inanmayıp sahiplenmesem de- atalarımın dinine üstü kapalı küfür etmesine sessiz kalsam da içimden kızmadan edemedim.</span></p>

    <p class="Normal para-style-override-3"><span class="char-style-override-7">Muttalip akşam geleceğini söyleyerek bizi otelin resepsiyonuna bırakıp gitti. Önce bir restoranda akşam yemeği yiyecek, ardından aylarca Mustafa’ya; padişahımız, halifemiz, efendimiz diye başlayan mektuplar gönderip geçimini sağlayacak parayı da adresine havale etmeyi ihmal etmeyen Türkiye’deki ‘yandaşlarımızı’ görmeye gidecektik.</span></p>

    <p class="Normal para-style-override-3"><span class="char-style-override-7">Elimize tutuşturulan ve ayrı kapıları açan anahtarlarla valizlerimizi taşıyan otel görevlisi eşliğinde asansörle yukarı çıkıp, koridorlardan geçerek, sanki o andan itibaren Mustafa’yla yollarımız ayrılmış, birbirimizle görüşüp konuşmamız yasaklanmış gibi odalarımıza çekildik. Ceketimi çıkarıp yatağıma uzanmadan önce nasıl bir yerdeyim, nereye geldim diye merak ederek, odamın penceresinden görünen manzaraya; iki ucu yılan gibi kıvrılıp evler ve ağaçlar arasında uzayıp giden, otelin arkasındaki yola, yoldan tek tük geçen otomobillere, faytonlara, kadın, erkek ve çocuklara baktım. Piyer Loti’nin kitaplarında sözünü ettiği Altın Boynuz olabileceğini düşündüğüm, kıyısında gemi ölüleri yatan; yeni gemiler ve tekneler inşa edilen; üzerinde ufacık birer leke gibi görünen sandalların kıpırdadığı uzaklardaki denizi seyrederken, kapımın tıklatıldığını duydum. Kim olduğunu sormadan açtığımı, karşımda Mustafa’nın kızarmış yüzünü görünce fark ettim. Elinde bir gazete sayfası vardı.</span></p>

    <p class="Normal para-style-override-3"><span class="char-style-override-7">“Abdülkerim...” dedi kekeledi içeri girerken, “Jean, ben burada, bu şehirde kalamam! Bak daha gelir gelmez nasıl bir haberle karşılaştım? Nasıl bir kehanet bu? Biliyorum aynı onun gibi beni de öldürecekler. Biliyorum yaşatmayacaklar beni. Üstelik kendi ayaklarımla geldim. Nasıl bir kapana kısıldım ben Jean? Bak Abdülkerim’i öldürmüşler. Japon ajanları yıllardır peşindeydi, ta New York’ta bile bulmuşlar onu. Bulup öldürmüşler otel odasında. Benim de sonum onunki gibi olacak.”</span></p>

    <p class="Normal para-style-override-3"><span class="char-style-override-7">Onu heyecanlandıran ve böylesine kahreden haberi üstte bırakacak şekilde titreyen parmaklarıyla katlayıp gazeteyi bana uzattı. Haberi süratle okudum. Sonra elimin tersiyle haberin yazılı olduğu kısma vurup kafamı kaldırıp Mustafa’nın ter içinde kalmış yüzüne baktım.</span></p>

    <p class="Normal para-style-override-3"><span class="char-style-override-7">“Niye korkuyorsun ki?” dedim, “İntihar etmiş işte, öyle yazıyor. Al bir daha oku şunu.”</span></p>

    <p class="Normal para-style-override-3"><span class="char-style-override-7">“Öldürüldüğünden eminim,” dedi. Yığıldığı koltuktan kalkmadan, yanındaki sehpaya uzanıp üzerindeki bardağa sürahiden su doldururken, “Moğolistan’a imparator yapacaklardı onu. İmparator olmaya hazırlanan biri neden canına kıysın? Japon ajanları öldürdü onu,” diye ekledi.</span></p>

    <p class="Normal para-style-override-3"><span class="char-style-override-7">Mustafa bardaktaki suyu bir dikişte içip biraz soluklandıktan sonra, Abdülkerim’in bağımsız bir Moğolistan isteğine karşı olan Japonya’yla ve onun diplomatlarıyla arasının açık olduğundan bahsetmeye başladı. Prens Abdülkerim öldürüleceğini anlayınca Moğolistan’da yandaşlarını ve her şeyi yüzüstü bırakıp önce Beyrut’a, sonra Kahire’ye ardından da Nice’e kaçıp izini kaybettirmeye çalışmış. Fransa’da bulunduğu vakitlerde kendisiyle görüştüğünde ve Abdülkerim’in başından geçenleri anlattığından ve tekrar ortadan kayboluşundan; bu süre içerisinde muhtemelen bir gemiyle Amerika’ya kaçtığından, nihayetinde bu kaçışın bile Abdülkerim’in canını kurtarmasına fayda etmediğinden bahsetti. Onu da aynı Prens Abdülkerim gibi İstanbul’da bu otel odasında, öldüreceklerinden korkuyordu. Bütün bunları bana anlatırken, yere yerdeki Şark halısına, sanki halının üzerinde kanlar içinde boylu boyunca uzanmış cesedini görür gibi dehşetle açılmış gözleriyle bakıyordu.</span></p>

    <p class="Normal para-style-override-3"><span class="char-style-override-7">“Hepsi, bütün bu olacaklar, yarın öbür gün başıma gelecek olanlar Halife’nin bana yazmadığı iki satırlık mektup yüzünden,” dedi.</span></p>

    <p class="Normal para-style-override-3"><span class="char-style-override-7">Haksız da sayılmazdı. Onun Beyrut’tan önce Nicelere, Parislere sonrasında da İstanbullara kadar sürüklenmesi, Halife’nin yıllar önce cevaplamadığı bir mektup yüzündendi. Halife ve Prens Mustafa için dramatik, onlar dışında kalan, ben de dahil herkes için komik bir hikâyeydi bu. Mustafa bana anlattığında her dinleyenin yapacağını yapmış, gülmüştüm, sonra güldüğüm için utanmış, onun</span> <span class="char-style-override-7">yerine kendimi koyunca da Mustafa’nın isteğine karşı kayıtsız kalıp işini, geleceğini ve kaderini bozduğu için Halife’ye kızmıştım.</span></p>

    <p class="Normal para-style-override-3"><span class="char-style-override-7">Vakti zamanında Mustafa, Beyrut’ta bulunduğu yıllarda Beyrut’un ileri gelen ailelerinden birinin kızıyla arkadaşlık etmeye başlamış. İlişkileri ilerleyince birbirlerini sevip evlenmeye karar vermişler. Adet olduğu üzere bir akşam misafirliğe gidip kızı ailesinden istemiş. Kız Mustafa’nın Prens olduğunu biliyor, ama kızın babası ne olur ne olmaz diye, doğru söyleyip söylemediğini araştırmak istemiş. Mustafa da Nice’de yaşamakta olan Halife’ye mektup yazıp sorabileceğini söylemiş ve cevabın geleceğinden emin düğün hazırlıklarına başlamış. Fakat aradan aylar geçmesine rağmen Halife’den cevap gelmemiş. Kızın ailesi düğünden vazgeçmiş. Kız da bir daha Mustafa’nın yüzüne bakmamış. Yıllar sonra Mustafa Nice’de Halife’yi ziyarete gittiğinde, neden mektuba cevap yazmadığını sorunca şu cevabı almış: “Nereden bileyim? O mektubu yazan adama borcun olduğunu ve benden isteyeceğini sandım.”</span></p>

    <p class="Normal para-style-override-3"><span class="char-style-override-7">“Sen kendini niye Abdülkerim’le bir tutuyorsun, bu aynı şey değil ki,” dedim Mustafa’ya. Yanına çömelip omzunu tuttum. “Abdülkerim, koca Japonya’ya karşı tek başınaydı. Fakat senin bu ülkede birçok yandaşın var. Sana boşuna mı yıllardır mektup yazıp para gönderdiler.”</span></p>

    <p class="Normal para-style-override-3"><span class="char-style-override-7">“Bilmiyorum, onların da hükümetin ajanı olmadıklarını kim bilebilir?” Yerinden kalkıp kapıya yöneldi, “Fare gibi kapana kıstırdılar beni, tahtmış, saltanatmış, hilafetmiş hepsini yem diye önüme attılar, kendi ayağımla geldim. Nasıl düştüm ben bu tuzağa? Nasıl bir akılsız adamım ben? Şimdi gelip takacaklar koluma kelepçeyi, alıp götürecekler beni. Ben ne yapacağım bu ülkede. Hayatımı</span> <span class="char-style-override-7">kendi ellerimle mahvettim ben Jean.”</span></p>

    <p class="Normal para-style-override-3"><span class="char-style-override-7">Çömeldiğim yerden kalkıp susmasını işaret ettim. Koridordan gelen bir ses var mı diye dinledim. Ben bunları yaparken o da tedirgin olup çömeldiği yerden doğruldu. Bu hareketimin onu daha da tedirgin ettiğini görünce damarına basmaktan çekinmedim.</span></p>

    <p class="Normal para-style-override-3"><span class="char-style-override-7">“Sen demiyor muydun, ben Fatihler’in, Yavuzlar’ın torunuyum diye? Nedir bu halin?”</span></p>

    <p class="Normal para-style-override-3"><span class="char-style-override-7">“Haklısın,” dedi tekrar duvarın dibine çömelirken, “Onların torunuyum, fakat aynı zamanda Osmanlar’ın, İbrahimler’in de torunuyum ben.”</span></p>

    <p class="Normal para-style-override-3"><span class="char-style-override-7">“Senin yapacağın tek şey var; hiçbir şey yapmamak,” dedim gidip yanına çömelirken. Ardından parmağımı uzatıp pencereyi gösterdim. “Adamlar zaten her şeyi hazırlamışlar, hanedandan birini aramışlar, karşılarına sen çıkmışsın. Sakin ol ve sadece haline şükret. Ne ajanı, adamlar ezanı bile Türkçe okutmak için kanun çıkardılar diye, hükümete mensup vekilleri bir kaşık suda boğmak için fırsat kolluyor. Senin kılına dahi dokunmalarına müsaade ederler mi? Sen ki onların kurtuluşusun, onlar için oksijensin, yaşamsın. Belki otelin etrafı bile onların adamları tarafından korunuyor da bizim haberimiz yok. Çocuk oyuncağı mı bu? Adamlar ihtilâlden bahsediyor, tabii ki birilerinin canı yanacak, belki senin de, benim de canım yanacak. Fakat sanma ki buna müsaade ederler.”</span></p>

    <p class="Normal para-style-override-3"><span class="char-style-override-7">Bunları söylerken yüzüne bakmıyordum. Susup bakışlarımı odanın duvarlarında, zemininde gezdirdim. Söylediklerime inanmıştı, en azından biraz olsun hak vermişti bana. Hatta içinden “Neden olmasın?” diye de geçirmeden de edemiyordur. Belki utanmasa, odada yalnız olsa pencereye koşup, otelin önünden akıp giden insan kalabalığı arasında dışarıda nöbet tutan fedailerini görüp tanımaya çalışacaktı. Yüzündeki ifadeyi görünce içinden demin düşündüğüm şeylerin bir benzerlerini geçirdiğini anladım. Ancak o ufacık güven duygusu, dışarıdan gelecek ani bir araba freninin çıkaracağı sese, bir at arabasına koşulu bir beygirin kişnemesine kadar sürecek gibiydi sanki. Şu an ürpermeye ve korkmaya o kadar müsaitti ki bir çocuğun yüzüne bakar gibi bakıyordum yüzüne. Onu tedirgin edecek her şeyden korumaya, buraya kadar gelmişken bırakıp gitmemesi için elimden geleni yapabilirdim.</span></p>

    <p class="Normal para-style-override-3"><span class="char-style-override-7">Yorgun olmasam, ona yola çıkış amacımızı; Paris’teyken neler konuştuğumuzu; neler hayal ettiğimizi; ta o zamandan günlerce tartışıp bu işin kolay olmayacağını anladığımızı; bir karara vardıktan sonra yola çıktığımızı ve artık geri dönüş için çok geç olduğunu hatırlatır, saatler boyu süreceğini bilsem de, sil baştan bütün konuşmalarımızı yinelerdim.</span></p>

    <p class="Normal para-style-override-3"><span class="char-style-override-7">Mustafa çömeldiği yerden kalkıp, kapıyı açtıktan sonra bir şey demeden çıkıp gitti. Ben de yerden doğrulup ardından kapıyı kilitledim. Fakat kilitlemeden önce Mustafa odasına mı girecek yoksa otelden çekip gidecek mi diye merak edip kapıyı aralık bekleterek adımlarını saymaya başladım. Yandaki odanın kapısının da açılıp kapandığından emin olunca gidip kendimi boylu boyunca yatağa attım. Yumuşak yatak ağırlığımla bir aşağı bir yukarı gittikçe azalan bir ritimle yaylandı. Başımı pencereden vuran ışığa çevirdim. O an aklıma Mustafa’ya söylediklerim gelince yataktan kalkıp pencereye yürüdüm. Muhtemelen şu anda Mustafa’nın yapmakta olduğunu yaptım. Tül perdeyi hafifçe aralayıp sokaktan gelip geçen insanları, insanların hareketlerini gözledim ve kalabalığın içinde, otelle, bizimle alakalı olabilecek tipleri ayırt etmeye çalıştım. Mustafa’yı ikna etmek için uydurduğum, bizleri koruyan fedai kılıklı bir tek kişi bile yoktu etrafta. Perdenin ucunu, dışarıdan bizi kontrol eden düşmanlara belli etmeden eski, doğal haline dönmesi için yavaşça parmaklarımın arasından bıraktım. Sonra tekrar gidip yatağın kenarına oturdum.</span></p>

    <p class="Normal para-style-override-3"><span class="char-style-override-7">“Ya beni bu otel odasında bırakıp kaçarsa!” diye geçirdim içimden. Ayağa kalkıp Mustafa’nın odasının bulunduğu duvarın yanına doğru yürüyüp, ne yaptığını duymak için kulağımı dayadım. Birkaç öksürük sesi duydum. Öbür kulağımı parmağımla kapatıp bir kez daha dikkat kesildim. Otelin diğer katlarından ve başka odalardan geldiğine inandığım uğultuyla karışık birtakım sesler daha duydum. Dışarıdan gelen araba motorlarının, kornalarının sesleri, binanın duvarlarında titreşen fısıltılara, merdivenlerden inip çıkan ayak seslerine, yatak gıcırtılarına, asansörün katlar arasında gidip gelirken ve kapısının açılıp kapanırken çıkardığı iniltiler birbirine karışıyordu. Bir süre sonra duyduğum seslerin bütünü bana hitaben söylenen tek bir kelimeye, tek bir emre dönüştü: “Uyu!”</span></p>

    <p class="Normal para-style-override-3"><span class="char-style-override-7">Bu başı sonu olmayan uğultuları, gıcırtıları ve sesleri dinlemekten vazgeçip gidip yavaşça yatağa uzandım. Yarı kapalı olan gözlerimi tamamen yumdum. Yorgunluktan gerinip esnerken elime bir kâğıt parçası değdi. Parmaklarımla kavrarken başımı yastıktan kaldırıp gözlerimi açtım. Parmaklarımın arasında Mustafa’nın getirdiği gazete sayfası duruyordu. Kafamı tekrar yastığa koyup, ters tuttuğum sayfayı düzelttikten sonra Mustafa’yı heyecanlandıran, gazetenin yazdığına göre intihar, onun dediğine göre ise Japon ajanlarının işlediği cinayet haberini bir daha okudum. Pasaportunda ‘Son Altes Abdülkerim Osmanoğlu’ yazan bir adam New York’un ünlü otellerinden, Blue Sea’nin 312 numaralı odasında şakağına dayadığı tabancayla intihar etmişti. Haberde kullanılan fotoğrafta adamın omuzları yastığın üzerindeydi, yana düşmüş başını karyolanın demirleri tutuyordu. Şakağına dayadığı ifade edilen tabanca sağ elinin aralanmış parmakları arasında bütün doğallığıyla duruyordu. “İntihar bu!” diye mırıldandım. Mustafa’nın akrabası olan ve uyuyormuş gibi yüzü ifadesiz, bu adamın fotoğrafına sanki Charlie Chaplin filmlerindeki bir sahnenin fotoğrafına bakar gibi bakıyordum. Ne Mustafa kadar, ne de Mustafa’yı yatıştırmaya çalışırken üzerinde durduğum kadar ilgilendiriyordu bu haber beni. Zira aynı sayfada ilgimi çeken başka bir yazı vardı. Dünyanın çeşitli müzelerinde korunan değerli elmasları konu alan bir haberdi bu. Bunlardan bir tanesi de bulunduğum şehirde, Topkapı Sarayı Müzesi’ndeki Kaşıkçı Elması’ydı.</span></p>

    <p class="Normal para-style-override-3"><span class="italik char-style-override-1" xml:lang="tr-TR"> </span></p>

    <p class="Normal para-style-override-3"><span class="italik char-style-override-1" xml:lang="tr-TR"> </span></p>

    <p class="Normal para-style-override-3"><span class="italik char-style-override-1" xml:lang="tr-TR"> </span></p>

    <p class="Normal para-style-override-5"><span class="italik char-style-override-1" xml:lang="tr-TR">Boğazkesen Cengi’ni görmüş 41. Bölük ortasının yöneticisi İbrahim Ağa’nın Hüseyin Beşe adlı bir oğlu vardır. Bir gün karısına “Şu oğlanı evlendirelim,” der. Oğlan ise, “Bizim ihtiyacımız yok,” diye reddeder. Ama onu yine de evlendirirler.</span></p>

    <p class="Normal para-style-override-3"><span class="italik char-style-override-1" xml:lang="tr-TR"> </span></p>

    <p class="Normal para-style-override-3"><span class="italik char-style-override-1" xml:lang="tr-TR">Beş Boynuz /Meddah Ahmet Çavuş</span></p>

    <p class="Normal para-style-override-4"><span class="italik char-style-override-8" xml:lang="tr-TR"> </span></p>
  </div>
</body>
</html>