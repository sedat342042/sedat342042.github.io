<html xmlns="http://www.w3.org/1999/xhtml">
<head>
  <title>kayipisimler-29</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-26"><span class="bold char-style-override-6" xml:lang="tr-TR">26 Bir ölüyü kıskanmak</span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Dairemin karşısındaki yıllardır komşularımın bir çöplük gibi kullandığı, bu sabah ameleler tarafından yıkımına başlanan, yüzyıllık harabe evle aynı kaderi paylaştığımı; onu yerle bir ederken beni zorla götürüp tentürdiyot ve ilaç kokmayan, ama hastane denen binanın bir odasına kapattıkları an fark ettim. Ben amelelerin yıktığı o binanın karşısındaki temiz apartmanda yaşıyordum, fakat komşularım o harabe binaya nasıl davranıyorlarsa bana da aynı şekilde davranıyorlardı. Ben de o temiz apartmanda yaşayanların harabesiydim. İşsizdim, parasızdım, üstelik evimden kötü kokular geliyordu. Sonra, bakın bu çok kötü oldu, fakat sonunda benim ölü bir kadınla yaşadığımı da öğrenmiş oldular.</span></p>

    <p class="Normal para-style-override-3"><span class="char-style-override-7">Oturduğum apartmanda ve sokağımda yaşayan komşularım, polislerle hastabakıcıların arasında binadan çıkıp ambulansa binerken, evimde bir ölü sakladığım için, bana sanki onları aldatmışım, dolandırmışım gibi nefretle, fakat aynı zamanda korkuyla bakıyorlardı. Mahalle kadınları pencerede, dirseklerinin altına yastık koyup halimi izlerken, Ünzile’yi benim öldürdüğümü sanıp, katliam sırası onlara gelmeden ele geçirildiğim için dudaklarını kıpırdatarak Yaradan’a dualar okuyorlardı. O sokaktaki benim götürülmeme ve anlatılan yalan yanlış hikâyeme şahit olan sabi çocuklar bu geceden itibaren görecekleri rüyalarda vampir rolünü verecekleri benim suratıma, saçıma, sakalıma, yorgun bitkin bedenime ve artık feri gitmiş gözlerime, altlarına sıçacakmış gibi korkuyla, fakat aynı zamanda yeni bir şey öğrenmenin merakı ve beni izlemekten mahrum kalan arkadaşlarına anlatma fırsatı elde etmenin zevkiyle bakıyorlardı.</span></p>

    <p class="Normal para-style-override-3"><span class="char-style-override-7">Şu an nerede, hangi hastanede olduğumu merak edecek kadar bile gücüm yok. Şimdiki zaman içerisinde, yaşadığım son anımda hiç ama hiçbir şeyi merak etmiyorum artık. Tek bir şey, Ünzile’nin cesedinin üzerine koyduğum yazılı kâğıdın televizyonlarda gösterilip gösterilmediği hariç.</span></p>

    <p class="Normal para-style-override-3"><span class="char-style-override-7">Çocukluğumda ben de bütün çocukların merak ettiği birçok şey içinde bazılarını hep en öne koyardım: Büyüdüğüm zaman ne olacağım, büyüyene kadar yaşayabilecek miyim? Hayat bana neler hazırlıyor? Nihayet görüp öğrendim hayatın bana neler hazırlayıp, sunduğunu.</span></p>

    <p class="Normal para-style-override-3"><span class="char-style-override-7">Uzun zamandır hazır olduğum bir şey var; bundan sonra hiçbir şey beni şaşırtmaya yetmeyecek. Hayatımın son anının yıllar önce okuduğum çizgi romanların son karelerine benzemeyeceğinden haberdarım. Zagor’un, Kızılmaske’nin ve Mister No’nun son karelerde güldüğü gibi gülemeyeceğimi çok iyi biliyorum. Fakat kim bilir, belki buradan çıkarım yani. Umudumu hiç kaybetmemeliyim, tamam bu başıma gelen şeyler hiç de hoş değil, fakat ne yapabilirdim ki? En azından şunu çok iyi biliyorum, ben kötü bir insan değilim. Bu zamana kadar kimselere bir kötülük yapmadım, evet herkes kadar iyi ve yine herkes kadar kötü bir insanım ben. Ben çok sıradan, basit bir insanım. Beni niye getirip bu hastaneye kapattılar ki? Fakat yakında onlar da anlayacak ve yaptıkları bu yanlıştan geri döneceler. Salacaklar sonra beni dışarıya, “kusura bakma, sadece bir yanlış anlaşılma. Enis Bey, acaba bizi affedebilecek misiniz?” Aman efendim aramızda böyle ufak tefek yanlışlıkların lafı mı olur? Siktir edin, ben unuttum bile valla bak, hadi siz de unutun gitsin. Bu arada müsaadenizle ben gidebilir miyim? O kadar kolay mı, bırakırlar mı adamı hemen? Dur bakalım bu işin bir tedavisi var, iğnesi hapı var. Hey yavrum hey, Tıp diye bir şey var oğlum. Bunlar Hipokrat yemini ediyorlar bir kere, adamı öyle kolayca bırakmazlar. “Namusum ve şerefim üzerine yemin ediyorum ki, Enis Yeniçerioğlu isimli psikolojik sorunları olan o manyak herifi iyileşmeden kesinlikle hastaneden salıvermeyeceğim!” Yani Enisciğim istediğin kadar kibar ol, istediğin kadar akıllı numarası yap, bak ne diyor herif, ‘namusum ve şerefim üzerine,’ sen boşuna uğraşma yani, bitti bu iş. Bitmiş yani, öyle kolay bırakmazlar seni. Yıllarca kaçtın kaçtın, bak sonunda yakalandın işte. Zaten akıllı numarasını nasıl yapayım ben? İnsan bilmediği, örneğini görmediği bir şeyin rolünü nasıl yapabilir ki, nasıl taklit edebilir? Edemez çünkü herkes deli zaten.</span></p>

    <p class="Normal para-style-override-3"><span class="char-style-override-7">Herkesin kendi hayatının başrolünde olduğunu düşünürdüm hep. Fakat nedense ben bunu bir türlü beceremedim. Kimin figüranı olduğumu da hiçbir zaman öğrenemedim. Mesela Hevâl’in olabilir mi? Onun figüranı olabilmem için benden haberdar olması gerekmez miydi? Oysa o en yakınında olduğum zamanlarda bile benim varlığımı hiç hissetmedi. Ben hiçbir zaman onun hayatına giremedim. Ben aslında onun nerelerine girmek isterdim? Manyak manyak konuşma ulan! İyileşeceğim diye söz veriyorsun, bir arkamızı dönüyoruz ki hemen yine zıvanadan çıkmışsın. O senin temiz ve masum aşkın değil miydi? Niye şimdi böyle üstü kapalı, sinkaf imalı laflar ediyorsun? Neyse, ne diyordum? Ha ben işte onun renkli ve güzel, üstelik ışıltılı ve cıvıl cıvıl dünyasına giremeyecek kadar siliktim. Yok ya silikmişim. Sanki o her daim gök kuşağı rengindeydi de, bir ben böyle grisi filan bol renkteydim. Evet, tamam kabul ediyorum, ben onun gibi renkli olamadım hiçbir zaman. Ne demişler zaten, “kavuşursun çocuk sahibi olursun, kavuşamazsan dert sahibi.” Sadece onun değil, Hevâl’den umudumu kesip şansımı başkalarında denediğim halde hiçbir kadının hayatına tam anlamıyla giremedim ben. Gözbebeklerinde vücutlarının ölçüsünü görebildiğim tüm kadınları kıskandım. Bir erkek olmaktan ziyade ben ben olduğum, onlar da onlar olduğu için; kıskandım. Hep mutlu görünmeyi başarabildikleri için, kan kusup kızılcık şerbeti içtim deyimini bütün yaşamlarına, fizyolojik ve biyolojik olarak tüm uzuv ve hücrelerine uygulayabildikleri için; beni ağlatırken gülebildikleri için onlardan nefret etmem gerekirken; öç alamayacağım kadar güçlü oldukları için, gücüm onlara hiçbir zaman yetmeyeceği için evet sadece kıskanmakla yetindim. Hayatıma -haberi olmadan- giren kadınların hepsinde sanki biraz Hevâl’in özellikleri, gülüşü, duruşu ve tabii ki bana karşı tepeden bakışı vardı. Onlara karşı net bir skorla yenilmiş futbol takımının tek taraftarıydım; hatta yegâne oyuncusuydum, daha da kötüsü, ne yalan söyleyeyim, peki tamam kabul ediyorum, yedek oyuncusuydum. Hayata karşı sadece şimdiki zaman içerisinde, nefes alıp verdiğim şu anda -bu rezil bu berbat durumumda değil her daim- beş-sıfır yeniktim aslında ben.</span></p>

    <p class="Normal para-style-override-3"><span class="char-style-override-7">Çocukluğumda evcilik oynamayı reddettiğim, bir köşede sessizce uslu uslu duran çocukluğumun bez bebekli kızları; siyah beyaz fotoğrafların melek yüzlü şeytanları, ele avuca sığmayan, haylaz ve de yaramaz Enis’ten, yani benden suratımda çıkan ilk ergenlik sivilcemin sabahından itibaren benden öylesine fena bir intikam almaya başladılar ki... Ruh ve sinir hastalıkları gibi kibar bir isim verdiklerine bakmayın siz, buraya, akıl hastanesine, daha açıkçası tımarhaneye kadar düşürdüler beni.</span></p>

    <p class="Normal para-style-override-3"><span class="char-style-override-7">Hâlâ acıyan, kanayan içimi öylesine hırpalamış olacaklar ki, bütün şefkatleriyle, sanki tek dertleri bana yardım etmekmiş gibi el uzatan, koluma girip yardım eden o genç ve güzel hemşirelerin hiç birinin gözlerine bakmıyorum. Bana acı vermesinler diye, yanıma her yaklaştıklarında orta yaşlı bir deli rolüne bürünüyorum. Tekmelenmiş bir köpek gibi hissediyorum kendimi. Bu kapıdan hasta olarak giren herkes gibi sakin durmam için, bana da o yeşil ve kırmızı haplardan içirip kolumdan iğne yaptılar. Korkuyla bakıyorum çevremde olup bitenlere. Yanımdan geçenlerin, benimle ilgilenenlerin, yüzüme gülenlerin hepsi, sanki gafil anımı yakalayınca diğerleri gibi beni hiç acımadan tekmeleyeceklerini çok iyi biliyorum. Tek savunmam korku. Etrafa her daim korkuyla bakıp, uyanık durmaktan başka yapabileceğim bir şey yok. Fakat o korku için harcadığım ve girdiğim zahmet de var olan azıcık kuvvetimi her geçen dakika bedenimden alıp götürüyor.</span></p>

    <p class="Normal para-style-override-3"><span class="char-style-override-7">Vazifesi olduğu için değil de, sırf alınıp getirildiği bir çöp evde bir ölüyle yaşayan adamı yakından görüp karısına, çocuğuna ve arkadaşlarına anlatmak için odama giren hastabakıcıyı görünce, başımı önüme eğdim. Beni buraya getirdiklerinde saçımı ve sakalımı kestikten sonra zorla herkesin içinde anadan üryan banyoya sokarlarken onun da halime şahit olduğunu hatırlamıştım. Fakat televizyonda yazıyı gösterip göstermediklerini ondan öğrenebileceğimi düşündüm.</span></p>

    <p class="Normal para-style-override-3"><span class="char-style-override-7">“Yazıyı gösterdiler mi?” diye sordum başımı yerden kaldırmadan.</span></p>

    <p class="Normal para-style-override-3"><span class="char-style-override-7">“Ne yazısı, altyazı mı?” diye sordu. Soruma değil de tımarhaneye geldiğimden beri kimseyle konuşmadığım halde onunla konuşmama şaşırmış, ardından da sanki biraz kendini önemsemişti.</span></p>

    <p class="Normal para-style-override-3"><span class="char-style-override-7">“Ünzile’nin üzerindeki yazıyı,” dedim.</span></p>

    <p class="Normal para-style-override-3"><span class="char-style-override-7">“Sen mi öldürdün o kadıncağızı?” diye aptalca bir şey sordu.</span></p>

    <p class="Normal para-style-override-3"><span class="char-style-override-7">“Hayatında bir ölüyü kıskandın mı?” diye sormak istedim ona fakat Ünzile’yi kastettiğimi sanmasın diye vazgeçtim.</span></p>

    <p class="Normal para-style-override-3"><span class="char-style-override-7">“Hayır,” dedim, “Ben öldürmedim.”</span></p>

    <p class="Normal para-style-override-3"><span class="char-style-override-7">Yıllar önce seviştiğim kızın ölmüş bir adamı, ölen sevgilisini hâlâ sevmekte olduğunu fark ettiğimde hayatımın mahvolmaya başladığını anlamıştım. O kadar toydum, o kadar açtım ki cinselliğe, bütün solcu kızlar gibi çirkin ve pasaklı olmasına bile aldırmamıştım. Hatta sutyenini sıyırdığım zaman memelerinin böğürtlen gibi pütür pütür uçlarının çevresindeki kıllar bile midemi bulandırmamış, sertleşen organımı söndürememişti. Fakat ben altımda onun zevkten inlemesini beklerken o, “Onunla bundan daha ileriye gitmemiştik,” diye üçüncü bir şahıstan bahsedip hıçkırması, yüzüne baktığımda ağladığını görmem; pantolonunun üçüncü düğmesini açmaya çalışan parmaklarımı durdurmaya yetmişti. O ana kadar yaşamımda hiçbir zaman hissetmediğim çok ama çok fena bir duyguya kapılmıştım. Titreyen dudaklarına kıstırdığı sigarayı yaktıktan sonra anlatmaya başlayınca, benim aslında o an kıskandığım adamın bir ölü olduğunu anlayıp daha fena, çamur gibi balçık gibi içinden çıkılması imkânsız, kurtulmaya çalıştıkça beni daha da içerilere çeken bir mutsuzluk girdabının içine doğru kaybolup gittim. Yanağından süzülen yaşlardan hâlâ onu sevmekte olduğunu anlamayacak kadar eşek değildim. Fakat o an onun, o kızın sevdiği ölü adamın yerinde olmayı, yokluk boyutuna geçmiş biriyle bir damla gözyaşı için yer değiştirmeyi çok ama çok isterdim. Fakat ismini söylediği anda, hiçbir zaman onun yerine geçemeyeceğimi; hiçbir zaman onun kadar faal bir militan, onun kadar ünlü bir devrimci olamayacağımı anladım. Polisle girdiği silahlı çatışmada öldürülmüştü. Ve biraz önce bana dudaklarını uzatan kara kuru kız, sırtında onun tabutunu taşıdığını anlatırken, bir an gaflete düşüp hatırasına saygısızlık etmesine yardımcı olduğum için -kasıklarımdaki yanma ve ağrıdan bihaber- usul usul ağlamaya devam ederken arada bir başını kaldırıp bana nefretle bakıyordu.</span></p>

    <p class="Normal para-style-override-3"><span class="char-style-override-7">“Nerenin prensesi oluyormuş o?” diye sordu hastabakıcı.</span></p>

    <p class="Normal para-style-override-3"><span class="char-style-override-7">Hastabakıcıyla o an ilk defa göz göze geldik. Cevabını vermediğim sorusundan anladığım kadarıyla yazıyı televizyonda göstermişler. Polisler kapımı yumruklayıp açmayacağımı anladıklarında da omuzlayarak kırmaya çalışırken, masayı kapının arkasına çekmekle vakit kaybetmeyip hemen bir kâğıt, kalem bularak Ünzile’nin cesedinin olduğu odaya doğru koştum. Apartmana cinayet haberi için, gelen gazete muhabirleriyle televizyon kameramanlarının şeflerinden fırça yememek için, içinde bulunduğum rezilliği ve evimin pisliğini cümle âleme göstereceklerini bildiğimden; hayatı boyunca prensesliğine inanılmayan Ünzile’nin, bana bizzat söylemese de vasiyeti olduğunu düşündüğüm, ama artık kimseye faydası olmayacak bir işi yapmaya karar verdim. Kâğıda; “PRENSES ÜNZİLE ABİDİN TEK” yazıp, cesedinin üzerine yerleştirdim.</span></p>

    <p class="Normal para-style-override-3"><span class="char-style-override-7">Hastabakıcı sorduğu soruya cevap bekleyen gözlerle bana bakarken, apartmanımın kapısından polisler ve hastabakıcılar eşliğinde çıkıp ambulansa doğru yürürken herkesin bana nasıl baktığını hatırladım. Oysa ben oradaki bir kişiye; viran binayı yıkan amelelerden birine bakıyordum. Adamın elinde muhtemelen o harabede bulduğu üç tane paslı bıçak vardı.</span></p>

    <p class="Normal para-style-override-4"><span class="bold char-style-override-1" xml:lang="tr-TR"> </span></p>
  </div>
</body>
</html>