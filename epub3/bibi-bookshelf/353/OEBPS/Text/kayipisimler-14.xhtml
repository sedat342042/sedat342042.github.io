<html xmlns="http://www.w3.org/1999/xhtml">
<head>
  <title>kayipisimler-14</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-11"><span class="bold char-style-override-6" xml:lang="tr-TR">10 Güzel cariye, nam-ı diğer Mukaddes</span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Unuttuğum, en son neresinde kaldığımı dahi hatırlamadığım hikâyeme devam etmeme gerek kalmamıştı. Sefirlerin, şehzadelerin, paşaların ve hatta Sultan’ın bile aklı, karanlık İstanbul gecesine Beşiktaş’ı cayır cayır yakarak pahalı bir aydınlık veren dışarıdaki yangında kalmıştı.</span></p>

    <p class="Normal para-style-override-3"><span class="char-style-override-7">Benim perdenin arasından bakan güzel cariyeyi süzdüğümü gören Haremağası’nın bana nefretle bakan gözlerini görmemek için bakışlarımı hemen başka bir yöne çevirdim. Dışarıdaki yangının pencereden yüzüme vuran ışığından ziyade, güzel cariyeyi gördükten sonra içime düşen ateşti beni yakıp önce kora, ardından küle çevirdi. O an aniden tutuşup her yerimi usul usul saran içimdeki o yangına bir türlü mani olamıyordum. O güzel yüzün ve gözlerin devamını aklımda tasarladığımda, dar omuzlu, ince belli, geniş kalçalı, on dört, on beş yaşlarında genç bir Habeş kadınının hoş vücudu çıkıyordu ortaya. Hikâyemi anlattıktan sonra alacağım mükâfat ve takdir, anlatacaklarım daha bitmemiş olsa da, üç beş saniye tülün arasından gördüğüm bu güzel kadının yüzüymüş meğer diye düşündüm. Bu gece benim anlattığım bu masal hayatımda anlattığım en pahalı masalmış diye düşünecektim daha sonraları. Haremağası o güzel cariyenin gözlerini açık bırakacak şekilde bir peçe gibi yüzüne tuttuğu tül perdeyi fark edince kapkara elini hışımla uzatıp yırtarcasına çekip kapattı.</span></p>

    <p class="Normal para-style-override-3"><span class="char-style-override-7">İlk defa o an sarayda birkaç gün önce benim için çıkarılan; kafadan hafif çatlak dedikodusundan -bu güzel kadın da haberdar olmuştur diye düşünüp- utandım ve demin yarıda kalan masalım da dahil olmak üzere her şeyimden yerin dibine girercesine utandım. Sandığınız gibi âşık olmak insanı dalgın yapmıyor; tam tersi, paldır küldür, etrafınızı bile görmeden yaşayıp giderken birden sanki bir şey hatırlamış gibi insanı kendine getiriveriyor. Görünce yüzünüzü kızartan o kişiden, sizden haberdar olmasa da utanırsınız. Onun da sizi fark edip seveceği gün gelsin diye umutla ve de sabırla beklersiniz. Yüzüne karşı olmasa da hayalini gözünüzün önüne getirip “Seni seviyorum! Seni seviyorum!” diye mırıldanırsınız ama bunun asıl meali; sizin de çok iyi bildiğiniz gibi: “Beni sev, yalvarırım beni sev!” demekten başka bir şey değildir.</span></p>

    <p class="Normal para-style-override-3"><span class="char-style-override-7">Bütün gece, ertesi gün ve daha ertesi gün, Beşiktaş yangınından arta kalan kurum kokusu anlattıklarıma konulan bir nokta gibi Yıldız’ın üzerinde öylece asılı dururken, bir daha göremediğim, o görmeyi hiç umut etmediğim o güzel cariyenin hayaline, dilime dolanan şu nakaratı mırıldandım; “Beni gör! Ne olur beni fark et!”</span></p>

    <p class="Normal para-style-override-3"><span class="char-style-override-7">Anlattığım hikâyeyi, yarıda kalana kadar sahnede yaptığım taklitleri düşündüm; iyi miydim? Bu soruyu orada bulunan sadece bir tek kişiye sormak isterdim. Hayır, tabii ki Sultan’a değil.</span></p>

    <p class="Normal para-style-override-3"><span class="char-style-override-7">Hikâyemin yarım kalmasını uğursuzluk diye nitelendirmeme yol açan saçma sapan düşünceler dolaşmaya başlamıştı kafamda. Sanki bundan sonra hiç hikâye anlatamayacakmışım gibi bir duyguya kapılıyordum; üstelik benim yaşadığım ve bundan sonra yaşayacağım hayatı başkaları hüzünlü bir meddah masalına çevirip anlatacakmış gibi geliyordu. Bu bir karpuz satıcısının, içinin kırmızı olduğundan habersiz yeşil kabuklu bir karpuza dönüşüp, tezgâhta satılmayı beklemesi gibi korkunç bir şeydi.</span></p>

    <p class="Normal para-style-override-3"><span class="char-style-override-7">Aslında bütün bunların nedeninin o güzel cariyeye duyduğum imkânsız aşk olduğunu da biliyordum. Beşiktaş’ta tulumbacıların tüm gayretlerine rağmen, birçok evin ve dükkânın cayır cayır yandığı o uğursuz geceyi takip eden günlerde, onu uzaktan da olsa görebilme umuduyla, defalarca yolumu kaybetme pahasına, sarayın soğuk ve karanlık koridorlarında boşu boşuna dolaşıp durdum.</span></p>

    <p class="Normal para-style-override-3"><span class="char-style-override-7">Aramalarım sonrasında bulmayı planladığım sadece o değildi tabii ki. Zira tül perdenin önünde bekleyen haremağası, namahreme baktığım konusunda ağzından en ufak bir şey kaçıracak olursa, sarayın kapısından cansız çıkmam işten bile değildi.</span></p>

    <p class="Normal para-style-override-3"><span class="char-style-override-7">Size Beyoğlu Yosması Kamelya’nın başına gelenleri anlatayım da korkularımın yersiz olmadığını anlayın. Çünkü Kamelya’nın başına gelenler tam da burada, benim hikâyemin tam da bu safhasına cuk oturacak niteliktedir, dinleyince bana hak vereceksiniz. Bu saraya geldiğim günden beri geçen zaman içerisinde şunu anladım ki, Yıldız’da yaşayanların yegâne ilacı dedikoduydu. Kimden çıktığı anlaşılmayan, kulaktan kulağa gezerken dallanıp budaklanan, saray duvarlarının dışında yaşananlara ait hikâyeler anlatıyordu burada yaşayan insanlar birbirlerine. Ortaya son atılan dedikodu dinleyenin de anlatanın da kanını donduracak kadar korkunç olsa bile, insanlar içlerini gıdıklayan, anlatıp başından savma, dinleyip meraktan kurtulma duygusuyla, Padişah’ın kızı Zekiye Sultan ile damadı Nurettin Paşa’nın ismini kulaktan kulağa, dudaktan dudağa, sarayın karanlık köşelerinde zikredip dört nala ha babam dolaştırıp duruyorlardı. Hikâyeyi dinleyen herkesin kafasında tek bir düşünce oluşuyordu; Sultan’ın etrafındaki değil bir kadına, bir erkeğe dahi yaklaşmak ölüm tehlikesiyle eş değerdeydi. Herkes hikâyenin başından sonundan farklı bölümler anlatıyordu. Beyoğlu Kalyoncukulluğu Sokağı’nın güzel yosmalarından Kamelya, annesi, uşağı ve köpeğiyle birlikte evinde ölü bulunmuştu. Bu olaydan bir vakit önce Zekiye Sultan’ın sinirle Yıldız Sarayı’nın kapısından girdiğine şahit olanlar vardı. Dedikodunun can alıcı noktası, Zekiye Sultan’ın kocası Nurettin Paşa’nın Kamelya’nın âşığı olmasıydı.</span></p>

    <p class="Normal para-style-override-3"><span class="char-style-override-7">Benim ne dedikodu dinleyecek ne de anlatacak vaktim ve de dermanım vardı. Beni hiç mi hiç ilgilendirmiyordu bu yüksek sosyete dedikoduları. Benim derdim başımdan aşkındı. Çünkü ben o geceden sonra uzun bir süre yüzünü göremediğim güzel Habeş cariyenin uğruna, meçhul bir dudaktan çıktıktan sonra veba ya da verem gibi bedenime yayılıp umarsız bir hastalığa dönüşmesi muhtemel emri, çaresiz, ister istemez metanetle karşılamaya hazırlanıyordum. Ben böyle kendi yağımla kavrulup, kendi derdimle avunurken sarayın diğer sakinleri Nurettin Paşa’nın ve Kalyoncukulluk güzeli, Rum cemaatinden Kamelya namlı Eleni’nin felaketini, şifa uman bir hasta gibi kendi gündelik dertlerinin üzerine merhem gibi usul usul ovalaya ovalaya, tadını çıkara çıkara sürüyorlardı. Bereket, sessiz ve korku içinde geçen, bana kimsenin ilişmediği günlerin sonrasında anladım ki, işlediğim kabahatin cezasını, haremağası canımı alacakmış gibi fırlattığı bakışlarıyla anında vermişti. Günlerce boş yere sarayın kuytu köşelerinde dolaşıp, güngörmez loş odalarında ödüm bokuma karışarak korkuyla haybeye beklemişim.</span></p>

    <p class="Normal para-style-override-3"><span class="char-style-override-7">Beni asıl korkutan, ne o güzel gözlü cariyenin ulaşılmazlığı, ne de sevdamın bana ‘çatlak’ yakıştırmasını uygun görenlerin diline düşmesiydi. Her ikisi de tabii ki beni endişelendiriyordu, fakat aklımı asıl kurcalayan düşünce; beni bugüne kadar hiçbir kadının ciddiye almamış olmasıydı. Parayla koynuna girdiğim yosmaları saymıyorum, onlar hariç. Karşısına aldığı kalabalığa yalan üstüne yalan uyduran bir meddahın aşk fısıltılarına hangi kadın inanır? Kalbim bu soruya, daha önce bana verdiği cevabın aynısını yineliyordu: “Hiçbir kadın inanmaz; en çirkinleri bile!” İşte uykularımın kaçmasının bir sebebi o güzel gözlerse, bir diğeri de yıllardır alnıma, göğsüme, sırtıma yapıştırılan palavracı, ciddiyetsiz ve komik yaftalarıydı.</span></p>

    <p class="Normal para-style-override-3"><span class="char-style-override-7">Bir de, sizleri asıl çirkinliğimden haberdar edeyim de endişelerime birazcık hak verin. Hayalinizde hepiniz mutlaka beni bir şekilde canlandırıyorsunuz, fakat hiç dişleri olmayan biri gelmedi değil mi gözünüzün önüne? Zaten suratımın ortasındaki o karanlık kuyuyu ilk defa gören herkes şaşırıyor. Genç yaşımda nasıl bu hale geldim diye, beni tanımayan herkes arkamdan gizli gizli ‘vah vah’ çekip dizlerini dövüyor. Belki bir de böylesi bir hastalık kendilerine de musallat olmasın diye ‘tü tü tü’ yapıp, baş ve işaret parmaklarıyla önce kulak memelerini tutup sonra tahtaya vuranlar bile vardır belki, fakat ben görmemişimdir. Neyse boş verin siz şimdi onları, biz esas mevzuumuza dönelim. Evet, efendim, ne diyordum? Hah, evet. Bir mesleği icra ederken diğer bütün rakipleri alt edip geçmek öyle kolay değildir tabii. Hele bir de benim gibi maharetinizi orta yerde gösteriyorsanız, işiniz sandığınızdan da zordur yani. Benim rakiplerim, yani size daha önce bahsettiğim kendilerini meddah sanan yeteneksiz şahsiyetler, yaşlı bir kadının ve yaramaz bir çocuğun mimiklerini, hatta seslerini o kıllı sakallı erkek suratlarıyla, kalın sesleriyle taklit etmeye çalışırlarken; ben ağzımdaki otuz iki dişimin tamamını Dişçi Joseph’e kerpetenle birer birer söktürüp onları çoktan geride bırakmıştım zaten. İyi bir meddah olmanın diyetini böyle dişsiz bir hayat yaşayarak ödüyorum şimdi ve hâlâ da ödemeye devam ediyorum. Yemek yerken çok zor oluyor benim için, bazen de böyle bir kadına âşık olup ona açılıp, aşkımı ilan etmek isterken tahmin edemeyeceğiniz kadar ıstırap çekip, birazına kendi isteğimle sebep olduğum çirkinliğime pişman oluyordum. Böyle konuştuğuma bakıp da akşam sabah günde dört öğün âşık olup bu güzel hissi ayaklar altına alanlardan sanmayın beni.</span></p>

    <p class="Normal para-style-override-3"><span class="char-style-override-7">Şuna da şahit oldum ki; Sultan olsanız fayda değil. Aşk, ne saltanat, ne mal mülk, ne de yetenek dinliyor. Zira bu günlerde Yıldız’da kulaktan kulağa gezen, daha taze yaşanmış öyle bir hikâye anlatılıyor ki benim kırk yalanı kuyruklarından bağlayıp uydurduğum hikâyeleri biraz geç de olsa doğrular nitelikte. İsmine ve makamına bakmadan yaşlı diye Sultan’ı reddedip, genç ve yakışıklı bir şehzadeyle evlenmeyi kafasına koyan Dürrüyekta isminde bir cariye, çırağ edilip saraydan sürgün edilmekle cezalandırıldıktan sonra, yüzü çiçek bozuğu, çirkin bir hünkâr çavuşuyla evlendirilmişti. Zavallının bu cezayı onuruna yediremeyip, gelin giderken kendisini Hereke’de trenden atmak istemesi, beni korkuttuğu kadar sevindiriyordu da. Evet, korkutuyordu. Çünkü Osmanlı’nın koskoca Sultanı’nı beğenmeyen cariyeler benim gibi bir meddahı niye beğensinler, değil mi? Evet, sevindiriyordu. Çünkü on beş günde bir saraya gelip, hareme yaşmak, ferace, eşarp, fistan, entari ve elişi satan yaşlı Çingene bohçacı kadından, bir kese bahşişe isminin ‘Mukaddes’ olduğunu öğrendiğim o güzel cariyenin, Dürrüyekta’ya verilen cezanın korkusuyla, bir gün eğer saraydan kapı dışarı edilirse, çirkinliğime filan bakmayıp beni kocalığa kabul edebileceğine dair içimde azıcık da olsa umut ışığının yanmasına sebep oluyordu.</span></p>

    <p class="Normal para-style-override-3"><span class="char-style-override-7">İstanbul sokaklarını sırtındaki bohçalarla sabahtan akşama kadar arşınlayıp, kapı kapı dolaşan ve inanılmaz derecede birbirlerine benzeyen bu Çingene satıcı kadınlar; kapı aralığında ve kafes arkasında, hemcinslerine elişi, fistan satmanın yanında aşk meşk mektubu taşıma görevini de yerine getiriyorlardı. Kendileri için değersiz fakat alıcıları için paha biçilmez olan en fazla üç beş kelimelik bilgiler satmak gibi önemli bir maharetleri daha vardı. Yaşlı ve çirkin oldukları kadar domuz gibi de ketum olduklarını bildiğimden, bohçacı yanımdan uzaklaşıp karanlık koridorda kaybolurken satın aldığım bu güzel ismi, gönül rahatlığıyla birkaç kez sadece kendi duyabileceğim şekilde “Mukaddes, Mukaddes,” diye mırıldanıp, beynime, kalbime ve vücudumun bütün azalarına ezberlettim.</span></p>

    <p class="Normal para-style-override-3"><span class="char-style-override-7">Benim o güzel cariyenin yüzünü tekrar görebilme ümidiyle saray duvarları arasında dolaştığım ve ismini öğrenmekle yetindiğim günlerde, sarayın casusları iki adım ötede çıkan yangının asıl amacının Sultan’ı hedef alan bir suikast</span> <span class="char-style-override-7">olma ihtimali üzerinde çalışıyorlardı. Muhtemelen birçok masumun başını yakacak olan, buruşuk kâğıtlara kargacık burgacık karalanmış jurnalleri Daire-i Hümayun’a taşıyıp duruyorlardı.</span></p>

    <p class="Normal para-style-override-3"><span class="char-style-override-7">Her köşe başını, her kapısını silahlı askerlerin koruduğu bu sarayda, insan kendini bir gün güvende hissediyorsa, ertesi gün mutlaka hafif de olsa bir korkuya kapılıyordu; zira herkesin bildiği fakat dile getiremediği bir gerginlik yaşanıyordu. Bu gerginliğin kaynağı Balkanlar’da küçük çapta da olsa yaşanan çete savaşlarıydı. Osmanlı’nın sonuna eklenen ‘İmparatorluk’ sıfatı günlük konuşmalardan çıkmış, sadece okullarda okutulan tarih kitaplarının satır aralarında kalmıştı. Halkın ilaç için yakın geçmişe bakıp övünebileceği yegâne şey; birkaç uyanığın matbaaya bir paraya bastırıp on paraya ahaliye satıp yolunu bulduğu, yüzlerce yıl önce Viyana kapılarına kadar süren kahramanlıkları anlatan destanlardı. Yirmi gariban ana babanın cepheye gönderdiği on evladın şehit olması tek bir işe yarıyordu; her gün semirmiş göbekleriyle önümden geçen paşaların göğsüne parlak ve yaldızlı yeni bir madalya daha takılmasına!</span></p>

    <p class="Normal para-style-override-3"><span class="char-style-override-7">Yıldız Sarayı’ndan izinli ayrıldığım gün, ilk işim Çemberlitaş’a gidip Eski Tavuk Pazarı’nda saraya cariye temin eden Esirci Emine ile Hüseyin’i bulmak oldu. Hem Hüseyin’e hem de Emine’ye tarif ettiğim halde Mukaddes’i hatırlayamadılar. Daha sonra yıllardır tuttukları esir defterindeki isimlere tek tek bakmamıza rağmen, eski sayfaların hiçbir satırında da aradığımız isme rastlayamadık.</span></p>

    <p class="Normal para-style-override-3"><span class="char-style-override-7">“Zaten,” dedi, esirci Hüseyin defteri kapatıp başucundaki tozlu ahşap rafa yerleştirirken, “Satın alanlar isimlerini genellikle değiştiriyor, yazıldıysa bile satılmadan önceki</span> <span class="char-style-override-7">ismi düşülmüştür sayfaya.”</span></p>

    <p class="Normal para-style-override-3"><span class="char-style-override-7">Yaklaşık elli yıl önce Frenk diyarlarında imzalanan bir anlaşmaya göre, köle tacirliği yasaklanmış olmasına rağmen, saraya cariye ve hadım tedarik eden bu kişilere kimse ilişmiyordu. Herkes neyin ne olduğunu bildiği halde, ellerinde bulunan cariyeleri ve hadım çocukları yanlarında çalışan hizmetçiler olarak tanıtıyorlar, satabildiklerinin tüccarlığını yaparlarken, satamadıkları güzel kızları fuhuşta kullanıyorlardı. Cariyeyi alan kişi onu yatağına alarak yatıp kalkıyor, nefsini köreltip işini gördükten sonra da birkaç gün içinde getirip, “Bana yaramaz, uykusunda horluyor, sayıklıyor,” gibi yalan sebepler sıralayıp başından defediyordu. Bu laflar dışarıya karşı formalite icabı, millet duysun diye söyleniyordu. Sağda solda ağzından bir şey kaçırıp başlarını belaya sokmasın diye, kızın da ya koluna bir bilezik ya da parmağına bir yüzük takıyorlardı. Bir zamanlar Kafkaslar’dan Gürcü ve Çerkezler’in kızlarını getirip sarayda haseki kadın ya da valide sultan olup hayatını kurtarsın diye, kendi elleriyle esir pazarlarında sattıklarına dair hikâyeler de, son zamanlarda ortaya çıkan fuhuş söylentileri yüzünden, artık anlatılmaz olmuştu.</span></p>

    <p class="Normal para-style-override-3"><span class="char-style-override-7">Esirci Hüseyin, aradığım genç cariyenin ismini bulamayıp elindekileri göstermeyi teklif ettiğinde aklıma bunlar geldi. Duvarlarındaki çerçeveli levhalarda, Keykâvus ve Gelibolulu Mustafa Ali’nin cariye ve hadım alıcılarının, cariye alacaksan şurası kırmızı, burası beyaz, endamı şöyle, teni böyle olsun; hadım alacaksan dudağı sarkık, eti kayış gibi yağlı, gözleri de pörtlek olsun şeklindeki öğütlerinin yazılı olduğu esirci dükkânından çıktım. Eşikten adımımı atarken geçmişte bir gün bir ihtimal, ismi başka cismi aynı Mukaddes’in de bu kapıdan adımladığını düşünerek kendimi dışarıya, sıra sıra baharatçı, kalaycı, bakırcı ve başmakçı dükkânlarının bulunduğu sokağa attım ve aşağı Tahtakale’ye doğru yürüdüm.</span></p>

    <p class="Normal para-style-override-3"><span class="char-style-override-7">O günün akşamı Yıldız’a geri döndüğümde duyduğum haber az kalsın beni heyecandan öldürüyordu. Cariyelerden biri besbelli kafayı oynatmış; Sultan’ın marangozhanesini göz göre göre, gündüz vakti ateşe verip cayır cayır yakmıştı. İşin aslını hemencecik öğrenmek için ‘Vay alçak!’ diye söze başlayıp, bir yandan da içimden mırıl mırıl, bu cariyenin Mukaddes olmaması için dualar ederken, bana haberi veren Gevheniz Kalfa’ya kim olduğunu sormuştum. Allah’ıma şükürler olsun ki bu deliliği yapan Mukaddes değildi, fakat ben, marangozhaneyi yakan cariyeye ceza vermelerini beklerken maaş bağlandığını ve saraydan çırağ edilip gönderildiğini duyup, üstelik bu vakadan üç beş gün sonra sarayın kapısından kupa faytonla çıktığına şahit olunca, ilk duyduğumda Mukaddes olmasın diye dua ettiğim için kendime kızdım.</span></p>

    <p class="Normal para-style-override-3"><span class="char-style-override-7">Eminim ki yangın çıktığı vakit esirci dükkânında değil de Yıldız’da bulunmuş olsaydım, yangını söndürmeye koşmak bahanesiyle gözlerimle camları çerçeveleri tarayıp, Mukaddes’i görme umuduyla herhangi bir tül perdenin kıpırdamasını bekleyecek ve nihayetinde onun yine marangozhanenin alevinden parlamış, ürkek gözlerini uzaktan da olsa bir kez daha görecektim.</span></p>

    <p class="Normal para-style-override-3"><span class="char-style-override-7">Soğuklar bastırıp mevsim usul usul kışa dönerken kimsenin kolay kolay kapı dışarı çıkmaya cesaret edemediği günler gelip İstanbul’un üzerine çöktüğünde kendi isteğimle bir uğraş edinmeye karar verdim. Güneşin yüzünü günlerce haftalarca göstermediği; yağmurdan ve kardan göz gözü görmediği; akşamın erken indiği, soğuğun adamı kıstırdığı yerde tekme tokat dövdüğü bu zemheri ayında insanlar, özellikle de çocuklar masallara, uydurma hikâyelere gerçek hayattan daha çok ihtiyaç duyuyorlardı. Sis ve karanlığın içinde gözlerin iki adım ötesini zor seçip, anca görebildiği vücutları ayazdan uyuşup dünyada kendilerinden başka kimselerin yaşamadığına olan inançları artık iyiden iyiye artmaya başladığı vakitlerde ben küçük şehzadelerle, Habeş Çöllerinden yakalanıp getirilen küçük zenci çocuklara Çit Kasrı’ndaki dairemde pöstekime kurulup masallar anlatmaya başladım. İleride bir gün Osmanlı Sultan’ı olmaya namzet çocuk şehzadeler ve onların hareminde namuslarının bekçiliğini yapacak olan -ilk hadım Frigyalı çoban Aris’in izinden giden- küçük zenci çocuklar insanların mutlu yaşadığı palavrasını sık sık yinelediğim uzak diyarlara ait ve sonu her defasında güzel biten masallarımı büyük bir merak ve ilgiyle dinliyorlardı.</span></p>

    <p class="Normal para-style-override-3"><span class="char-style-override-7">Yine o gün masalımı itiraz etmeyecekleri ve anlayabilecekleri bir sonla bitirip nargilemin sönen tömbekisinin üzerine mangaldan maşayla kavradığım kor parçasını yerleştirirken, şehzadelerle hadım çocukların her zamanki sessiz ve terbiyeli duruşlarının aksine, kıpır kıpır yerinde duramaz bir halde, birbirlerine dirsek vurup ‘Sen sor! Sen sor!’ diye kıkırdadıklarını fark ettim. Onları cesaretlendirmek için gülümseyip, göz kırptıktan sonra kafamı iki yana salladım. Şehzadelerden biri yüzünü kızartıp konuşmaya niyetlendi ve yanında gülmeye devam edip yuvarlanan kardeşinin dizine bir yumruk indirmeyi ihmal etmeden, aklına yazdığı kafiyeli bilmeceyi yüzüme bakmadan bir defada sordu: “Sarıdır safran gibi, okunur Kur’an gibi, ya bunu bilirsin, ya da buradan gidersin.”</span></p>

    <p class="Normal para-style-override-3"><span class="char-style-override-7">Sabah sarayın bir ucunda hapşırsam akşama kalmadan nezle olduğumu başkasının ağzından duyacağımı bildiğimden, bu bilmece beni şaşırtmamıştı. Marangozhaneyi ateşe veren cariye saraydan kovulalı daha iki gün olmuştu. Maaş da bağlansa sonuçta Yıldız’dan kovulmakla cezalandırılan cariyenin düştüğü durumu işaret eden, onun gibi yaramazlık yapmaya niyetli olanları caydırmak için muhtemelen haremin yaşlı kadınları tarafından uydurulmuş bir bilmeceydi bu.</span></p>

    <p class="Normal para-style-override-3"><span class="char-style-override-7">Onlar benden bilmeceyi yanıtlamamı beklerken ben onlara başka bir soru sordum. ‘Söyleyin bana güzel çocuklar,’ der gibi tebessümle ve umutla baktım her birinin yüzüne, ‘Söyleyin hadi, kimden duydunuz bu güzel bilmeceyi? Haremin hangi güzel kadını fısıldayıp sordu bu bilmeceyi?’ Her ne kadar karşımdakiler birer çocuk da olsa aklımdan geçen bu patavatsız soruyu onlara sorup, cevabını bekleyemezdim. Fakat ben kellemi koltuğa alıp o patavatsızlığı yapmaktan çekinmedim ve kimden duyduklarını soruverdim.</span></p>

    <p class="Normal para-style-override-3"><span class="char-style-override-7">“Mahfiruz!” dedi, bilmeceyi sorduğu için yüzü hâlâ kırmızı olan şehzade. Bilmecenin parçası gibi yabancı bir ismi orta yere atıp kendi aralarında tekrar gülüşüp şakalaşmaya başladılar. Ben Mahfiruz yerine Mukaddes demelerini tercih ederdim, zira o güzel ismi başka bir ağızdan duymak bile, Küçük Mabeyin’in mahremiyetini altüst etmişim gibi beni tahrik etmeye yeter de artardı bile.</span></p>

    <p class="Normal para-style-override-3"><span class="char-style-override-7">Anlattığım masaldan ve onların sorduğu bilmeceden sonra şehzadeler ve küçük hadımlar az önceki uslu duruşlarından sıkılıp küçük yaramazlıklara başlamışlardı. Dışarıdan gelen gürültünün nedenini anlamak için, pencereye doğru koşup dışarıyı, karla kaplı bahçeyi seyre daldılar. “Hayırdır inşallah!” diye mırıldandıktan sonra oturduğum yumuşak kuzu pöstekisinden doğrulup, dün geceden beri aralıksız yağan karın aydınlattığı pencereye doğru yürüdüm. Ayak parmaklarının üzerinde yükselip, birbirlerini iterek dışarıda olan biteni görüp anlamaya çalışan çocukların yanına vardım.</span></p>

    <p class="Normal para-style-override-3"><span class="char-style-override-7">Kar taneleri, toz zerreleri gibi havada uçuşuyor, rüzgârın önünde sanki düşecekleri yeri kendileri belirlemek istiyorlarmış gibi savrulup duruyorlardı. Beyaz kristal kar zerrelerinin üzerinde, dönen tekerlekleriyle kahverengi uzun çizgiler çizen, atların çektiği arabalar konvoy halinde yavaş yavaş sarayın büyük kapısından bahçeye giriyordu.</span></p>

    <p class="Normal para-style-override-3"><span class="char-style-override-7">Arabaların kafesler içinde taşıdığı yükler yabancı değil, fakat garipti. Benim saraya gelip Mızıka-i Hümayun’a dahil olduğum günlerde, Sultan’ın önemli mevkilerdeki paşalarla beylerin listesini yaptırıp her birine Şimal-i Afrika’dan getirttiği renk renk papağanlardan hediye ettiğini duymuştum. Şimdi bilmem neden bu papağanlar, tekrar kafeslere doldurulmuş saraya geri getiriliyordu. Hep bir gagadan farklı kelimeler bağıran gürültülü yükünü kuşhaneye bırakan araba, yeni çizgiler çizerek Yıldız’ın bahçe kapısından çıkıp gidiyordu. Şehzadelerin kendi aralarında, küçük zenci hadımların yeni öğrenmekte olduğu dilde ortaya attığı, “Hastalandılar galiba, zahir bakamadılar hayvancıklara!” gibi fikirler, kuşların geriye dönüşünün asıl nedeni değildi, fakat öğrenmek için birkaç gün geçmesini beklememiz gerekecekti.</span></p>

    <p class="Normal para-style-override-3"><span class="char-style-override-7">Tahmin ettiğim gibi, papağanlar hediye edildikleri kişiler tarafından iade edilmemişti. Zaten Sultan’ın bir hediyesini iade etmek bu topraklarda kimin haddineydi? Zaptiye kuvvetleri aldıkları emri yerine getirmek için, koca payitahtta sokak sokak, hane hane gezip papağanları zorla, kavga-dövüş köşklerden, konaklardan ve yalılardan tek tek toplayıp saraya geri getirmişlerdi. Çok değil, birkaç gün sonra papağan sahiplerinden büyük bir kısmı Tophane rıhtımından bindikleri gemiler ve Haydarpaşa’dan memleketin en uzak şehirlerine bilet kestirdikleri trenlerle, istekleri dışında bir yolculuğa çıkıp sürgün gönderildiler. Ufak bir kısmı da önemli memuriyetlere getirilmeye başlanınca işin aslı da anlaşılmış oldu. Olayı duyan herkes Sultan’ın zekâsına pes demekten başka bir şey yapamadı.</span></p>

    <p class="Normal para-style-override-3"><span class="char-style-override-7">Hediye edildikleri konaklar, köşklerde ve yalılarda aylarca kalan papağanlar saraya getirildikten sonra ağızlarından çıkan her kelime dikkatle dinlenmiş, renkli kuşların her söyledikleri söz hediye olarak gönderildikleri ev sahibinin defterdeki isminin karşısına not edilmişti. Bazısı üç beş kelimeyle Sultan’ı överken papağanlardan bazıları da hakaret, hatta kavgada söylenmeyecek küfürler etmiş. Sürgüne gönderilenler Sultan’a küfür eden papağanların sahipleriydi. Sultanı öven ya da hiç konuşmayıp, aptal aptal etrafa bakan papağanların sahipleri de bugünlerde bey, paşa gibi sıfatlarla önemli ve maaşı dolgun mevkilere getirilmişlerdi. Sürgüne gönderilenlere verilen bir ceza daha vardı ki o hepsinden, hatta sürgüne gönderilmekten bile beterdi. Şehirden ayrılmadan önce hepsine nüfus müdürlüğüne uğrayıp kendileri için seçilen lakabı kimlik defterlerine yazdırmaları ve bundan böyle her gittikleri yerde ve girdikleri her mecliste kendilerini bu lakaplarla takdim etmeleri emredilmişti. Hepsinin nüfus cüzdanlarında isimlerinin önüne yazılan papağan ve kuş lakapları, gemiye ve trene binmeden önce kolluk kuvvetleri tarafından kontrol edilmişti. Sultan’a küfür eden zavallı papağanların akıbeti ise en az, bir süreliğine sahipleri olan şahıslarınki kadar vahimdi; Sultan’a söven papağanların hemen boyunları koparılmış, hakaret edenlerse aç bırakılıp ölüme terk edilmişti. Kuşhane çalışanlarından olumlu not alanlar tekrar eski yuvalarına iade edilmişti; ama bir iki aya kalmadan hepsi, sürgüne gönderilenlerin akıbetine uğramaktan korkan sahipleri tarafından, tenha bahçe köşelerinde ve odunluklarda gizlice öldürülmüştü.</span></p>

    <p class="Normal para-style-override-3"><span class="char-style-override-7">Neyse, ben kuşla papağanla böyle vakit kaybetmek yerine kendi hikayeme geri döneyim. Fakat biliyorum yani başkası olsa bunları size anlatmaz, fakat ben utanmıyorum. Çünkü ben bir meddahım, anlatmadan duramam. Bakın kulak verin şimdi bana, kim sevdiğine yaklaşmak, onu iki adım daha yakından görmek, iki çift laf edemese bile, kokusunu yakından duymak için, ferace kuşanıp yaşlı bir kadın kılığına girip sırtına gâvur ölüsü ağırlığındaki bohçayı vurur? Peki, birileri bunları yapar da sonrasında düştüğü komik halleri sizlere anlatır mı? Eğer biraz sabırlı olur, anlatırken dişsiz ağzımda dönen dilimden iğrenmezseniz, Kâğıthane mesiresinde başıma neler geldiğini de anlatacağım sizlere.</span></p>

    <p class="Normal para-style-override-3"><span class="char-style-override-7">Fakat önce Sultan Hazretleri’nin huzuruna çıkmalıyım, çünkü beni çağırtmış, “Hayırdır inşallah!” deyip oturduğum pöstekiden doğrulup ayağa kalktım. O yangın gecesi sahneden indikten ve haremağasının namahreme baktığımı ağzından kaçırmama dirayetini gösterdiğine şahit olduktan sonra, Sultan’ın karşısına çıkmaktan zerre kadar korkmuyorum. Zannımca şehzadeleri masal anlatıp eğlendirdiğim için beni takdir edecek. Fakat huzuruna varınca anladım ki benim şehzadelere yaptığım bu güzellikten Sultan Efendimizin haberi bile yoktu, belki vardı da şehzadeler onun umrunda bile değildi. Üzerinden aylar geçmesine rağmen unutmamış; o gece yarım kalan masalın sonunu merak etmekteymiş. Eh ne yapayım ben de sallayıp uydurup, iki ay önce tiyatro salonunda başladığım masalımı Daire-i Hümayun Salonu’nda Sultan Hazretleri’nin yüzünde beliren tebessüm ve dilinden dökülen maşallah takdirleriyle tastamam, bir yarım saatte anlatıp bitirdim.</span></p>

    <p class="Normal para-style-override-3"><span class="char-style-override-7">Ben güzel Mukaddes’in sadece adını öğrenebilmek için bir kese altını savurup masraf yaparken, Devlet-i Osmâniyye’nin koca Padişahının, yirmi beş yıllık emeğime ve yeteneğime biçtiği bedel, giyip eskittiği kocaman yeşil bir setreydi. Bana uzattığı hediyeyi saygıyla önünde eğilip çok beğendiğimi belirten birkaç cümleyle aldıktan sonra, hemen oracıkta, huzurunda giymeye hazırlanırken bahçedeki büyük mabeynin çatısından gelen tiz bir çığırış duyuldu. Demek ki birkaç gün önce, Sultan’a küfür etmelerinin bedelini hayatlarıyla ödeyen, sahipleri de sürgün edilen papağanlardan bir tanesi nasılsa kaçıp kurtulmuş ve Hamidiye Camii’nin minaresinde ikindi ezanını okuyan müezzinin sesini bastırmak istercesine var gücüyle bağırıyor, beni ve Sultan hazretlerini renkten renge sokan küfürleriyle ortalığı yaygaraya boğuyordu.</span></p>

    <p class="Normal para-style-override-3"><span class="char-style-override-7">“Kızıl Sultan, Kızıl Sultan!” diye küfür eden akılsız papağanın yakalanıp kellesinin koparılması yatsı ezanını bulmuştu. Evinde iki ay beslediği papağan saraya getirildiğinde sessiz kalınca paşalığa yükseltilen Raşit Efendi özür dileyip, yemin billah etse de, paşalığı elinden alınıp hemen o gece sürgüne gönderilirken, kuşhaneden sorumlu en kıdemli kuşbaz da o gece tası tarağı eline verilip, kıçına da bir tekme vurulup saraydan kovuldu.</span></p>

    <p class="Normal para-style-override-3"><span class="char-style-override-7">Yıldız’da o gece hareketli saatler ve gergin bir hava yaşanırken, ben sırtıma geçirdiğim setrenin sırrını tiyatronun kulisindeki aynanın karşısında çözmekle meşguldüm. Sultan’ın bu yeşil renkli, büyük ve eski setreyi anlattığım masalın hediyesi olarak vermesi bir tesadüf değil, olayın kılıfıydı muhakkak.</span></p>

    <p class="Normal para-style-override-3"><span class="char-style-override-7">Saray başkuşbazının eşyalarını bir arabaya yükleyip çıktığı, Raşit Efendi’nin paşa olarak gelip, sorgulandıktan ve ense köküne üç beş şaplak yedikten sonra efendi olarak ayrılacağı saray kapısından kupa faytonla girerken, ben setrenin koltuk altlarındaki cepleri görüp Sultan’ın planını çözmekte gecikmedim.</span></p>

    <p class="Normal para-style-override-3"><span class="char-style-override-7">Bir objeye on dakika baktıktan sonra beş yüz hikâye uydurabilme hünerimi muhtemelen Sultan da duymuş olacak ki, koltuk altları cepli, bu tuhaf ceketi de anında hikâyeleştirip ortaya yayacağımı bilerek isteğini anlatmak için böyle bir yol seçmeyi uygun görmüştü. İlk başta aldığım bu garip hediyeye canım sıkılmıştı; ama olayı çözmemle birlikte, setrenin ve koltuk altlarındaki ceplerinin üzerine kuracağım hikâyeyi düşündüm. Efendimizin o hantal görünüşünün altında aslında amansız bir silahşorun gizlenmekte olduğu hikâyesini sarayın dehlizlerinde, kapı aralarında ve bahçenin tenha köşelerinde anlattıktan ve Sultan’a yüz yüze suikast düzenlemenin ölümle eş değerde olduğunun farkına varsınlar diye, dosta düşmana gözdağı verdikten sonra alacağım asıl hediyenin değerini düşünüp rahatladım.</span></p>

    <p class="Normal para-style-override-3"><span class="char-style-override-7">Sultan Hazretleri setresinin koltuk altlarındaki tabancaları o kadar hızlı çekip ateşliyordu ki, iki ayrı zamanda anca anlatabildiğim saray tiyatrosunda başlayıp Daire-i Humayun’da tamamladığım hikâyemde sözünü ettiğim; at sırtında dörtnala giderken attıkları kementle boğaları tepetaklak yere seren Amerikalı sığır çobanları yanında yaya kalırdı. Kollarımı koltukaltlarımda kavuşturup aniden çektiğim hayali tabancaları aynadaki aksime doğrulttuğumda, bana belki de bir sandık dolusu altın kazandıracak pahalı hikâyem, Osmanlıcanın bütün imla kurallarıyla beynimde hazır, anlatılmayı bekliyordu.</span></p>

    <p class="Normal para-style-override-3"><span class="char-style-override-7">Ertesi gün, ibreti alem için tüyleri gelişigüzel yolunduktan sonra bacaklarından tepe taklak kuşhanenin kapısına asılan, soğuktan kaskatı buz tutmuş, küfürbaz papağanın ölüsü, görenleri pek güldürdü. Fakat papağanın orada asılı durması Sultan’a ettiği küfürleri hafızalarda tazelemeye yarayacağından, dün kovulanın yerine getirilen yeni başkuşbazın yaptığı bu işgüzarlık, onun da sonunu hazırladı.</span></p>

    <p class="Normal para-style-override-3"><span class="char-style-override-7">Sultan’a yaranmak için papağanı öldürmekle kalmayıp, tencereye atıp haşlayacakmış gibi bir güzel tüylerini yolduktan sonra üşenmeyip kuşhanenin kapısına asan yeni başkuşbaz, başmabeyinciden suratının ortasına okkalı bir tokat yemekle kalmamış, papağanı oraya astığı gibi indirip, hemen o gün, başkuşbazlığa atanmasının üzerinden daha bir gün geçmeden Yıldız’dan siktir edilmişti.</span></p>

    <p class="Normal para-style-override-3"><span class="char-style-override-7">Saray ahalisi, bir süre küfürbaz papağanın diğer papağanlardan öğrendiği küfürleri sarf ettiği; Raşit Efendi’nin aslında suçsuz olduğu ve muhtemelen kuşbazların dikkatsizliğinden dolayı, gönderilen ikinci başkuşbaza bedduasının tuttuğu konusunda yorumlar yaptılarsa da bir süre sonra papağan hayvanı hakkında ileri geri konuşmanın uğursuzluk olduğuna inandıkları için, neme lazım deyip ağızlarına kilit asıp sustular; Zümrüd-ü Anka ve Ebabil kuşu da dahil olmak üzere hiçbir kanatlı hayvan hakkında fikir yürütmemeyi tercih ettiler.</span></p>

    <p class="Normal para-style-override-3"><span class="char-style-override-7">Bir papağan sürüsü iki başkuşbaz ve bir paşanın başını yediği için kuşhanede kimse başkuşbaz olmaya yanaşmadıysa da başmabeyinci gözüne kestirdiği birisini zapturaptla bu lanetli makama tayin etti. Aynı günün öğle vakti, Sultan Hazretleri’nin setresinin esrarıyla ilgili masalımı sarayın dört bir yanında birer kulağa fısıldayıp dört bir yana yaymaya hazırlanırken, insanların dilinde, -kabul etmek zorundayım ki- benim anlatmayı tasarladığımdan daha komik ve daha eğlenceli bir hikâye dolaşmaya başladı.</span></p>

    <p class="Normal para-style-override-4"><span class="char-style-override-7">İnsanların ulu orta anlatıp dinlerken karınlarını tuta tuta kahkahalar attıkları hakikaten gülünç, gülünç olduğu kadar da hazin bir hikâyeydi bu. Şöyle ki; Erzurumlu Abdülkadir Efendi namında bir zat memleketinden kalkıp okumak, ilim ve irfan sahibi bir insan olmak için geldiği İstanbul’da kısa zamanda edindiği haylaz ve haşarı arkadaş grubu sayesinde haytalığı kendine meslek edinince, önce okulundan, daha sonra da, gece yarıları sarhoş gidip sızdığı talebe yatakhanesinden kapı dışarı edilmiş. Memleketine böyle boynu bükük dönmeyi gururuna yediremediği için Yıldız Sarayı’nın tam da karşısında kiraladığı baraka tipi bir dükkânda, Sultan’ın dikkatini çekip saraya girebilme umuduyla müneccimliğe başlamış. Pera’da ecnebi bir tacirden aldığı teleskopla, ‘gece gündüz yıldızları, fezayı inceliyorum, onlardan çıkardığım yorumlarla insanların kaderlerini okuyorum, gelecekle ilgili havadisler veriyorum,’ diye kendi methini yapmaya başlamış. İnandırıcı olmak için eski âlimlerin; Farabi’nin, Ömer Hayyam’ın ve İbni Arabî’nin kitaplarını da elinden düşürmüyor, iki defa semaya bakıyorsa bir defa kâğıtlara garip çizimler karalıyormuş. Fakat kısa süre sonra hareketlerinden huylananların yazdığı jurnallerden yakasını kurtaramamış. Gizli kapaklı ne dolaplar çeviriyor diye, önce kitaplarını talan edip sonra içinde ne gizliyor diye teleskoplarını kıran hafiyeler, en sonunda dükkânının kapısına ‘Yıldız Gözetleme Evi’ yazdığı için, Abdülkadir Efendi’yi eşek sudan gelinceye kadar bir güzel dövmüşler. Abdülkadir Efendi tabelaya yazdırdığı yıldızla, Sultan Hazretleri’nin ikamet ettiği Yıldız Sarayı’nın bir alakası olmadığını yemin billah söylediyse de fayda etmemiş. Daha sonra Jön Türkler’le işbirliği içerisinde olmadığı anlaşılmışsa da Abdülkadir Efendi Yıldız’a müneccimbaşı olarak alınmamış; zira hafiyelerden yediği feci dayak sonrasında elle tutulacak tarafı ve sağlıklı düşünecek dimağı kalmamış. Pek komik, fakat acıklı bir yanı da olan bu hikâyeyi anlatanlar Abdülkadir Efendi’nin dramını görmezden gelip, “Artık kendi kendisinin müneccimi olmuştur; zira yediği o dayaklar sonrasında gözünün önünde uçuşan yıldızları sayıyordur,” diye alay etmekten geri durmadılar.</span></p>
  </div>
</body>
</html>