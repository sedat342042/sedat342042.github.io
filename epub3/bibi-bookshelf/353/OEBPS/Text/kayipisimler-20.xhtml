<html xmlns="http://www.w3.org/1999/xhtml">
<head>
  <title>kayipisimler-20</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-17"><span class="bold char-style-override-6" xml:lang="tr-TR">17 Ah Enis, ben ne hatalar ettim</span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Kapıyı açıp kimi aradığımı sesiyle değil de bakışlarıyla soran, Hevâl’in kocası olduğunu tahmin ettiğim bıyıklı, eşofmanlı, elinde katlanmış buruşuk gazete sayfaları tutan, benim işte olduğunu sandığım adamın suratına bir şey demeden öylece bakakaldım. Bir süre sonra da kapıyla kocasının arasından kafasını uzatan Hevâl’le göz göze geldim. Merdivenlerde bana rastladığında, perişan halime nasıl baktıysa aynen öyle baktı. O an uydurduğum isim dilimin ucundan kendiliğinden dökülüverdi:</span></p>

    <p class="Normal para-style-override-3"><span class="char-style-override-7">“Nurettin,” dedim, “Nurettin Oktay isminde bir arkadaşım oturuyordu burada.”</span></p>

    <p class="Normal para-style-override-3"><span class="char-style-override-7">“Yok, birader,” dedi adam, “Burada o isimde birisi yok.”</span></p>

    <p class="Normal para-style-override-3"><span class="char-style-override-7">“Yeni mi taşındınız?” diye sormayı akıl edebildim sonra.</span></p>

    <p class="Normal para-style-override-3"><span class="char-style-override-7">“Hayır,” dedi Hevâl, sesi hiç değişmemişti, aynı eskisi gibiydi böyle su gibi, şeker gibi şıkır şıkırdı, “Dört yıldır burada oturuyoruz.” Sonra da doğrulatmak ister gibi kocasının yüzüne baktı.</span></p>

    <p class="Normal para-style-override-3"><span class="char-style-override-7">“Özür dilerim, ben yanlış geldim o zaman,” diye kekeledim, “Kusura bakmayın.”</span></p>

    <p class="Normal para-style-override-3"><span class="char-style-override-7">Adam sessizce, boynunu büktü, fakat yine de karısı gibi kuşkuyla baktı. Gerisingeri dönüp merdivenlerden inerken sırtımın terden sırılsıklam olduğunu fark ettim.</span></p>

    <p class="Normal para-style-override-3"><span class="char-style-override-7">Dört yıldır burada oturuyorlarmış, ben niye görmedim o zaman bunca yıldır? Nasıl da yalan söyledin bana Hevâl? Hem de gözlerimin içine baka baka, utanmadan bir çırpıda söyleyiverdin o yalanı.</span></p>

    <p class="Normal para-style-override-3"><span class="char-style-override-7">Ben alt katlara inerken onlar da arkamdan kapıyı kapattılar. Kendi daireme bir kat kala elimi cebime sokup anahtarımı aramaya başladım. Yoktu. Basamakları usul usul adımlamaya devam ederken diğer ceplerimi de yokladım. Çıkarken yanıma almadığımı düşündüm. Herhalde evde bıraktım, diye geçirdim içimden. Anahtarı evde unuttuğum için bile üzülmeyecek kadar çok sıkkındı canım. Kafam çok bozuktu. Benim gibi bir adama yapılır mı bu? Böyle bir yalan söylenir mi benim gibi iyi bir insana. Hevâl ben senin var ya, ben senin, ben senin. Allah belanı versin senin. Evet, ben anahtarı evde unutmuş olmalıyım. Yoksa neden cebimde olmasın. Bak çok üzüldüm bu yaptığım bu dalgınlığa. Ne kadar aptal bir adamım ben. Her şeyi unutmalıyım şu an, bütün dertlerimi defetmeliyim başımdan. Benim şu an anahtar kadar büyük bir derdim var. Hevâl’i görme heyecanıyla kapıdan fırlayıp çıkarken yanıma almayı unutmuşum demek ki. Neyse, kapıyı tıklatırım, Ünzile açar girerim içeriye, bir daha da çıkmam. Beni tanımazlıktan geldi derim Ünzile’ye de. Anlatırım ona da bu olup biteni. Dertsiz başımı nasıl derde soktuğumu anlatmalıyım ki Ünzile de öğrensin. “Ah akılsız oğlum benim,” der yüzüme bakarak, “Sen Ragıp Paşa’ya benziyordun niye kestin sakallarını, sen sakallarını o kadın için mi kestin? Ragıp Paşa çok akıllı bir adamdı, öyle senin gibi bir kadının kapısına koşa koşa gitmezdi. Nasıl gitsin? Adam adı üzerinde paşa yani nasıl gitsin? Gitmezdi, çünkü herkes onun ayağına gelirdi. Keşke okusaydın da sen de paşa olsaydın, bak o zaman karılar kızlar senin peşinde dolanırlardı. Elini sallasan ellisi o zaman. Neydi o senin kapısına gittiğin kadının adı? Hevâl mi? Almadı mı seni içeri? Almasın boş ver. Sen beni dinle oku paşa ol, bak o zaman gelip o senin kapını çalar, o zaman sende onu siktir edersin kapıdan. Hatta kapıya bile çıkmazsın, ben kapıyı açar defederim onu başımızdan. Ben anlatırım bütün bu başıma gelenleri Ünzile’ye. O dinler beni Yüzüme boş gözlerle bakar. Ben usul usul, sessiz sessiz ağlarım. Nedenini bildiği için neden ağladığımı sormadan buruş buruş olmuş elleriyle gözyaşlarımı siler. Beni teselli etme niyetiyle hemen o an hayatının en acıklı hikâyesini anlatmaya koyulur. Her ne kadar nüfus kâğıdında Meddah Abidin’den olma, Mukaddes’ten doğma olduğu yazsa da, aslında kendisinin bir prenses olduğunu; annesinin ona Yıldız Sarayı’nda Sultan Abdülhamit’ten hamile kaldığını; hanedandan hiç kimsenin kendisine inanmaması hatta dışlaması üzerine “Tek” soyadını seçtiğini, belki ellinci defa, bıkmadan usanmadan ilk defa anlatıyormuş gibi anlatır bana. Onu dinlermiş gibi yaparken, kendi halime, kendi derdime, düştüğüm bu rezil duruma kahreder; yanında sessizce oturur, ona fark ettirmeden ağlamaya devam ederim.</span></p>

    <p class="Normal para-style-override-3"><span class="char-style-override-7">Son basamağı da adımladığım halde anahtarı ceplerimde bulamayınca, parmaklarımla kapıya birkaç kez vurup bekledim. Sonra elimi yumruk yapıp daha kuvvetli vurdum. Ünzile duymuyor kapıyı çaldığımı. Ünzile uyuyor herhalde, diye geçirdim içimden. Saatime baktım. Bu kadar çabuk mu? diye, düşündüm. Uyansa bile açmaz ki kapıyı bana. Açsa bile tanır mı acaba beni? “Kimsin ne istiyorsun?” diye hesap sorar, ardından “Defol git!” diye bağırır. Uyanık olup olmadığını anlamak, hiç değilse gölgesinin kıpırtısını görebilmek için, gözümü kapının gözdeliğine dayayıp baktım. Buğulu lekelerden başka bir şey göremedim. Bu kez uyuyorsa bile uyansın diye kapıyı tekmeledim sonra. Merdivenlerin korkuluklarına yürüyüp aşağıya ve yukarıya baktım. Çıkardığım gürültüyle insanları rahatsız etmekten çekinerek, çaresizce kapının önüne çömeldim. En kötü ihtimal, Mümin’e bir çilingir getirtirim, diye düşündüm. Ceketimin cebinde aylar, yıllar öncesinden unutmuş olabileceğim bir sigara aradım. Elime iki yıl öncesine ait, yaptığım alışverişlerde aldığım, şimdiye göre komik fiyatlar yazan fişler geldi. Üzerlerinde ticarethanelerin adı, vergi numarası, bağlı olduğu vergi dairesi, kaç para verdiğim, geriye ne kadar para üstü aldığım ve fişin kesildiği saat, dakika ve tarihler yazıyordu. 15 Haziran 1998 tarihinde Kocaoğulları Kasabı’ndan et almışım, bir milyon lira ödemişim. O günü hatırlamaya çalıştım. Hatırlayamadım. Kıyma, herhalde yarım kilo, diye geçirdim içimden. Bir diğeri de İmroz Meyhanesi’nden aldığım 22 Eylül 1998 tarihli fişti. İçki, yemek yazıyordu. Pembe kâğıtta, Alkazar Sineması, ecnebi filmi. 20 Mayıs 1999’da seyretmişim, yedi yüz elli bin lira ödemişim. Hangi film olduğunu hatırlamaya çalıştım. Kusturica’nın Kara Kedi Ak Kedi’si olabilir mi? Onu da hatırlayamadım. Ama daha işten atılmadığımı anımsadım o tarihte. Mutluymuşum, param varmış, harcıyormuşum. Diğer ceplerimde, döviz büfelerinden alış ve satış sonrası verilen makbuzlar ve bir tane de içinden araba resimleri çıkan sakız buldum. Fişleri ve makbuzları buruşturup ceketimin iç cebine tıkıştırdım. Sakızı açıp dişlerimin arasında yavaş yavaş ezdim. Katlanmış, parlak kâğıdı açıp, üzerindeki kırmızı spor arabaya baktım. Kenarında italik karakter ve küçük puntolarla, markası, kaç beygir, kaç silindir, kaç model olduğu ve saatte kaç kilometre hız yapabildiği yazılıydı. Bana ne? Kaç kilometre hız yaparsa yapsın, hatta ışık hızıyla gidip toslasın bir duvara! Onu da buruşturup diğer kâğıtların yanına tıkıştırdım. Kim bilir ne kadar zamandır ceketimin cebinde duruyordu? Fakat sakızın tadı bozulmamıştı. Ağzımın içi aromanın tadıyla doldu. Balon yapmaya çalıştım, beceremedim. Birazcık üflemiştim ki, patladı, nefesim delinen yerden çıkıp gitti. O küçük hamam böceğine işte o zaman gözüm ilişti. Ters dönmüş, yerde cansız yatıyordu. Parmaklarımı uzatıp onu yerden almak istedim fakat tiksinip vazgeçtim. Etrafta onu tutabileceğim bir kâğıt parçası aradım. Fişler ve sinema biletleri aklıma gelince elimi ceketimin yan cebine attım.</span></p>

    <p class="Normal para-style-override-3"><span class="char-style-override-7">Parmaklarım cebimdeki delikten geçip astara değerken kâğıtları ceketimin iç cebine koyduğumu anımsadım. Elimi yanlış cebime soktuğumu anladığım anda astar boşluğunda tenime temas eden metalin soğukluğunu hissettim. Anahtarımı içeride unutmamışım, cebimdeki delikten astarın içine düşmüş. Kalkıp kapıyı açacağım sırada tekrar hamam böceği aklıma geldi. Uzanıp anahtarımın ucuyla onu ayaklarımın dibine çektim. Ayakları ve ağzı yeşil renkli bir maddeye bulanmıştı.</span></p>

    <p class="Normal para-style-override-3"><span class="char-style-override-7">“Zehir!” diye mırıldandım.</span></p>

    <p class="Normal para-style-override-3"><span class="char-style-override-7">Kafamı yukarı katlara çevirdim “Ananızı sikecek UFO’lar bekleyin!” diye mırıldandım, ardından aynı cümleyi bağırarak tekrarladım. “Bekleyin! Eğer o kel kafalı bilim adamları yanılmıyorsa, bu zavallı yaratıkların canını alma hakkını kendinizde gördüğünüz için; aynı bu yaratıklar gibi, hilkat garibesi, fakat sizden çok daha ileri teknolojiye sahip başka varlıklar yedi sülalenize gerçek acı neymiş göstermek için yeryüzüne inecekler. Bakalım o zaman nereye kaçacaksınız? Pahalı arabalarınız, bankalardaki paralarınız, köşkleriniz, yalılarınız sizleri koruyabilecek mi?”</span></p>

    <p class="Normal para-style-override-3"><span class="char-style-override-7">Yıllardır savunmasız bir çocuğa davranır gibi hoyrat davrandınız bana. Aldattınız. Parmaklarımı kırdınız. Yüzüme bir kez gülümseyip ardından bin yalanla ciğerimi söktünüz. Ben kalbimi size açarken siz cüzzamlıdan kaçar gibi kaçtınız, aşağılık bir yaratıktan tiksinir gibi tiksindiniz benden.</span></p>

    <p class="Normal para-style-override-3"><span class="char-style-override-7">Birkaçınızı baltayla parçalayıp, gözlerinizi oysaydım o zaman korkardınız değil mi benden. Saygı duyardınız, dokunmadıklarım teşekkür ederdi bana. Sonuna kadar öyle bir şey yapmayacağım, dokunmayacağım sizlere. Fakat birbirinizin gırtlağına çökmenizi zevkle seyretmeyeceğimi de sanmayın. Ben şimdi bu çömeldiğim duvar dibinden yavaşça kalkıp, kaybettiğimi sandığım, fakat delik cebimden ceketimin astarının içine düşmüş olan anahtarımla kapımı açıp evime gireceğim. Sonra kapıyı suratınıza çarpacağım, siz kapının dışında kalanlar, siz hepiniz, ondan sonra ne haliniz varsa görün. Birbirinizin kanını sonuna kadar emin, ama yeter ki bana ilişmeyin. Dedikodusunu yapın birbirinizin. Birbirinizin ırzına geçmek için köşe başlarında pusuya yatın. Kanlı ellerinizle ailenize ekmek götürmek için parçalayın birbirinizi. Yakın yıkın bu dün</span><span class="char-style-override-7">yayı ama bana bulaşmayın. Tarih kitaplarına, atalarınızın istilalarını fetih diye yazın. Futbol takımı tutar gibi tutun ırkınızı, milletinizi, devletinizi. Son nefer kalana kadar savunun ülkelerinizi. Kime karşı, neye karşı olacaksa artık! Hadi şimdi siktirin gidin başımdan!</span></p>

    <p class="Normal para-style-override-3"><span class="char-style-override-7">Gel bak Ünzile, sana her bir şeyi ta başından anlatacağım ben. Uyuyor musun? Uyan da dinle bak beni, çok önemli bu söyleyeceklerim. Dışarıda yaşayan bu kalabalık, kapımızın dışında nefes alıp veren insanlar, sırf kendileri daha zeki oldukları için, hayvanları boğazlıyorlar, tavukların kafalarını koparıp mideye indiriyorlar. Zavallı balıkların ağızlarına kancalar takıp derya içinden su üstüne asılıp çekiyorlar. Tüm bunları zulmettikleri yaratıklardan daha akıllı, daha zeki oldukları için yapıyorlar, biliyor musun?</span></p>

    <p class="Normal para-style-override-3"><span class="char-style-override-7">Camekânlarında çıplak ve kanlı insan cesetlerinin asılı olduğu bir kasap dükkânı düşündün mü hiç? Ya bir bebeğin tavada kızartıldığına şahit oldun mu? Ben de olmadım, fakat tüm bunlar hep aklımda. Televizyonlarda ucube yaratıkların sunduğu, devasa kazanlarda önce haşlanan sonra soğan ve havuç dilimleriyle kavrulan insan etleriyle yapılan yemek tariflerinin verildiği bir program izledin mi hiç? Dünya bizden daha akıllı yaratıkların istilasına uğradığında inan ki bunlar olacak. O dışarıdakiler, bir ormanda karşılaşıverseler korkudan altlarına sıçacak süslü püslü kadınlar o çok korktukları hayvanların derilerinden yapılma kürklerle dolaşıyorlar dışarılarda. Timsah ve yılan derilerinden yapılma çantalarıyla birbirlerine caka satıyorlar. Kendi derilerinin de bir başka yaratığın kolunda çanta haline gelebileceğini akıllarına bile getirmiyorlar.</span></p>

    <p class="Normal para-style-override-3"><span class="char-style-override-7">Kapıyı vurduğumu neden duymadığını şimdi anlıyorum. Peki, Ünzile uyumana bak sen. Sonra da anlatırım</span> <span class="char-style-override-7">sana bunları. Tamam, çıkıyorum odandan.</span></p>

    <p class="Normal para-style-override-3"><span class="char-style-override-7">Niye gittim ki ikinci kez? Neden çaldım ki kapısını? Nasıl baktı bana kocası, öldürecekti sanki. İyi ki başka birini aradığım yalanını uydurdum hemen. Ne yapabilirdi ki, Hevâl’i görmeye geldiğimi söyleseydim? Arkadaşım benim, derdim. Az mı kopya verdim sınavlarda ona. Fakat beni tanımadı bile. Zavallı, yaşlanmış o da. Bir görsen kocası tam bir ayıya benziyor, kim bilir neler çektirdi ona. Belki de, neden olmasın, korkusundan tanımazlıktan geldi beni. Ne kurnazdır o! Bundan sonra ilk karşılaşmamızda neler anlatacak bana. “Ah Enis,” diyecek, “Ben ne hatalar ettim, bilemedim kıymetini.” Başını göğsüme yaslayıp içini çeke çeke ağlayacak. İki dakikalığına içeri girebilir miyim, diye izin isteyecek. Ben o zaman, heyecandan onu kapıda tuttuğum için, içimden, “Ne eşeğim diyeceğim!” Çekilip yol vereceğim hemen. Salona, yeri incitmekten korkan adımlarla geçecek. Ürkek bir kuş yavrusu gibi bakacak etrafına. “Kusura bakma, bekârlık işte,” diyeceğim evin dağınıklığını mazur göstermek için. Ardından soracağım, “Çay var, içer misin?” diye. “İçerim,” diyecek. Bilirim sever çayı. Mutfağa gidip sabahtan demlikte kalan çaya bakacağım. Kaynaması için çaydanlığı tüpün üzerine koyacağım sonra. Yanına geri döndüğümde, çay kalmadığını, yenisini yapmak uzun süreceği için kahve yaptığımı söyleyeceğim. Oturmayacağım, ne yanına ne de başka bir koltuğa. Ayakta, kütüphanenin yanında durup rastgele aldığım bir kitabın sayfalarını karıştıracağım. Görüşmediğimiz, birbirimizden koptuğumuz o uzun yıllar boyunca neler olup bittiğini, hayatında ne gibi bir değişiklikler olduğunu sormayacağım, çünkü biliyorum o hepsini bir bir anlatacak bana. Sanki onu kusarken görmüşüm de bundan utanırmış gibi özür dilercesine anlatacak her şeyi. Yüzüme bakamayacak, yüzüme bakabilmek için kafasını yerden kaldıramayacak. Fakat ben gururlu bir kartal gibi, savaşta galip gelmiş bir ordunun komutanı gibi, yıllar sonra işte ben kazandım dercesine böyle tepeden tepeden süzeceğim onu. Ona acıyan, tek bir teselli cümlesi çıkmayacak ağzımdan. O yaptığı hatayı anlatıp dövündükçe, ben görüşmediğimiz yıllarda tercüme ettiğim kitapları atacağım kucağına. “Bak bunu ben tercüme ettim, bak bunu da, bunu da, bak bak bunu da. Nasıl çevirmişim ama görüyor musun? Ne şahane bir insanım ben bir bilsen. Herkes biliyor benim değerimi fakat vakti zamanında bir ek sen anlamadın. Aştım ben kızım, aştım artık. Bir bilsen ben ne süperim. Benim yanımda var ya Süpermen’in lafı bile edilmez. Sonra bir roman yazmaya karar verdiğimi söyleyeceğim ona. Çünkü eğer ciddi ciddi oturursam roman bile yazabileceğimi çok iyi biliyorum. Yazarım tabii, niye yazamayayım? Yazanlar analarının karnından romancı olarak mı çıkıyorlar sanki. Biraz gayret edersem yaparım ben bu işi yani. Neyse, fakat ben ona gerçekten yazmayı tasarladığım romanımdan değil de onun ve benim, bizim yıllar öncesine ait hikâyemizden bahsedip canını çıkarana kadar iğneleyeceğim. Ne demek istediğimi, kelimelerimin arasına gizlediğim sırrı, gece ter kokan kocasının yanında, kafasını yastığa koyduğunda ancak anlayabilecek.</span></p>

    <p class="Normal para-style-override-3"><span class="char-style-override-7">“Biliyor musun,” diyeceğim, “Üniversitedeyken ben sana âşıktım!” Biliyordum, diyeceksin içinden. Eşek gibi biliyordun, diyeceğim bakışlarımla. “Nasıl dalga geçerdin o halimle hatırlıyor musun?” diye sormasam da sen başını önüne eğip susunca hatırlayıp utandığını anlayacağım. İçmeyeceğini, evimde şarap olmadığını bile bile, “Şarap içer misin?” diye soracağım. Bu tavırlarımla artık ne kadar rahat olduğumu anlayacaksın. Kahveleri fincanlara doldurup getireceğim sonra. Yine evimde kahve kreması olmadığını bile bile isteyip istemediğini soracak, senin cevabını beklemeden Küba devriminden, Che’den, Fidel’den bahsetmeye başlayacağım. Neskafe ve krema zaten burjuvaların işi diye küçümseyeceğim. Devrim, eşitlik, özgürlük senin için çok eskilerde kalan terimler olduğundan ecnebi lisanıyla ahkâm kesen birine bakar gibi, bütün cehaletinle bakacaksın yüzüme. Kahveni karşımda böyle ufak ufak mahcup ve utangaç yudumlarla içeceksin. Senin bu aptal haline için için güleceğim. Öcümü yavaş yavaş alacağım senden. Benden bir kalem isteyip sehpanın üzerindeki gazetenin kenarına bir şeyler karalayacaksın. Yırtıp bana uzatırken bunun telefon numaran olduğunu söyleyeceksin. Bir eğri büğrü rakamlara, bir sana bakacağım, “Ne demek bu?” der gibi. ‘Hey dostum, seni telefonla arayacağımı da nereden çıkarıyorsun, biz artık çok ayrı dünyaların insanlarıyız. İyi ver bakalım, madem zahmet edip yazdın telefon numaranı.’ Ardından kalemi bana uzatacaksın, ne anlama geldiğini anlayacağım. Eşek değiliz yani, sende benim numaramı istiyorsun. Ver ver, seni kıracak değilim ya, istediğin telefon numarası olsun, ver bakalım yazalım. Ev telefonumu yazarken, ‘cep telefonu kullanmadığımı’ söyleyeceğim, bundan sen ne mana çıkarırsın diye korkmadan, parasızlığım ve işsizliğimle alaka kurmandan tedirgin olmadan, dilimin ucuyla söyleyivereceğim bunu. Telefon numaramı yazdığım kâğıdı sana uzatır uzatmaz, kaybetmekten korkarcasına, avuçlarının içinde sımsıkı tutacaksın. Parmaklarıma değince irkileceksin. Sana o an istediğim her şeyi yapabileceğimi bildiğim halde; hiçbir şey yapmayacağım. Hemen şuraya, yerdeki halının üzerine yatıp bütün bedenini bana anında açacağını bile bile hiçbir şey yapmayacağım. Aslında seni şöyle yatırıp, evire çevire bir güzel öpüp okşamak vardı ya, neyse. Evet ben sana o an kesinlikle dokunmam, hatta yani büyük konuşmayayım ama o halinden kesinlikle tiksinirim. Bunu dilimle sana söylemesem bile sen tavırlarım ve davranışlarımla hemen anlarsın zaten.</span></p>

    <p class="Normal para-style-override-3"><span class="char-style-override-7">Susacağım, sen de konuşacak bir mevzu bulamayacaksın. “Hadi git artık!” dediğimi, demek istediğimi anlayacaksın. Utanacaksın. Yerinden kalkamayacaksın. Ben nasıl kapına geldiğim için pişmanlık duyduysam; sen de pişman olacaksın; fakat bir gün, en fazla iki gün sonra, sesimi duymak için telefonumu çaldıracak, sana karşı olan, o gün hissettiğin öfkemin yatışıp yatışmadığını anlamaya çalışacaksın. Dışarıda buluşmayı teklif edeceksin bana. “Peki,” deyip kabul edeceğim bu davetini. Seni saatlerce bekleteceğim randevulaştığımız yerde. Ha geldi ha gelecek diye bekleyeceksin, bana benzeyen birilerini arayacaksın yanından gelip geçen insanlara bakarak. Evet biliyorum, deliler gibi yolumu gözleyeceksin benim. Ama biliyor musun Hevâl, ben hiç gelmeyeceğim.</span></p>

    <p class="Normal para-style-override-3"><span class="char-style-override-7">Sırf bunları yapıp senden o gecikmiş intikamımı almak için gözümün birini kapının göz deliğine dayayıp kapımın önünden geçmeni günlerce bekleyebilirim. Merdivenlerden kulağıma gelen her tıkırtıda, koşup sen misin, diye bakacağım.</span></p>

    <p class="Normal para-style-override-3"><span class="char-style-override-7">Ama şimdi Ünzile’ye ilaçlarını içirmeli, odasını havalandırmalı ve nerelerdeydin diye başlayan paylamalarını dinlemeliyim.</span></p>

    <p class="Normal para-style-override-3"><span class="char-style-override-7">Buradayım Ünzile, bak odandayım. Fakat sen hâlâ uyuyorsun. Nefes bile almıyorsun sanki. Ateşin düştü mü? Alnın buz gibi soğuk. Telaşla üzerinden yorganı çekip, parmaklarımla bileğini kavrıyorum. Hiçbir hareketin olmadığını, nabzının atmadığını da fark edince, beni bırakıp çok uzaklara gittiğini, öldüğünü anlıyorum.</span></p>

    <p class="Normal para-style-override-4"><span class="char-style-override-7"> </span></p>
  </div>
</body>
</html>