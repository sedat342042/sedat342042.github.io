<html xmlns="http://www.w3.org/1999/xhtml">
<head>
  <title>kayipisimler-21</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-18"><span class="bold char-style-override-6" xml:lang="tr-TR">18 Peri padişahının kızı</span></p>

    <p class="Basic-Paragraph" xml:lang="en-US"><span class="char-style-override-10"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Muttalip Haliç’in kıyısında durdurduğu otomobilin kirli ön camından başını eğip, parmağıyla gecenin karanlığında terk edilmiş gibi duran kocaman köşkü gösterince, kapıyı açıp dışarıya çıktım. Pera tarafında hâlâ yanmakta olan tek tük hovarda ışıklar, Altın Boynuz’un arada bir kıpırdayan sakin dalgalarında yansıyordu. Muttalip bagajın kapağını açıp aldığı çantayla yanıma geldikten sonra tekrar binayı işaret etti.</span></p>

    <p class="Normal para-style-override-3"><span class="char-style-override-7">“Burası!” dedi.</span></p>

    <p class="Normal para-style-override-3"><span class="char-style-override-7">Yürüyüp basamaklardan çıktıktan sonra evin kapısının önünde durduk. Muttalip kolunu kaldırıp incitmekten korkar gibi yavaş, fakat içinde ahenkli bir müzik ritmini gizleyen şifreli darbelerle kapıya vurdu. Biraz bekledikten sonra boş sandığım evin içinden, bize doğru yaklaşmakta olan ayak seslerini işittik. Kim olduğumuz bile sorulmadan kapı ardına kadar açılıverdi. Başına Müslüman erkeklerin namaz kılarken taktığı beyaz takkelerden geçirmiş bir adam, bana yol göstermek için elini omzuma koyan Muttalip’ten çantayı aldıktan sonra, başını saygıyla öne eğerek girmemiz için geri çekildi. İçerisi dışarıdan göründüğünün aksine tavandan sarkan büyük avizelerle ışıl ışıl aydınlatılmıştı. Yerler halıyla kaplıydı. Şaşkınlığım geçince aklım kapıyı açan takkeli adamın koridorun öbür ucundaki bir odaya götürdüğü çantama takıldı. Muttalip yan yana dizilmiş odalardan birinin kapısını açınca, yaklaşıp omzunun üzerinden baktım ve gördüklerime inanamadım. Sedirlere oturmuş adamların kafalarında, İllüstratör Dergisi’nde gördüğüm şark gravürlerinde ve Doğu minyatürlerindeki gibi kocaman kavuklar vardı. Rengârenk kaftanlar ve şalvarlar giymişlerdi ve hepsi de sakallıydı. Sanırım Mustafa için yapmışlardı tüm bu hazırlıkları. Kılık ve kıyafetleriyle bile bu kadar hazırsalar, başka şeyler için de hazırdılar demek ki. Muttalip içeridekileri başıyla selamladıktan sonra geri çekildi.</span></p>

    <p class="Normal para-style-override-3"><span class="char-style-override-7">“Bakalım Mustafa’nın tutuklandığını öğrenince ne yapacaklar?” dedim.</span></p>

    <p class="Normal para-style-override-3"><span class="char-style-override-7">Unutmuş da ben dile getirince hatırlamış gibi yüzünü buruşturdu.</span></p>

    <p class="Normal para-style-override-3"><span class="char-style-override-7">Sanki bir tiyatro sahnesinde Mustafa’nın dedelerinden birini canlandıran, aksakallı bir adam göründü kapıda. Muttalip onun yanına gidip kulağına bir şeyler fısıldadı. Sakallı aktör dinledikçe kaşlarını çattı, parmaklarının arasındaki tespihini sıktı. O kadar çok kızdı ki bir an Muttalip’i tokatlayacak sandım. Muttalip de sanki o tokadı bekliyormuş gibi gözlerini yumup başını öne eğdi. Fakat o beklenen tokat inmedi suratına. Adama bir şeyler daha söyledikten sonra beni gösterdi. Adam yüzündeki sinirli ifadeyi değiştirmeden bana baktı ve usul adımlarla yanıma doğru yürüdü.</span></p>

    <p class="Normal para-style-override-3"><span class="char-style-override-7">“Efendimizin dostu bizim de dostumuzdur,” dedi ve iki eliyle elimi sıkıp bıraktıktan sonra sağ elini göğsünün üzerine götürdü. Muttalip’e dönüp, “Oda hazırlayın dinlensin, rahat etsin,” dedi.</span></p>

    <p class="Normal para-style-override-3"><span class="char-style-override-7">Çantamı bilinmez bir yere götürüp bırakan takkeli adamın bana gösterdiği odaya girip kendimi yatağa attım. Şu an ne Ünzile’yi ne de Mustafa’yı düşünemeyecek kadar yorgundum. Yanıma gelip iyi geceler dilerken, laf arasında Muttalip’ten o adamın davalarının lideri Ertuğrul Hoca olduğunu öğrendiğimde, alkol koktuğum için kaygılanamayacak kadar da sarhoştum.</span></p>

    <p class="Normal para-style-override-3"><span class="char-style-override-7">Takkeli adam sabah beni uyandırıp kahvaltı getirdiğini söyleyene kadar, akşam bu evde gördüklerimin bir rüya olduğunu sanıyordum. Tuvalette yüzümü yıkayıp, çişimi yaparken her şeyin gerçek olduğunu yavaş yavaş hatırladım.</span></p>

    <p class="Normal para-style-override-3"><span class="char-style-override-7">Çay, peynir ve gül reçelinden oluşan kahvaltıyı mideme indirirken daha başka şeyler de anımsadım. Akşam yemeği için otelden çıkarken Mustafa’nın yanına almadığı çantayı Muttalip’le geri döndüğümüzde odasında bulamadığımızı; elinde Mustafa’nın çantasına çok benzeyen bir çantayla, otelin merdivenlerinden telaşlı adımlarla aşağı inen adamın, dişçi Sami Günzberg’e ne denli benzediğini hatırladığımda, ne kadar sarhoş ve aslında ne kadar aptal olduğumu anladım. Ağzımdaki lokmaları çiğnemekten fırsat buldukça Sami’ye küfür ederken, odama elinde kavuk, şalvar ve kaftanla Muttalip girdi. Getirdiklerinin Ertuğrul Hoca’nın hediyesi olduğunu söyledi. Odadan çıkarken de mutlaka giymemi, giymezsem büyük kabalık yapmış olacağımı ekledi. Fakat ondan önce takkeli adam gelip çay isteyip istemediğimi sordu. İstiyordum. Arsızlık yapıp sigara da istedim. Aslında ben sabahın bu erken vaktinde etrafımda dönüp duran bu tuhaf olaylara tahammül edebilmek için içki de istiyordum. Ben bu şehre niye gelmiştim? Ben buraya o saklı doğu hazinelerine bulmak için gelmemiş miydim? Bu takkeli adam bana bu şehirdeki gömülü hazinelerin yerini gösterebilir miydi acaba? Tipine haline bakıp, bu herifin kendisine bile hayrı olmadığına karara verip ondan böyle bir şey istemekten son anda vazgeçtim.</span></p>

    <p class="Normal para-style-override-3"><span class="char-style-override-7">Çayı getirdiğinde sordum, adı Emin’miş. Genç bir adamdı. Saygı mı duyuyordu, yoksa benden korkuyor muydu bir türlü anlayamıyordum. Karşımda kuş gibi titriyordu. Sanki benden utanıyordu.</span></p>

    <p class="Normal para-style-override-3"><span class="char-style-override-7">Benden neden çekindiğini daha sonra Ertuğrul Hoca’nın ağzından bizzat duydum. Çünkü bu tuhaf insanlar benim fikrimi bile sormadan kendi aralarında konuşup beni Mustafa’nın yerine geçirmeye karar vermişler! Hıristiyan olduğumu hatırlattım. Sanki bu aklımdan geçeni hemen o an anlamış gibi Müslüman olmak için bir tek cümleyi tekrarlamamın yeterli olacağını söyledi. Şaka mı yapıyor diye yüzüne baktım. Ciddiydi. Canı gönülden söylememin yeterli olacağını ilave etti. İstemiyordum, fakat bana o kadar kötü bakıyordu ki, bunu ona söyleyemedim. “Kabul etmezsem ne olur?” diye de soramadım. Kabul ettim, yani kabul etmek zorunda kaldım. Önünde diz çöküp, onun söylediği karmakarışık Arapça bir cümleyi isteksizce, ağzımın kenarıyla yineledim. Onun bana söylediği gibi, Muhammed’in Allah’ın elçisi olduğunu tekrar ederken din değiştirmenin bu kadar kolay olmasına içimden gülmek geldiyse de kendimi tuttum. Çünkü Ertuğrul Hoca kendini yaptığı işe o kadar kaptırmıştı ki, bu tören nihayete erdiğinde boynuma sarıldı, tebessüm etse de gözleri dolmuştu. Şeytan dürttü; onu iki kelimeyle coşturup ağlatabilirdim, fakat makaraları koyuverip gülerim diye vazgeçtim bu düşünceden.</span></p>

    <p class="Normal para-style-override-3"><span class="char-style-override-7">Takkeli Emin’in karşımda kuş gibi titremesinin sebebi işte buymuş. Benden başka evde bulunan herkes, Ümmed-i Muhammed’in yeni halifesi ve kurulacak Osmanlı Devleti’nin padişahı olacağımı biliyormuş. Ertuğrul Hoca’ya çekine çekine, “Ya Mustafa ortaya çıkarsa!” diye sorduğumda, bana kendisinin de inanmadığı, sadece sorumu geçiştirmek için olduğunu bildiğim bir cevap verdi: “Çıkmayacak!” Nasıl bu kadar kesin konuştuğuna bir anlam veremedim. Ardından, Eyüp Sultan Hazretleri’nin türbesine gideceğimizi ve orada kılıç kuşanacağımı, bundan böyle de adımın Osman olacağını söyledi. Bana böyle bir isim seçmesinin bir tesadüf olmadığını, daha sonra Muttalip’ten öğrenecektim. Beş yüz elli yıl önce Osmanlı Devleti’ni kuran Türk kumandanının da adı Osman’mış. Bu kadarla da kalmıyordu. Daha da önemlisi, Osman’ın babasının adı da Ertuğrul’muş. Yani Ertuğrul Hoca beni oğlu gibi görüyordu. Bana o kadar güveniyordu ki, bir zamanlar yaşanıp bitmiş tarihin ta başından itibaren yeniden yazılacağına, daha da önemlisi her şeyin bir kez daha tekerrür edeceğine inanıyordu. Benim Müslümanlığa geçme merasimimden sonra üzerimizdeki oryantalist kıyafetleri çıkarıp Müslümanların piri Eyüp Sultan’ın kabrine gitmek için evden çıktık. Binanın dış merdivenlerinden inerken Pera’ya, ve Konstantinopolis’in diğer semtlerine bakıp Mustafa’nın nerede olduğunu, daha da önemlisi, şu an sağ mı ölü mü olduğunu düşündüm. Sami’nin o anda ne yaptığını ve daha neler yapmayı planladığını merak ettim. Muttalip seğirtip benim bineceğim otomobilin kapısını açtı. Şaşırdım, fakat yine de bir şey belli etmeden onun açtığı kapıdan otomobile binip arka koltuğa kuruldum. Diğer kapıdan da Ertuğrul Hoca girip yanıma oturdu. Evden çıkan diğer insanlar da arkada bekleyen iki otomobile binip Haliç kıyısında yol boyunca bizi takip ettiler.</span></p>

    <p class="Normal para-style-override-3"><span class="char-style-override-7">Ertuğrul Hoca bir şey konuşmadı, fakat yol boyunca gördüğü her ağaca, her eve, Haliç’in mavi sularında salınan her sandala ve her insana şefkatle bakmasından anladığım kadarıyla çok keyifliydi. Ta ki Muttalip arkadaki otomobillerden birinin durduğunu fark edinceye kadar. Biz de durduk. Muttalip inip duran otomobilin lastiğinin patladığını öğrenerek geri gelince Ertuğrul Hoca’nın bu habere çok canı sıkıldı.</span></p>

    <p class="Normal para-style-override-3"><span class="char-style-override-7">“Bu bir felaket!” dedi dişlerinin arasından öfkeyle yılan gibi tıslayarak.</span></p>

    <p class="Normal para-style-override-3"><span class="char-style-override-7">Bu işlerden anladığımı, lastiği değiştirenlere yardım edebileceğimi söyleyip inmek için kapıyı açmaya çalışırken, Ertuğrul Hoca’nın kartal pençesi gibi sert ve yırtıcı parmakları kolumu kavrayıp beni durdurdu. Biraz öncekinden daha sinirli bir ses tonuyla, artık benim bir efendi olduğumu, bu işlerle benim değil emrimdeki insanların ilgileneceğini söyledi.</span></p>

    <p class="Normal para-style-override-3"><span class="char-style-override-7">Sessizce oturup bekledim. Tamir işi uzadıkça, sıkıntıdan patladıysam da otomobilden çıkmaya cesaret edemedim. Muttalip geri gelip otomobili çalıştırana kadar kaç dakika, kaç saat geçti bilmiyorum. Bu süre zarfında ağzımı bile açmadım, fakat Ertuğrul Hoca az önceki o kaba davranışından dolayı ona kırıldığımı anlamış olacak ki hiç susmadı. Masal anlatır gibi durmadan konuştu. Gelecek güzel günlerden, Arap kardeşleriyle yapacakları işbirliğinden bahsedip durdu. Muttalip otomobili hareket ettirirken Ertuğrul Hoca bir şeyler mırıldandı. Benim ona baktığımı görünce, bu söylediğinin Müslümanların başladıkları bir işin başarıyla sonuçlanması için söyledikleri bir kelime olduğunu dile getirip, yol boyunca heceleyerek bana tekrarlatarak öğretmeye çalıştı. Her yanlışım sonrasında kaşlarını çatıp, fakat ardından hemen kendisini toparlayıp tebessüm ederek yeni baştan öğretmeye çalıştı.</span></p>

    <p class="Normal para-style-override-3"><span class="char-style-override-7">Eyüp Sultan’ın türbesine varınca otomobilden indik. Biz türbenin kapısından girerken diğer otomobillerdeki sakallı adamlar da indi. Muttalip de otomobilin bagajından büyükçe, yassı bir kutu çıkarıp geldi yanımıza. Bana hiçbir şey söylenmediği için ne yapacağımı bilemez bir halde bir köşeye çekilip beklerken, Ertuğrul Hoca ve diğerleri Eyüp Sultan’ın sandukasının yanında ellerini göğüslerinin hizasında havaya açıp dudaklarını kıpırdatarak, kendi kendilerine mırıl mırıl birtakım sesler çıkarmaya başladılar. Muttalip türbenin kapısından içeri girip beni kenarda öylece tek başıma beklerken görünce elleriyle öbürlerinin yanına gitmemi işaret edince yavaş adımlarla duvarın kenarından ayrılıp sandukanın yanına vardım. Muttalip bu kez ellerimi diğerleri gibi açıp kaldırmamı işaret etti. Bu isteğini de yerine getirdim, fakat hiçbir şey mırıldanmadım. Ertuğrul Hoca yanına çağırıp kulağına bir şeyler söyleyince Muttalip geldiği gibi hızla elindeki kutuyla birlikte türbenin kapısından çıkıp gitti ve bir süre sonra elleri boş olarak geri döndü. Gelip tam da yanımda durdu ve o da öbürleri gibi ellerini havaya açtı. Ben onun bakışlarını karşısındaki Eyüp Sultan’ın sandukasına dikip, boynunu bükerek onun da öbürleri gibi esneye esneye bir şeyler mırıldanacağını sanıyordum. Fakat o bana doğru eğilip, etrafta bazı adamların dolaştığını; muhtemelen Milli İstihbarat Teşkilatı’nın ajanları olduklarından şüphelendiklerini, bu yüzden başımıza bir iş gelmemesi için Ertuğrul Hoca’nın kılıç kuşanma merasimini burada yapmaktan vazgeçtiğini kulağıma fısıldayıverdi.</span></p>

    <p class="Normal para-style-override-3"><span class="char-style-override-7">Duayı bitirip hepsi birlikte ellerini yüzlerine sürdükten sonra Ertuğrul Hoca tebessüm ederek yanıma geldi. Ben şimdi ne yapmam gerektiğini bilmeden öylece karşısında dururken o hiç beklemediğim bir şey yapıp boynuma sımsıkı sarılıp beni kucaklayıverdi. Hemen ardından da hiç alışık olmadığım ve beni bir önceki yaptığından daha çok şaşırtan bir şey daha yapıp ‘şap şup’ diye sesler çıkararak beni yanaklarımdan ıslak ıslak öperek gür sakallarıyla yüzümü gıdıklayıp kaşındırdı. Az kalsın onu</span></p>

    <p class="Normal para-style-override-3"><span class="char-style-override-7">Kollarından tutup ittirecektim, fakat kendimi tutup son anda böyle bir şey yapmaktan vazgeçtim. Ardından koluma girerek beni türbenin kapısından dışarıya, Eyüp Sultan Camii’nin güneşli avlusuna çıkardı. Fransa’da ne iş yaptığımı, evli mi bekâr mı olduğumu sordu. Ben nereden başlasam nasıl anlatsam da bu adama hayat hikâyemin bir özetini çıkarsam diye düşünürken o beni susturup, emreder gibi bundan böyle Fransa’yı ve Fransa’yla ilgili her şeyi hemen şu an şimdi unutmam gerektiğini, doğrusunun bu olduğunu, çünkü artık burada benim için yepyeni, taptaze bir hayatın başladığını söyledi.</span></p>

    <p class="Normal para-style-override-3"><span class="char-style-override-7">“Bak Osman!” dedi Ertuğrul Hoca. Bana hitap ettiği isimden dolayı benim şaşırdığımı fark edince gülümsedi ve “Artık bu isme bir an önce alışsan iyi olur,” diye açıkladıktan sonra, “Bak Osman,” diye tekrar yineledi ve hemen ardından, “Senin için düşündüğüm bir kız var,” deyiverdi. ‘Ben acaba yanlış mı duydum?’ diye düşünüp, deminki şaşkınlığımı üzerimden atamadan onun suratına bakarken, o sakin sakin konuşmasına devam etti. Müslümanların halifesi olarak bundan böyle bekâr gezip, karıya kıza bakıp günaha girmemin, harama uçkur çözmesem bile bunu aklımdan geçirmemin hiç doğru bir şey olmadığını, dostça girdiği kolumu sanki kaçıp gitmemden korkuyormuşçasına sımsıkı tutarak emir verir gibi söyledi. Ben başıma iki günde arka arkaya gelen bu saçma olaylara kendimi alıştırmaya çalışırken Ertuğrul Hoca’nın benim için düşündüğü o kız -artık her kim ise- aslında Mustafa için düşünülmüştü tabii, fakat o aniden, kimselere bir şey demeden ortadan kayboluverince benim payıma düşmüştü. İşte o benim için düşündüğü kızla eve dönüşümüzde nikâhımızı kıyacakmış. Bana halife olduğumu söylese de hâlâ emirler verip, zorla türlü işler yapmam için üzerimde baskı kuran oydu. Her ne kadar bu durumdan sıkılıyor olsam da, “Bu ne biçim iş ya?” diyerek itiraz etme cesaretini de kendimde bulamıyordum, çünkü herif girip tuttuğu kolumu mengene gibi sıkarak bana Eyüp Sultan Camii’nin avlusunda zorla bir aşağı bir yukarı tur attırıyordu. Bu son söylediği nikâh mevzuuna da daha öncekilerde olduğu gibi ne hayır ne de evet diye bir cevap verme gereği duydum. Çünkü Ertuğrul Hoca benim için her şeyi bir güzel düşünüyor, bana olur mu olmaz mı, diye fikrimi sorma gereği bile duymuyordu. Fakat o bu aklımdan geçenlerden habersiz öylece sessiz kalıp her dediğine boynumu bükmemden hoşnut, tebessüm ediyordu. Sonra lafının bir yerinde benim aklımı iyiden iyiye çelmek için kızın öyle sandığım gibi sıradan biri değil, bir prenses olduğunu müjde verir gibi açıklayıp yüzüme baktı. Bunu duyunca benim de aklım yattı bu işe, ‘Evet ya,’ dedim ben de içimden, ömrüm boyunca böyle bekâr ve üstelik züğürt gezecek değiliz değil mi? Zira gözümün önüne hemen Doğu masallarında dinlediğim içi altın ve mücevher dolu, “açıl susam açıl!” diye emir verildiğinde hazine dairesinin kapısı ardına kadar açılan Arap şeyhlerinin kızları belirivermişti. Ertuğrul Hoca’nın hemen o an boynuna sarılıp, onun beni az önce öptüğü gibi yanaklarından öpmek geçti içimden, ama tuttum kendimi. Mustafa’nın kaybolmasına ilk defa o an sevindim. Otomobillere doluşup tekrar yola koyulmadan önce, Ertuğrul Hoca öbür arabalardakileri dikkat çekmemek için farklı yönlere gitmeleri için uyardı. Muttalip’e de eve hemen dönmeyip dolaşmamızı söyledi. Yol boyunca şehrin dar sokaklarından, geniş meydanlarından geçtik. Ertuğrul Hoca sarayları, içini çekerek özlemle seyrederken, benim ne hissettiğimi anlamak için arada bir yüzüme bakıyordu. İleride bir gün bu muhteşem yapılarda oturacağımı söyledi. Sessiz kaldığımı görünce, sanki benimle iddiaya girmiş de, “Görürsün!” der gibi usul usul başını salladı.</span></p>

    <p class="Normal para-style-override-3"><span class="char-style-override-7"> </span></p>

    <p class="Normal para-style-override-3"><span class="bold char-style-override-1" xml:lang="tr-TR"> </span></p>

    <p class="Normal para-style-override-6"><span class="italik char-style-override-1" xml:lang="tr-TR">Samsonhane’dekiler Abdi Çelebi’yi yakalayıp</span></p>

    <p class="Normal para-style-override-6"><span class="italik char-style-override-1" xml:lang="tr-TR">Balyoz’a götürürler. Çelebi’yi üç gün hapsederler,</span></p>

    <p class="Normal para-style-override-6"><span class="italik char-style-override-1" xml:lang="tr-TR">sonra da bir fıçıya koyup denize atarlar.</span></p>

    <p class="Normal para-style-override-6"><span class="italik char-style-override-1" xml:lang="tr-TR">Fıçı çürür, kurtlar yer ve parça parça</span></p>

    <p class="Normal para-style-override-6"><span class="italik char-style-override-1" xml:lang="tr-TR">ayrılmaya başlar. O sırada fıçıyla Lapseki</span></p>

    <p class="Normal para-style-override-6"><span class="italik char-style-override-1" xml:lang="tr-TR">civarına gelmiş olduğunu görür. Kilidi açıp</span></p>

    <p class="Normal para-style-override-6"><span class="italik char-style-override-1" xml:lang="tr-TR">onu kurtarırlar.</span></p>

    <p class="Normal para-style-override-6"><span class="italik char-style-override-1" xml:lang="tr-TR"> </span></p>

    <p class="Normal para-style-override-7"><span class="italik char-style-override-1" xml:lang="tr-TR">Fıçı Abdullah Ağa/Meddah Şekerci Salih Efendi</span></p>
  </div>
</body>
</html>