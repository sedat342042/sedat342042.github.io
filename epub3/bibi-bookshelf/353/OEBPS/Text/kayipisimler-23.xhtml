<html xmlns="http://www.w3.org/1999/xhtml">
<head>
  <title>kayipisimler-23</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-20"><span class="bold char-style-override-6" xml:lang="tr-TR">20 Zaten erkekler hovarda olur</span></p>

    <p class="Basic-Paragraph" xml:lang="en-US"><span class="char-style-override-10"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">“Zeynep mi?” diye sordum.</span></p>

    <p class="Normal para-style-override-3"><span class="char-style-override-7">Kapıcı Mümin’in bana uzattığı paraları o an yaşadığım şaşkınlıkla tutamayıp parmaklarımın arasından yere düşürmüştüm. Mümin eğilip yerden topladığı paraları tekrar bana uzattı, fakat almadım. Merdiven boşluğuna yürüyüp, tırabzana tutunduktan sonra kafamı yukarı çevirip baktım. Polislerin kaçıncı katta durduğunu görmeye çalıştım. Beşinci kattaydılar.</span></p>

    <p class="Normal para-style-override-3"><span class="char-style-override-7">“İsmini mi değiştirdi acaba?” diye düşündüm. Niye değiştirsin ki? “Dokuz numarada kim oturuyor?” diye sordum Mümin’e.</span></p>

    <p class="Normal para-style-override-3"><span class="char-style-override-7">“Üniversiteli talebe oğlanlar,” dedi Mümin,</span> <span class="italik char-style-override-1" xml:lang="tr-TR">“Anarşikler!”</span></p>

    <p class="Normal para-style-override-3"><span class="char-style-override-7">“Zeynep demek o kadının adı,” diye söylendim kendi kendime.</span></p>

    <p class="Normal para-style-override-3"><span class="char-style-override-7">“Evet, Enis Bey, Zeynep o karının adı. Konsomatris Zeynep. Her gün pirincini, yağını, suyunu kapısına kadar ben götürüyordum. Hiç bahşiş vermezdi ama yine de yazık oldu fukaraya. Dostu kesmiş. Kadın başka adamlarla yatıyormuş, fakat asıl sebep bu değil. Üç adamla yatıyorsa, bir adamla yattım deyip ikisinin parasını cebe atıyormuş.”</span></p>

    <p class="Normal para-style-override-3"><span class="char-style-override-7">Polislerin indiğini anlayınca ikimiz de içeri girip kapıyı kapattık. Mümin gözünü göz deliğine dayayıp beklemeye başladı. Sesler yaklaşınca, onu yana ittirip kendim bakmaya başladım. Polislerden ikisi kapımın önünden geçip gitti. Arkalarından sivil giyimli olanlardan biri kapımın önünde durup, telsizi ağzına yaklaştırdı. Öbür uçtakilere “Anlaşıldı, tamam,” gibi bir şeyler söyledi.</span></p>

    <p class="Normal para-style-override-3"><span class="char-style-override-7">“Masayı niye çektin Enis Bey?” diye sordu Mümin</span></p>

    <p class="Normal para-style-override-3"><span class="char-style-override-7">Gözümü göz deliğinden ayırıp başımı ondan tarafa çevirdim.</span></p>

    <p class="Normal para-style-override-3"><span class="char-style-override-7">“Ampulü değiştirecektim,” dedim.</span></p>

    <p class="Normal para-style-override-3"><span class="char-style-override-7">Gidip, elektrik düğmesine dokundu.</span></p>

    <p class="Normal para-style-override-3"><span class="char-style-override-7">“Yanıyor ya işte!” dedi, sonra sanki ben söylediğinden ne kastettiğini anlamamışım, gibi burnunun ucuyla, tavanda asılı duran ampulü gösterdi.</span></p>

    <p class="Normal para-style-override-3"><span class="char-style-override-7">“Evet, yanıyor, çünkü değiştirdim. Tut da şunu kenara çekelim,” dedim, masayı işaret ederek.</span></p>

    <p class="Normal para-style-override-3"><span class="char-style-override-7">Elindeki çuvalı ve cebinden çıkardığı paraları masanın üzerine koydu.</span></p>

    <p class="Normal para-style-override-3"><span class="char-style-override-7">“O gazeteye sardığın kitap vardı ya,” dedi, masayı altından kavramaya çalışırken, “dediler ki, yüz milyon eder.”</span></p>

    <p class="Normal para-style-override-3"><span class="char-style-override-7">“Getirdin değil mi o numuneyi?”</span></p>

    <p class="Normal para-style-override-3"><span class="char-style-override-7">“Getirdim getirdim,” dedi, gözleriyle çuvalı işaret ederken, “O kadar tembih ettin ki, hiç unutur muyum?”</span></p>

    <p class="Normal para-style-override-3"><span class="char-style-override-7">Masayı tutmaktan vazgeçip çuvalı kendime çektim. Elimi içine sokup, sarılı olduğu gazeteyi gelişigüzel yırttıktan sonra İstanbul Ansiklopedisi’ni çıkardım. Cildini okşadım.</span></p>

    <p class="Normal para-style-override-3"><span class="char-style-override-7">“Yüz milyonmuş,” diye söylendim sinirle, sonra Mümin’e dönüp “İyi anladın mı, tek cildi için yüz milyon demiş olmasınlar?” diye sordum.</span></p>

    <p class="Normal para-style-override-3"><span class="char-style-override-7">“Yok, yok Enis Bey,” diye kekeledi, “Bunlardan daha varmış diye söyledim birkaç defa.”</span></p>

    <p class="Normal para-style-override-3"><span class="char-style-override-7">“İyi iyi,” dedim, “Hadi tut bakalım masayı.”</span></p>

    <p class="Normal para-style-override-3"><span class="char-style-override-7">Demek adı Zeynep’miş, konsomatrismiş, üstelik dostu da varmış, oysa ben kocası sanıyordum.</span></p>

    <p class="Normal para-style-override-3"><span class="char-style-override-7">“Çocuğu vardı değil mi?”</span></p>

    <p class="Normal para-style-override-3"><span class="char-style-override-7">“Kimin?” diye sordu.</span></p>

    <p class="Normal para-style-override-3"><span class="char-style-override-7">“O kadının!”</span></p>

    <p class="Normal para-style-override-3"><span class="char-style-override-7">“Ufak bir çocuğu vardı.”</span></p>

    <p class="Normal para-style-override-3"><span class="char-style-override-7">Ölmüş müdür acaba, diye düşündüm.</span></p>

    <p class="Normal para-style-override-3"><span class="char-style-override-7">“Ölmüş mü?” diye sordum, fakat merdivenlerde gürültü olunca Mümin’in cevabını beklemeden kapıya koşup, gözümü merceğe dayadım. Polisler birkaç sivil giyimli, eli telsizli adamla birlikte, üzeri çarşafla örtülü sedyeyi acele etmeden, ağır adımlarla aşağıya indiriyorlardı.</span></p>

    <p class="Normal para-style-override-3"><span class="char-style-override-7">“Ölmüş,” dedim, bakmak için omuzuma dokunup müsaade isteyen Mümin’i iterek, “hallerinden belli, kesin ölmüş.”</span></p>

    <p class="Normal para-style-override-3"><span class="char-style-override-7">Kapıyı aralayıp arkalarından bakmayı düşündüğüm sırada, yukarıdan başkalarının da inmekte olduğunu fark edip kapının kulpundan elimi çektim. İki polis Hevâl’in kocası olduğunu sandığım, ama Mümin’in, konsomatris Zeynep’in dostu olduğunu söylediği, elleri kelepçeli adamı kollarından tutmuş merdivenlerden aşağıya indiriyordu. Adamın başı önündeydi, kapımın önünden geçerken sanki tam gözlerimin içine baktı. Korkup geriye çekildim.</span> <span class="char-style-override-7">Benim uzaklaşmamı fırsat bilen Mümin gözünü göz deliğine dayadı.</span></p>

    <p class="Normal para-style-override-3"><span class="char-style-override-7">“İtoğlu it, godoş,” diye söylendi, “Vay pezevenk, öldürdün ha kadını!” Ayak sesleri duyulmaz olunca bana döndü, “Bunlar var ya, toplum içinde erkeğim diye dolaşıyor. Bunlardan kabadayısı yok ama güçleri kadınlara yetiyor.”</span></p>

    <p class="Normal para-style-override-3"><span class="char-style-override-7">Merdivenlerde tekrar ayak sesleri duyulunca sözünü yarıda kesip gözünü tekrar deliğe dayarken ben de pencereye yürüdüm.</span></p>

    <p class="Normal para-style-override-3"><span class="char-style-override-7">“Çocuğu da götürüyorlar. Olan ona oldu, vah zavallı,” dedikten sonra yanıma geldi; benimle birlikte tül perdenin arkasından aşağıda olup biteni izlemeye koyuldu. Elini perdeye uzatıp açacağı sırada engel oldum.</span></p>

    <p class="Normal para-style-override-3"><span class="char-style-override-7">“Bırak,” dedim, “Şahit filan yazarlar, görmediğin şeyi gördüm diye anlatmak zorunda bırakırlar.” Sanki çok karmaşık bir şey söylemişim gibi aval aval yüzüme baktı, ardından da anlamış gibi başını salladı.</span></p>

    <p class="Normal para-style-override-3"><span class="char-style-override-7">“Ölmüş, hakikaten ölmüş. Hiç kıpırdamıyor,” dedikten sonra sanki ben başka yere bakıyormuşum gibi, kolumu dürtüp parmağıyla polislerin ambulansa yerleştirmeye çalıştıkları sedyeyi gösterdi. Üzerine örtülen çarşafın bazı yerlerine kan bulaşmıştı. Sonra polisler sokağın iki ucuna birikmiş meraklı gözlerle olanları izleyen kalabalığın ve evlerden bakan kadınların önüne katili ve çocuğu çıkardılar. Kalabalığa yeni dahil olanlar ve pencerelerden kafalarını uzatanlar, kısık seslerle sordukları soruların cevaplarını duymak için kulaklarını kabartıyorlardı.</span></p>

    <p class="Normal para-style-override-3"><span class="char-style-override-7">Polislerin ambulansa yerleştirmeye çalıştığı sedyeyi örten çarşafın kapıya takılıp açılmasını, altında yatan bedenin gerçekten Hevâl’e mi yoksa Zeynep’e mi ait olduğunu görmek için boşuna bekledim. İşlerini itinayla yapan po</span><span class="char-style-override-7">lisler ambulansın kapısını yavaşça kapattılar.</span></p>

    <p class="Normal para-style-override-3"><span class="char-style-override-7">“Kaç paraymış bakkala borcum?”</span></p>

    <p class="Normal para-style-override-3"><span class="char-style-override-7">“Sormadım ki,” dedi, şaşırmış halde yüzüme bakıp: “Doğruca buraya geldim. Sen öyle yapmamı tembih ettin ya!”</span></p>

    <p class="Normal para-style-override-3"><span class="char-style-override-7">“Kaç para verdi Simurg?”</span></p>

    <p class="Normal para-style-override-3"><span class="char-style-override-7">“Altmış milyon,” dedi, gidip masanın üzerine bıraktığı para destesini getirdi. Bana uzatırken yüzüme bakıp az veya çok dememi bekledi.</span></p>

    <p class="Normal para-style-override-3"><span class="char-style-override-7">Destenin içinden beş milyon çıkarıp ona uzattım.</span></p>

    <p class="Normal para-style-override-3"><span class="char-style-override-7">“Çok bu Enis Bey,” dedi fakat gene de aldı.</span></p>

    <p class="Normal para-style-override-3"><span class="char-style-override-7">Çok olduğunu ben de biliyorum, dedim, içimden. Evimin halini kimselere deme diye bol veriyorum bahşişi, hele kokudan hiç bahsetme, nedenini sen de sorma.</span></p>

    <p class="Normal para-style-override-3"><span class="char-style-override-7">“Buz bulabilir misin bana? Ama çok istiyorum, kalıp buz!”</span></p>

    <p class="Normal para-style-override-3"><span class="char-style-override-7">Yüzüme ne yapacağımı sorarcasına baktı, ben de bulabilir misin, der gibi bakmaya devam ettim.</span></p>

    <p class="Normal para-style-override-3"><span class="char-style-override-7">“Bulurum, bulmaya çalışırım.”</span></p>

    <p class="Normal para-style-override-3"><span class="char-style-override-7">Ambulansın motorunun çalıştığını duyunca ikimiz de kafamızı çevirip aşağıya baktık. Polislerden biri şoförün yanına binip, kapıyı çekti. Katil ve çocuk ortalarda yoktu. Ambulansın ardından hareket eden polis arabaları kalabalığı yarıp sokaktan çıktılar.</span></p>

    <p class="Normal para-style-override-3"><span class="char-style-override-7">Para destesinin içinden on beş milyon ayırıp geri kalanını hâlâ aşağıya baktığını görünce kolunu dürtüp Mümin’e uzattım.</span></p>

    <p class="Normal para-style-override-3"><span class="char-style-override-7">“Bunları bakkala götür, bunlar borcunu karşılıyorsa yiyecek bir şeyler versin. İşte şey al, zeytin al, sonra ekmek, peynir, birkaç kutu da bira al. Eğer borç kapanmadıysa o sana verdiğim beş milyonla dediklerimi al. Ama benim için aldığını söyleme, o parayı da borca sayar sonra, hiçbir şey vermez.” Elimdeki diğer paraları gösterdim, “Geldiğinde senin beş milyonu öderim ben, tamam mı?”</span></p>

    <p class="Normal para-style-override-3"><span class="char-style-override-7">Kafasını sallayıp kapıya doğru yürüdü. Çıkıp gitti.</span></p>

    <p class="Normal para-style-override-3"><span class="char-style-override-7">Ünzile’nin odasına doğru gidecektim, fakat vazgeçtim Mümin’in kapıyı iyice kapatıp kapatmadığını kontrol etmek için hole doğru yürüdüm. Kapıyı ileri itip kendime çekerek kontrol ettim. Arkasındaki demir sürgüyü geçirip kilitledim.</span></p>

    <p class="Normal para-style-override-3"><span class="char-style-override-7">“Yakmam,” dedim, içimden. “Niye yakayım? Madem yüz milyon demiş... Bundan sonra zaten ne işime yarayacak, roman mı yazacağım sanki? Ya da Beyazıt’taki sahaflara mı göndersem Mümin’i? Acaba onlar kaç para verir? Gider mi ta oralara kadar? Gider gider, niye gitmeyecek, sanki çuvalı ta oralara kadar sırtında mı taşıyacak. Atlar bir otobüse, gider.”</span></p>

    <p class="Normal para-style-override-3"><span class="char-style-override-7">Raflardaki diğer ciltleri de indirmek için kitaplığın yanına gittim. Elimi en üst kata uzatıp Edgar Allan Poe’nun Ölümcül Hikâyeler kitabını aldım. İlk sayfalarını açtım. Tercüme eden kısmında yabancı bir adamın ismi yazılıydı. Onu da satılacak kitapların arasına koydum. Ben tercüme etmemiştim o kitabı. Fakat tercüme edeni tanıyordum, yayınevinin sahibini de. Önce tercüme etmem için bana vermiş, sonra içinden çıkamayacağımı anlayınca başka birine teslim etmişti Aslan Bey! Bir arkadaşımla bana da haber göndermişti, “boşuna uğraşmasın, anlaşıldı beceremeyecek Enis o işi,” demiş. Arkadaşım bunları bana gülerek alay eder gibi söylemişti. Daha sonra kitap yayımlandığında -sanki küfür eder gibi- bu nüshayı da bana göndermişti yayınevinin sahibi. Yıllar boyunca onun bu hareketine cevap vermek için çok istediğim halde hiçbir şey yapamamıştım. Ama şimdi yapıyordum. Yapacaktım. Onun emek verip bastığı kitabı sahafa satacaktım. Onun bundan haberi bile olmayacaktı, ama varsın olmasın. Adresime gönderdiği paketi açıp kitabın kapağını görünce, hayalimde onun sırıtan yüzü belirdi ve sanki bana, “Bak, görüyor musun, kitap böyle tercüme edilir,” dedi. Ben ne yaptım ama onun öldüğünü duyunca? Önce cenazesine gitmek istemedim. Fakat sonra dayanamayıp gittim. Ama cenaze namazı için saf tutanların arasına girmek yerine Teşvikiye Camisi’nin avlusunun uzak bir köşesinde öylece bekledim. Tabutunu da taşımadım sırtımda. Ben işte böyle er ya da geç öcümü alırım adamdan.</span></p>

    <p class="Normal para-style-override-3"><span class="char-style-override-7">Mutfağa gidip buzdolabının kapağını açtım. Tencerelerin içine parmaklarımı sokup buzların kıvamını kontrol ettim. İkisini çıkarıp tezgâhın üzerine koydum. Birini ters çevirip, buzu dışarı çıkarmak için lavabonun kenarına vurdum. Beni uğraştırmadı, tahminimden kolay çıktı. Sonra da diğerini çıkardım. Birini alıp Ünzile’nin odasına götürene kadar parmaklarım dondu. Kapının kolunu dirseğimle indirip ayak parmaklarımın ucuyla kendime çektim. Basık silindir şeklindeki buz kütlesini Ünzile’nin çarşafla örtülü cansız bedeninin üzerine yerleştirdim. Ünzile ölünce ufacık kalmıştı. Sağ olsaydı, dinlemeyeceğini bile bile, yatağının kenarına oturup ona bugün apartmanın üst katında işlenen cinayeti anlatırdım. Hevâl vardı ya, derdim, bana Hevâl’in kim olduğunu soran gözlerle bakmasına aldırmadan. “İşte o aslında o değilmiş, başkasıymış o.” Ünzile de bana soyadının neden ‘Tek’ olduğunu anlatmaya başlardı. Sonra onu dinlediğim için beni ödüllendirip ömrü boyunca erkeklere neden güvenmediğini, neden hiç evlenmediğini de anlatıverirdi. Ama ben onun gibi yapmam. Her zamanki gibi sonuna kadar, o yoruluncaya ve ne anlattığını unutuncaya kadar dinlerim. Dinlemediğimi sanarak, her zaman yaptığı gibi ilaç kutularını yüzüme fırlatıp kızsa bile sabreder, sonuna kadar dinlerim.</span></p>

    <p class="Normal para-style-override-3"><span class="char-style-override-7">Şu an keşke konuşabilsen Ünzile. Senin hortladığını sanıp bir an ürpersem, o an korkumdan altıma sıçsam da, derin bir uykudan uyanır gibi yatakta doğrulsan. Yatağının neden ıslak olduğunu, üzerine neden buz koyduğumu sorup bana çıkışsan, hatta küfür etsen, ama konuşsan. “Öldün sen Ünzile,” desem. “Halt etmişsin! Gördüğün gibi ölmedim ama sen beni öldürmeye çalışıyorsun herhalde,” diyerek titresen. Bin kere anlattığın, dinlerken beynimi allak bullak eden, başı sonu belirsiz hikâyelerini unuta hatırlaya, tekrar tekrar anlatsan.</span></p>

    <p class="Normal para-style-override-3"><span class="char-style-override-7">Sabiha Sultan’dan, Şehzade Ömer Faruk’tan bahsederdin sonra. “Onlar evlenmeselerdi ben belki şu an yine bu halde olurdum, fakat akrabalarım,” deyip bir süre susar -sanırım akrabalarına- bir küfür sallardın içinden, “akrabalarım dağılmazlardı. Belki o zaman beni de kabul ederlerdi aralarına. Aşk nelere kâdirdir. Kemal Paşa kin gütmezdi onlara, Sabiha Sultan vazgeçirirdi. Amcam Vahdettin yine tahtta kalırdı. Kemal Paşa da sadrazamlığa razı olurdu. Benim soyadım da ‘Tek,’ olmazdı; Ünzile Tek! Neden ‘Tek’ biliyor musun? Hep tek başımaydım hayatta! Ben hiç evlenmedim. Eğer evlenseydim senin yaşlarında bir oğlum olurdu. Yok yok, senden biraz daha büyükçe. Adı da herhalde Orhan olurdu. Ertuğrul Hoca öyle olmasını isterdi. Hiç evlenmedim ben, iyi ki de evlenmedim. Zaten erkekler hovarda olur biliyor musun? Nikâhtan iki gün sonra yosmalara gitmeye başlarlar. Oturak alemlerinde dansöz seyredip rakı içerler. Karılarına ufacık bir hediye bile almazlar, ama kahpelerin başından aşağıya sarı liraları dökerler.”</span></p>

    <p class="Normal para-style-override-3"><span class="char-style-override-7">Ben her zamanki gibi onun bu haline, erkekler hakkındaki düşüncelerine gülerdim. “Gülme,” diye çıkışırdı bana, sonra sorardı: “Sen hiç evlendin mi?” diye. Defalarca sorduğu bu soruya cevap vermez, sadece gülmekle yetinirdim.</span></p>

    <p class="Normal para-style-override-3"><span class="char-style-override-7">“Sen iyi adamsın, benim gibi bir huysuza bile baktın, bir kız bul evlen,” diye nasihat ederdi bana.</span></p>

    <p class="Normal para-style-override-3"><span class="char-style-override-7">“Beni kim alır ki?” diyerek konuşmaya devam etmesi için onu zorlardım.</span></p>

    <p class="Normal para-style-override-3"><span class="char-style-override-7">“Alırlar, hem de havada kaparlar, sen yeter ki evlenecek ol. Yakışıklı adamsın maşallah! Ragıp Paşa’yı bilir misin?” diye sorardı, “Boylu poslu adamdı, aynı onun gibi yakışıklısın sen de.”</span></p>

    <p class="Normal para-style-override-3"><span class="char-style-override-7">Çalmaya başlayan kapımın ziliyle birlikte hayalimdeki Ünzile sustu. Mümin gelmiş olmalıydı. Odadan çıkıp kapıya yürüdüm. Gözümü göz deliğine dayayıp baktım. Mümin değildi. İki polis vardı kapımda. Açmadım, ses çıkarmadan geri dönüp Ünzile’nin kapısını kapattım. Zile tekrar bastılar. Giderler. Çalıp çalıp giderler. Kimse yok sanıp giderler. Bana ne apartmanda cinayet işlendiyse! Komşum filan değil. Tanımam etmem. Hangisi beni tanıyor sanki. Tanıdıklarından mı merdivende karşılaştıklarında selam vermiyorlar bana? Hevâl mi? Onu da tanımıyorum. Üniversiteden arkadaşım mı? O isimde biriyle hayatım boyunca hiç tanışmadım ben.</span></p>

    <p class="Normal para-style-override-3"><span class="char-style-override-7">Tekrar çalmadılar zili, fakat bekliyorlar mı diye kapının yanına yürüyüp gözümü merceğe dayadığımda ordaydılar. Bir ara kafalarını çevirip aşağıya, merdivenlere baktılar.</span></p>

    <p class="Normal para-style-override-3"><span class="char-style-override-7">“Kim oturuyor burada?” diye sordu içlerinden biri.</span></p>

    <p class="Normal para-style-override-3"><span class="char-style-override-7">“Enis Bey!” dedi, Mümin olduğunu anladığım sesin sahibi.</span></p>

    <p class="Normal para-style-override-3"><span class="char-style-override-7">“Evde mi şu an?” diye sordu polislerden birisi.</span></p>

    <p class="Normal para-style-override-3"><span class="char-style-override-7">“Evdeydi,” dedi Mümin.</span></p>

    <p class="Normal para-style-override-3"><span class="char-style-override-7">“Aferin Mümin,” dedim içimden, “Aferin, beni ispiyon et, belki madalya takarlar sana. Aferin Mümin Efendi, aferin! Tüh Allah belanı versin, ispiyoncu seni!”</span></p>

    <p class="Normal para-style-override-4"><span class="bold char-style-override-1" xml:lang="tr-TR"> </span></p>
  </div>
</body>
</html>